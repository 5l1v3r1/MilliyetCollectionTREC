<DOC>
<DOCNO> 139518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur17.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi "Türkiye savaşa katılırsa bakışımız değişir" 
</HEADLINE>
<TEXT>

     Irak'ın Ankara Büyükelçisi Talib Abid Salih, Türkiye ile Irak arasında güzel ilişkilerin ve tarihi bağların bulunduğunu belirterek, ''Eğer savaşa katılırsa, Türkiye'ye karşı bu bakışımız değişir'' dedi. 
     Büyükelçi Salih, SP Genel Başkanı Recai Kutan'ı, partisinin genel merkezinde ziyaret etti. 
     Kutan, ABD'nin Irak'a olası operasyonunun gerekçelerinin tamamen geçersiz olduğunu ifade ederek, ''Birinci adım Afganistan'dı, ikinci adım Irak. Üçüncü adım ne olacak Acaba Türkiye de hedef olacak mı olmayacak mı '' diye sordu. 
     Yurtdışına asker gönderme ve Türkiye'de yabancı asker bulundurma tezkeresine kabul oyu vermenin, ''en az 500 bin masum Müslüman Iraklı'nın haksız yere katledilmesi ve bu katliama ortak olunması anlamına geleceğini'' belirten Kutan, AK Partili milletvekillerinden, tezkereye ret oyu vermelerini istedi. 
     Irak'ın Ankara Büyükelçisi Talib Abid Salih ise ABD'nin sadece Irak'ı değil, bütün bölgeyi hedef aldığını ifade ederek, ülkelerin, ahlaki ve siyasi olarak bu savaşa katılmaması gerektiğini kaydetti. 
     Parlamentoda tezkerenin kabul edilmemesini temenni ettiklerini vurgulayan Salih, ''Hem de Irak ve Türkiye arasındaki gelecek ilişkilerini göz önüne almaları lazım. Bu savaştan ne kadar kazanılırsa, iki ülke arasındaki ilişkilerde, bunun daha fazlası kaybedilecektir'' diye konuştu. Salih, Türkiye halkının, savaşa karşı tavrını ortaya koyduğunu belirtti. 
     Salih, bazı ülkelerin, birinci Körfez savaşında, hem siyasi hem de ekonomik yönden kayıplarının büyük olduğunu anımsattı. 
     Tezkerenin bugün TBMM'de kabul edilmesi halinde tavırlarının ne olacağının sorulması üzerine Büyükelçi Talib Abid Salih, Türkiye veya başka ülkelerin ''böyle bir kirli savaşa'' katılmasını farklı değerlendireceklerini vurguladı. 
     Türkiye'ye, komşu ve Müslüman kardeş bir ülke olarak baktıklarını anlatan Salih, ''Aramızda güzel ilişkiler var, tarihi bağlantılarımız var. Eğer savaşa katılırsa, bu bakışımız değişir'' dedi. 
     





</TEXT>
</DOC>
