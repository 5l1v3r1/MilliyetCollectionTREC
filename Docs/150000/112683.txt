<DOC>
<DOCNO> 112683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/spor/spo15.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Schumacher 50. kez önde      FORMULA 1’DE sezonun son yarışı Japonya Grand Prix’sine Schumacher yine en önde başlayacak. Şampiyonluğunu erken ilan eden Schumacher’in kariyerinde 50. kez pole pozisyona yerleşeceği startta, yanındaki cebi de Ferrari’den takım arkadaşı Barrichello dolduracak. 
     SUZUKA’DAKİ turda Toyota’dan Allan McNish, 170 mil süratle girdiği virajda kontrolü kaybederek bariyerlere çarptı, ancak mucize eseri dizindeki şişlikle kurtuldu. Schumacher ve Barrichello bugün yine ilk ikide finiş görürse, Ferrari tüm rakiplerinin toplamı puana ulaşacak. 
     
G.Saray-D.Şafaka maçı tekrarlanacak      BASKETBOL Ligi’nin ilk haftasında Darüşşafaka’nın, Galatasaray’ı 59-54 yendiği maçın tekrarlanmasına karar verildi. Daçkalı Earl’ün bir önceki sezon Telekom maçında diskalifiye edilmesine rağmen, ceza almaması ve söz konusu sınavda forma giymesi üzerine Galatasaray’ın yaptığı itiraz kabul edildi ve karşılaşmanın 16 Kasım’da oynanması kararlaştırıldı. 
     FEDERASYONUN gafı olarak nitelendirilen yanlışlıkla ilgili yapılan açıklamada şöyle denildi "Telekom maçındaki diskalifiye nedeniyle Earl’ün bir sonraki müsabakada otomatik olarak oynamaması gerekirdi. Ancak federasyonun cevaben yazdığı yazı, tüm kulüplere yollanan açıklamadır ve yanlış yorumlanmıştır. Cezai karşılığı bulunmadığı için maç tekrarlanacaktır." 
     
Harikasın ASKİ      HENTBOL EHF Kupası’ndaki temsilcimiz ASKİ, Sloven Trimo Trebnje’yi Ankara’da 36 - 23 yenerek tur atladı. İlk maçta rakibine deplasmanda 35 - 28 yenilen Başkent ekibi, rövanşta mükemmel bir oyun sergileyerek üçüncü tura çıktı. Çalenç Kupası’ndaki temsilcimiz Trabzon Belediyesi ise evinde ilk maçta JUG Üsküp ile 26 - 26 berabere kaldı. 
     
Bravo Koçyiğit      29. Balkan Büyükler Masa Tenisi Şampiyonası’nda, Emine Koçyiğit, tek bayanlarda çeyrek finale yükseldi. Koçyiğit, bugün çeyrek finalde Yugoslav Recko ile karşılaşacak. Çift bayanlarda ise Ayşe Şen - Emine Koçyiğit ikilisi, yarı finale çıktı. Çiftimiz, yarı finalde Rumen Necula - Borza ikilisine yenilerek final şansını kaybetti. 
     
UEFA çıkarması      TÜRKİYE -Yunanistan EURO 2008 Avrupa Şampiyonası müşterek adaylığıyla ilgili UEFA Tetkik Heyeti, Antalya’da incelemelerde bulunacak. Antalya’ya yarın gelecek olan heyet, iki gruba ayrılarak antrenman sahası olarak gösterilen Atatürk Stadı ile Yeşilbayır Beldesi’nde yapımı düşünülen 42 bin kişilik stadın arazisi ve beldenin bulunduğu Kepez mevkiinde inceleme yapacak. 
     
Bu kez Barros      DÜNYA Motosiklet Şampiyonası’nın Malezya etabında sıralama turlarının sürpriz galibi Brezilyalı Alex Barros oldu. Aynı zamanda Formula 1 yarışmalarının da yapıldığı Sepang pistindeki yarışta Dünya şampiyonu Valentino Rossi, bu sezon ilk kez pole pozisyonu elde edemedi. Honda’dan Barros, tur süresinin sonuna doğru Yamaha’dan Max Biaggi’nin derecesini geçerek ilk sırayı alırken, Rossi ancak sekizinci pozisyonu elde edebildi. 
     
Asya’da Çin farkı      GÜNEY Kore’nin ev sahipliğini yaptığı en önemli spor organizasyonu olan Asya Oyunları’nda Çin fırtına gibi esmeye devam ediyor. Çin, oyunların 13. gün sonunda 134 altın, 71 gümüş, 63 bronz ve toplam 268 madalya ile açık ara birinciliğini sürdürdü. Organizasyonun ev sahibi Güney Kore 73 altın, 70 gümüş ve 78 bronz ile ikinci sırada yer alıyor. 
     



 SPOR 





























</TEXT>
</DOC>
