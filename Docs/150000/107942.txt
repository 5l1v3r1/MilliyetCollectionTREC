<DOC>
<DOCNO> 107942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur05.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 43 yıldır uyuyamıyor... 
</HEADLINE>
<TEXT>

     Konya'nın Karapınar İlçesi'nde oturan 78 yaşındaki Muammer Sözen, uykusuzluk hastalığına yakalandığı 35 yaşından bu yana günün 24 saatini ayakta geçiriyor. 
     35 yaşına kadar çiftçilikle uğraşan ve o güne kadar ciddi bir rahatsızlığı bulunmayan Sözen, bir gece hiçbir neden yokken sabaha kadar uyuyamadı. 
     Sabah olduğunda durumu ailesine anlatan Sözen, daha sonraki günlerde de aynı rahatsızlık devam edince, uykusuz gecelerini kitap okuyarak ya da televizyon izleyerek doldurmaya çalıştı. 
     Yakalandığı uykusuzluk hastalığını yenebilmek için gitmediği yer kalmadığını ifade eden Sözen, ''İsim yapmış doktorlara ve hastanelere gittim. Uyumamı sağlayana bir ev ve sıfır kilometre araba vaat ettim. Ancak, yine de derdime çare bulamadım'' dedi. 
     Sözen, yakalandığı bu ilginç hastalığa bir anlam veremediğini, 43 yıldır uykuya hasret kaldığını belirterek, bütün gün uyumak istediğini ancak, bir türlü bunu başaramadığını söyledi. 
     
     ''EVDE HIRSIZ GİBİ DOLAŞIYORUM'' 
     Uykusuzluk hastalığını yıllar önce bir televizyon kanalına çıkarak tüm Türkiye'ye duyurduğunu anımsatan Sözen, şöyle devam etti 
     ''O günden bu yana, hastalığına çare bulurum diyen çok insanla karşılaştım. Çok sayıda telefon ve mektup aldım. Beni tekrar uyutabileceğini vaat eden kişilere, istedikleri yüksek miktarda paraları ödemeyi, büyük bir ilde daire almayı kabul ettim. Her söyleneni yaptım, her tavsiyeye uydum, ama halen uykusuzum.'' Sabahı edebilmek için bütün gece kitap okuduğunu ve televizyon izlediğini, ancak zamanın bir türlü geçmek bilmediğini vurgulayan Sözen, ''Geceleri eşim ve iki çocuğum mışıl mışıl uyurken, ben evde hırsız gibi dolaşıyorum. Bütün gün kendimi yorgun hissediyorum, uykuya ihtiyacım olduğunu biliyorum. Ümidimi kaybetmeme rağmen, uyku hasretime son verene, istediği herşeyi vermeye hazırım'' diye konuştu. 
     Sözen'in doktoru Ruh ve Sinir Hastalıkları Uzmanı Dr. Tuncer Sanal ise hastasında primer uyku bozukluğu olduğunu, nörotik yapıya sahip olduğu için tedavisinin güçleştiğini bildirdi. 
     Verdiği ilaçlarla ilk zamanlar başarılı sonuç aldığını belirten Dr. Sanal, ''Ancak hastam bu yaşam tarzını benimsemiş. Verilen ilaçlara da kısa süre içinde direnç gösteriyor. Buna karşın O, farkında olmasa da kısa aralıklarla uyuyor. Çünkü hiçbir organizma hiç uyumadan yaşayamaz. Arada bir ufak ufak uyuyarak mutlaka beynini dinlendiriyor'' dedi. 
     





</TEXT>
</DOC>
