<DOC>
<DOCNO> 106970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun30.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'da 11 Eylül saygı duruşu... 
</HEADLINE>
<TEXT>

     ABD Başkanı George Bush ve eşi Laura Bush, 11 Eylül terörist saldırılarının birinci yıldönümünde, kurbanlar ve aileleri için kilisede dua ettikten sonra, Beyaz Saray'da düzenlenen saygı duruşuna katıldılar. 
     New York'taki Dünya Ticaret Merkezi ikiz kulelerine ilk uçağın çarptığı saat olan, yerel saatle 08.46'da başlayan saygı duruşu, New York'taki törenle eşzamanlı olarak yapıldı ve Amerikan televizyon ekranlarına canlı olarak yansıdı. 
     Güne Beyaz Saray'ın karşısındaki kilisede dua ederek başlayan, siyah yas giysileri içindeki Bush, terörist saldırı tehditleri nedeniyle dün sarıdan turuncuya yükseltilen güvenlik alarmı dolayısıyla olağanüstü güvenlik önlemleriyle kuşatılmış bulunuyor. 
     ABD Başkan Yardımcısı Dick Cheney ise güvenlik önlemlerinin bir parçası olarak, Başkan'a terörist bir saldırı yapılması olasılığına karşı, açıklanmayan güvenli bir yerde tutuluyor. 
     Bush daha sonra, 11 Eylül'de terörist uçaklardan birinin çarptığı ABD Savunma Bakanlığı Pentagon'da düzenlenen anma törenine katılacak. 
     ABD Başkanı, Beyaz Saray veya Kongre binasını hedeflediği zannedilen diğer terörist uçağın düştüğü Pennsylvania'daki enkaz alanına çelenk koyacak ve daha sonra New York'a geçerek, arkasına Özgürlük Anıtı'nı alıp ulusa seslenecek. 
     Pentagon'daki tören sırasında, Washington semalarını, kısa süre önce yerleştirilen uçaksavarlar koruyacak. Beyaz Saray'daki saygı duruşu sırasında, Washington sokaklarındaki binlerce insan, ellerinde Amerikan bayraklarıyla saygı duruşuna katıldı. 
     





</TEXT>
</DOC>
