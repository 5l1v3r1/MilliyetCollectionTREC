<DOC>
<DOCNO> 108543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur16.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, iyileştirme zammından memnun... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, memur maaşlarına yapılan 100 milyon liralık iyileştirme zammının oldukça önemli bir kazanç olduğunu belirterek, ''Ama asla yeterli değildir'' dedi. 
     Akyıldız'ın da aralarında bulunduğu Türkiye Kamu-Sen üyesi bir grup, öğle saatlerinde Hazine Müsteşarlığı önünde toplandı. Gruptakiler, hükümetin verdiği iyileştirme zammını yetersiz bulduklarını belirterek, buna tepki gösterdiler. 
     Türkiye Kamu-Sen üyeleri, ''Hırsıza var da bize yok mu '', ''Zorunlu tasarruf kimin cebinde '', ''Hortum holding'' yazılı dövizler taşıdılar. Bazı üyelerin boyunlarına hortum asmaları ve düdük çalmaları da dikkati çekti. 
     Akyıldız, konuşmasında, toplu görüşme masasına oturana kadar büyük mücadele verdiklerini söyledi. 
     Görüşmelerde kamu çalışanlarının birikmiş sorunlarını ve taleplerini dile getirdiklerini kaydeden Akyıldız, ''Ancak, üzülerek ifade edeyim ki, Kamu İşveren Kurulu toplu görüşme masasında bunları dikkate almamıştır'' dedi. 
     Kamu çalışanlarının son 3 yılda, yüzde 32 oranında reel kaybı olduğunu savunan Akyıldız, görüşmelerde bu kaybın telafisi için önce net 250 milyon lira talep ettiklerini, daha sonra Eylül ayından geçerli olmak üzere brüt 100 milyon liralık artış istediklerini anlattı. 
     Akyıldız, görüşmeler sırasında memurların 2003 yılına ilişkin taleplerini, personel rejimini, ''eşit işe eşit ücret'' olarak bilinen 631 sayılı kararname ile ilgili taleplerini ele alamadıklarını kaydetti. 
     Hükümetin kamu çalışanlarına 100 milyon lira iyileştirme zammı yaptığını hatırlatan Akyıldız, bu rakamın kolayca elde edilmediğini söyledi. Akyıldız, ''Bu zam oldukça önemli bir kazançtır, ama asla yeterli değildir'' dedi. 
     Bircan Akyıldız, 2003 yılında kamu çalışanlarını tatmin edecek artışlar istediklerini sözlerine ekledi. 
     
</TEXT>
</DOC>
