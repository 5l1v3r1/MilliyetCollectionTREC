<DOC>
<DOCNO> 149104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko15.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
''2003, Vestel için büyük hedefler yılı olacak'' 
</HEADLINE>
<TEXT>

     50. yıldönümünü kutlayacak Zorlu Holding'in kuruluşlarından Vestel, atılımlarını sürdürüyor. Vestel Genel Müdür Yardımcısı Cahit Küçükyılmaz, ''2003, Vestel için büyük hedefler yılı olacak'' dedi. 
     SODEX Fuarı için Antalya'da bulunan Vestel Genel Müdür Yardımcısı Cahit Küçükyılmaz, A.A muhabirine yaptığı açıklamada, Türkiye'de yaşanan ekonomik krize ve Irak'taki savaşa rağmen tedbir almaya gerek duymadıklarını bildirdi. 
     Irak savaşından etkilenmediklerini anlatan Küçükyılmaz, savaşın sona ermesiyle birlikte olumlu havanın etkisini göstermeye başladığını kaydetti. Küçükyılmaz, ''İşlerin daha iyi olacağını düşünüyoruz, halk rahatlamış görünüyor. Rahatlama ve güven ortamı, Türkiye'de her zaman var olan tüketicinin iştahını da artıracaktır. İnsanlarımız harcama yapacaklardır. Bu her sektör için geçerlidir'' diye konuştu. 
     Türkiye'nin turizm sektöründe de yeniden eski havasını yakalayacağını umduğunu vurgulayan Küçükyılmaz, ''Başta Çinli ve Japon olmak üzere Uzakdoğu'dakilerin ilgi alanı Türkiye ve Antalya olacak'' dedi. 
     
     RUSYA'DA TELEVİZYON FABRİKASI 

     Küçükyılmaz, Vestel'in Avrupa'nın televizyon üretimi yapan en büyük fabrikası olduğunu vurgularken, Haziran ayında da Rusya'da 40 milyon dolarlık yatırımla yılda 2 milyon adet televizyon üretimi yapacak fabrika kuracaklarını bildirdi. 
     Küçükyılmaz, Güney Amerika'da da yine televizyon fabrikası kuracaklarını vurguladı. 
     Manisa'da, ikinci fabrikanın bu yıl sonunda kurulacağını, klima fabrikasının kapasitesinin 250 binden 500 bine, buzdolabı fabrikasının kapasitesinin de 1 milyon 200 binden 2 milyon adede çıkacağını anlatan Küçükyılmaz, çamaşır makinesi fabrikası kuracaklarını da söyledi. 
     Vestel'in hedeflerinin büyük olduğunu ve bunun için koştuklarını anlatan Küçükyılmaz, şöyle devam etti 
     ''2002 yılına göre bu yıl iç piyasada yüzde 50, ihracatta da yüzde 20 oranında büyüme hedefliyoruz. Geçen yıl karlı geçmişti. Bu yıl ise büyük hedefler yılı olacak. İhracat yaptığımız ülke sayısı 103'ten 111'e ulaştı. Bu yıl 1.6 milyar dolar ihracat hedefliyoruz. Geçen yıl ise 1.3 milyar dolar ihracat yapmıştık.'' Küçükyılmaz, elektronik ürünlerde Avrupa'nın en büyüğü, beyaz eşyada ise gelecek yıl Avrupa sıralamasında birinci olmayı hedeflediklerini vurguladı. 
     Vestel'in bağlı olduğu Zorlu Holding'in de bu yıl 50. yılını kutlayacağına dikkati çeken Küçükyılmaz, görkemli kutlama yapılacağını da sözlerine ekledi. 
     
     SÜREYYA AYHAN 2 REKLAM FİLMİ DAHA ÇEKECEK 

     Atletizmde Avrupa şampiyonu olan Süreyya Ayhan'ın, Vestel ürünleri için 2 ayrı reklam filmi daha çekeceğini bildiren Küçükyılmaz, şunları kaydetti 
     ''Ağustos ayı sonunda Paris'te yapılacak olan Dünya Atletizm Şampiyonası'na hazırlanan milli atletimiz Süreyya Ayhan, bu hafta başında ABD'de sürdürdüğü çalışmalarını tamamlayarak, Türkiye'ye gelecek. Ayhan, Dünya Şampiyonası hazırlıklarını Antalya ve KKTC'de sürdürecek. Süreyya Ayhan'la çektiğimiz ilk reklam filmi imaj yaratma içindi. Avrupa şampiyonumuz atletimizle, bu kez ürün imajına yönelik 2 ayrı reklam filmi daha çekeceğiz. Kampanyalarımızı böyle sürdüreceğiz.'' 
     





</TEXT>
</DOC>
