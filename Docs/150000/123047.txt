<DOC>
<DOCNO> 123047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur32.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Yalçınbayır Demokrasinin önündeki engelleri kaldıracağız 
</HEADLINE>
<TEXT>

     Başbakan Yardımcısı Ertuğrul Yalçınbayır, ''Türkiye'de artık demokrasinin önündeki engeller kaldırılacaktır. Bu sadece Erdoğan için değil, Akın Birdal için, Murat Bozlak için, tüm millet içindir'' dedi. 
     Yalçınbayır, partisinin Bursa İl Başkanlığı'nca düzenlenen bayramlaşma töreninde yaptığı konuşmada, Türkiye'nin ayıplı demokratik süreçten geçtiğini, geçmişte olduğu gibi yine kurbanlar verildiğini ifade ederek, demokrasiyi tüm kurum ve kuruluşları ile işletmenin en büyük hedefleri olduğunu bildirdi. 
     Demokrasinin, hastalıkları tedavi eden bir sistem olduğunu, dolayısıyla ayıpları ve hataları da ortadan kaldırdığını dile getiren Yalçınbayır, şunları söyledi 
     ''İşte hataları telafi etme dönemi 9 Şubat'tır. Kurban bayramını da kutlayacağımız o süreç, bize demokrasinin nimletlerini tatmayı da getirecektir. Halk gönüllerin başbakanı, inadına başbakan, Tayyip başbakan dedi. Türkiye, iktidarı ile muhalefeti ile mesajını aldı. CHP de aldı. Zaten AK Parti görevinin gereğini yapacaktır. Türkiye'de artık demokrasinin önündeki engeller kaldırılacaktır. Bu sadece sayın Erdoğan için değil, Akın Birdal için, Murat Bozlak için, tüm millet içindir. Ayıpsız bir demokrasiyi gerçekleştirmek bizim birinci görevimizdir. Halk bunu istiyor. Halk özgürlüklerin nimetinden eşit şekilde yararlanmak istiyor. Bizim görevimiz herkesi kucaklamak, hukukun üstünlüğünü gerçekleştirmektir.'' Yalçınbayır, ülkenin bütün kurum ve kuruluşları ile demokratikleşmesine hizmet etmenin hükümetin ve tüm kesimlerin en önemli görevi olduğunu ifade ederek, ''Tayyip Bey'in gelmesi ile birlikte kesinti olmayacaktır. 58, 59 ile eştir ve kardeştir. 58, 59 da dikkate alınarak temellerini atmıştır. Hiçbir şekilde, hiçbir kesinti söz konusu değildir'' diye konuştu. 
     Yalçınbayır daha sonra, Kültürpark Ender Çay Bahçesi'nde, Rumeli Türkleri Kültür ve Dayanışma Derneği'nin bayramlaşma törenine katıldı. 
     





</TEXT>
</DOC>
