<DOC>
<DOCNO> 144772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun63.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşta bugün neler oldu 
</HEADLINE>
<TEXT>

     Irak'a karşı ABD öncülüğündeki savaş, hava bombardımanı ve karada çarpışmalarla sürerken, Iraklılardan sivil kayıpların yanı sıra yüzlerce kişi yaralandı, koalisyon güçleri de kayıp verdi. 
     Kuveyt'in Irak sınırı yakınlarındaki Pennsylvania Kampı'nda bulunan 101. Hava İndirme Tümeni'ndeki askerlere karşı dün gece düzenlenen bombalı saldırıda 1 asker öldü, 12 asker yaralandı. Amerikalı bir askerin şüpheli olarak gözaltına alındığı belirtildi. 
     Sabah saatlerinde İngiltere Savunma Bakanlığı, Basra Körfezi'nde göreve giden bir İngiliz savaş uçağından haber alınamadığını bildirdi. Daha sonra Körfez'de kaybolan İngiliz savaş uçağının, Amerikan Patriot füzesi tarafından vurulduğu anlaşıldı. 
     Iraklı yetkililer, sabah ABD ve İngiliz uçaklarının Devlet Başkanı Saddam Hüseyin'in doğum yeri Tikrit kentini bombaladığını açıkladılar. Irak televizyonu, bombardımanda, 4 kişinin öldüğünü, 13 kişinin yaralandığını bildirdi. 
     Irak Enformasyon Bakanı Muhammed Essahaf, koalisyon güçlerinin hava saldırılarında Basra'da 77 sivilin öldüğünü, 366 kişinin yaralandığını açıkladı. 
     Bu arada, Ürdünlü resmi kaynaklar, Musul'a dün gece düzenlenen bombardımanda, araçlarının yakınına füze düşen 4 Ürdünlü öğrencinin hayatını kaybettiğini duyurdu. 
     
     IRAKLILARIN DİRENİŞİ SÜRÜYOR 
     Essahaf, basın toplantısında, Ummr Kasr'da yoğun çatışmaların olduğunu belirterek, ''Irak askerlerinin ülkenin bu küçük köşesinde saldırganlara direndiğini'' söyledi. 
     Körfez'deki İngiliz birliklerinin komutanı General Brian Burridge de Irak'ın güneyindeki stratejik öneme sahip Umm Kasr kentinde, Iraklıların ''canla başla ancak küçük gruplar halinde savaştıklarını'' söyledi. 
     Irak'ın güneyindeki Nasıriye kenti çevresini denetimleri altına aldıkları ve başkent Bağdat'a doğru ilerlemeyi sürdürdükleri belirtilen Amerikan ve İngiliz güçlerinin, düşündüklerinden daha fazla direnişle karşılaştıkları bildirildi. 
     Irak Enformasyon Bakanı Essahaf, iktidardaki Baas partisi mensubu 7 milyon silahlı kişinin, ülke genelinde savaş düzeninde bulunduğunu, 6 milyon gönüllünün de Amerikan ve İngiliz birlikleriyle savaşmak için gerekli yerlere konuşlandığını belirtti. 
     Irak Devlet Başkan Yardımcısı Taha Yasin Ramazan, yaptığı basın toplantısında, ellerinde Amerikan savaş esirleri bulunduğunu ve bunları kısa sürede televizyondan göstereceklerini açıklarken, ''Tüm Irak kentlerinin ABD ve İngiliz saldırısına karşı direneceğini'' söyledi. 
     Irak Dışişleri Bakanı Naci Sabri, ABD öncülüğündeki saldırıda Irak yetkililerinin öldürüldüğü haberlerini yalanlarken, hiçbir Irak kentinin düşmediğini bildirdi. 
     Irak Savunma Bakanlığı sözcüsü Hazem Abdülkadir, gazetecilere yaptığı açıklamada, Irak'ın 5 uçak ve 2 helikopter düşürdüğünü, uçaklardan 4'ünün Bağdat, diğerinin Basra üzerinde vurulduğunu söyledi. ABD ise Irak'ın 5 uçak ve 2 helikopter vurduğuna ilişkin bilgi sahibi olmadıklarını bildirildi. Akşam üzeri ise Irak'ın başkenti Bağdat'ta düşen koalisyon uçağından atlayan iki pilot, Irak askerlerince Dicle kenarındaki sazlıkta bulundu. 
     
     DİĞER GELİŞMELER 
     Irak savaşıyla ilgili bügünkü diğer gelişmelerse şöyle 
     Amerikan Theodore Roosevelt uçak gemisinden havalanan avcı bombardıman uçaklarının, bu sabah, Irak'ın merkezinde Cumhuriyet Muhafızlarına ait bir kışlayı bombaladığı bildirildi. 
     Bir İngiliz savunma yetkilisi, Salı gününe kadar Bağdat'a kara saldırısı beklediklerini söyledi. 
     Irak televizyonu öğleden sonra, Devlet Başkanı Saddam Hüseyin'in üst düzey askeri yetkililerle bugün biraraya geldiği toplantının görüntülerini yayımladı. 
     Aynı saatlerde Amerikan bombardıman uçağı B-52'lerin silahlı olarak İngiltere'nin güneybatısındaki bir hava üssünden havalandığı bildirildi. 
     Kızıldeniz'e giden askeri malzeme yüklü 12 Amerikan gemisinin Süveyş Kanalı'ndan geçtiği bildirildi. 
     Öte yandan, dünyanın dört bir köşesindeki savaş karşıtı gösteriler bugün de devam etti. 
     





</TEXT>
</DOC>
