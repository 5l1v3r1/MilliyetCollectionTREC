<DOC>
<DOCNO> 131708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur08.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Türkiye'nin savaşa girmesi gibi birşey yok" 
</HEADLINE>
<TEXT>

     Milli Savunma Bakanı Vecdi Gönül, olası bir Irak savaşı için ABD'nin Türkiye üzerinde bir baskının söz konusu olmadığını bildirdi. Gönül, ''Türkiye'nin olası bir savaşa girmesi gibi bir şey yok ve bu yönde bir talep de yok'' dedi. 
     Gönül, Kocaeli'ndeki muhtarlarla sorunların belirlenmesi amacıyla yapılacak toplantıya katılmak için geldiği İzmit Sabancı Kültür Sitesi'nde, Vali Erdal Ata tarafından karşılanırken, gazetecilerin sorularını da yanıtladı. 
     Bir gazetecinin, ''Olası Irak savaşı konusunda Türkiye'nin net tavrı nedir ABD'nin bir baskısı var mı '' sorusunu yönelttiği Gönül, şöyle konuştu 
     ''Olası bir Irak savaşı için, ABD'nin Türkiye üzerinde herhangi bir baskısı söz konusu değildir. Kaldı ki, şu anda Irak'ta herhangi bir silahlı müdahale olacağı hususu gerçek verilere dayanmamaktadır. Çünkü, henüz Birleşmiş Milletler BM Güvenlik Konseyi'nin aldığı 1441 sayılı kararın uygulanması safhasındayız. Silah denetçilerinin 27 Ocak'ta vereceği rapordan sonra, belki BM platformlarında başka kararlar alınabilir. Ancak, Irak'a şu anda silahlı müdahale söz konusu değildir ve Türkiye'nin üzerinde de bir baskı yoktur. ABD'nin, yalnızca NATO'dan kısmi bir destek talebi vardır.'' 
     
     TBMM'NİN DURUMU VE TÜRKİYE-ABD İLİŞKİLERİ 
     Vecdi Gönül, ''savaş kararının kesinleştirilmesi ve başlaması durumunda, TBMM'nin bu kararın dışında tutulmasının söz konusu olup olmadığının'' sorulması üzerine de, şunları kaydetti 
     ''Dışişleri Bakanlığımız, bizim Anayasa hükümlerini değiştirecek hususu elbette ki taşıyamaz. Bizim 92. maddemiz vardır. Bu madde uygulanması icap ettiği zaman, hükümetimiz bunu uygular. Savaş kararının alınması burada söz konusu değildir. Ama, 92. maddenin gerektirdiği şartlar ortaya çıkarsa hükümet, elbette Meclis'e gidecektir.'' Gönül, bir gazetecinin, ''olası Irak savaşı ile ilgili olarak ABD- Türkiye ilişkileri''ne yönelik sorusu üzerine de şunları söyledi 
     ''ABD ile diplomatik alandaki ilişkilerimiz sürmektedir, gerekli görüşmeler yapılmaktadır. Ülkemiz, her ihtimale karşı planlarını yapmaktadır. Ancak, şu anda savaş olasılığı gibi bir durum yoktur. Zaten, Türkiye'nin olası bir savaşa girmesi gibi bir şey yok ve bu yönde bir talep de yok.'' ABD heyetinin hava ve deniz limanlarındaki incelemeleri hakkında düşüncesi de sorulan Gönül, ''Saint Server için hükümet kendilerine izin vermiştir. Halen faaliyet yapılmaktadır. Şu anda, Türkiye'nin içinde bulunduğu durum budur'' yanıtını verdi. 
     Vecdi Gönül, toplantının ardından, Diyarbakır'da düşen Konya uçağında şehit olan 3 Kocaelili'nin ailelerine taziye ziyaretlerinde bulunup, İzmit Ticaret Odası'nın öncülüğünde düzenlenen İndirimli Satış Günleri ve Eğlence Fuarı'nın açılışına katılacak. 
     





</TEXT>
</DOC>
