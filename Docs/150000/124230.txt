<DOC>
<DOCNO> 124230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo29.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
EURO-2008 Oylaması... Türkiye son anda yitirdi... 
</HEADLINE>
<TEXT>

     UEFA İcra Komitesi, 2008'deki 13. Avrupa Futbol Şampiyonası finallerini düzenleyecek ülkeyi belirlerken, oldukça sıkıntılı anlar yaşadı. 
     Komite, tarihinin en uzun süreli toplantısını Nyon'da gerçekleştirirken, aday sayısının da çokluğu ve iddiaları, komiteyi oldukça zor durumda bıraktı. Komite üyeleri, toplantı bittikten sonra Nyon'dan Cenevre'ye geçtiler ve burada sonuç Cenevre Intercontinental Oteli'nde UEFA Başkanı Lennart Johansson tarafından açıklandı. 
     Komite üyelerinin final turundaki verdikleri oylarla ilgili resmi açıklama yapılmazken, oylamadan önceki ön elemede UEFA Milli Takımlar Komitesi tarafından oylama dışı bırakıldığı söylenen Macaristan'ın da Türkiye-Yunanistan ve İsviçre-Avusturya ortaklığıyla birlikte final oylamasında yer aldığı öğrenildi. 
     UEFA Asbaşkanı Şenes Erzik, toplantı sonunda yaptığı açıklamada, ''Oylamanın sonuna kadar içeriye girmeyen 2 komite üyesinden biriydim. En son Avusturya-İsviçre ortaklığı ile biz kaldık. Ancak komitede üyesi olmayan Macaristan'ın da finalde olduğu söyleniyor. Kapalı oylama olduğu için içeride neler olduğunu bilemezsiniz'' dedi. 
     Erzik, 3 adayın yer aldığı final oylamasında 4 oy aldıklarını tahmin ettiğini belirterek, ''Benim hesabım 6 oydu. Ancak tahmin ettiğimiz oyları alamadık. Kaybedilmiş birşey yok. Pes etmeyip ilerisi için devam etmemiz lazım. Buraya kadar gelmek de büyük başarı'' diye konuştu. 
     Erzik, kararla ilgili olarak FIFA'nın baskısının söz konusu olmadığını ve UEFA Başkanı Lennart Johansson'un İsviçre gazetesine verdiği demeçlerin de etkili olmadığını sözlerine ekledi. 
     Futbol Federasyonu Başkanı Haluk Ulusoy ise kazanabilecekleri bir yarışı yitirdiklerini belirterek, ''UEFA'nın kararı, akıllara durgunluk vericidir'' dedi. 
     Ulusoy, 1.5 ay önce söylenenin gerçekleştiğini ve korktuklarının başlarına geldiğini ifade ederek, ''FIFA'nın baskısı olduğuna inanmak istemiyoruz. İşin içine siyaset karışmadıktan sonra kazanırız demiştik. Rakiplerimizden çok öndeydik ve kazanmamız gerekirdi. İsviçre-Avusturya yıllardır dünya futbolunda yok. Herşeyiyle hazır olan tek aday bizdik'' diye konuştu. 
     Ulusoy ayrıca Johansson'un İsviçre gazetesinde yer alan demecine de değinerek, ''Ateş olmayan yerden duman çıkmaz'' dedi. 
     





</TEXT>
</DOC>
