<DOC>
<DOCNO> 145675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun12.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü ölen sivil ıraklılar için soruşturma istedi 
</HEADLINE>
<TEXT>

     Uluslararası Af Örgütü, Irak'ın başkenti Bağdat'ta pazaryerine füze düşmesi sonucu 15 kişinin ölümünden sonra acilen tarafsız bir soruşturma başlatılmasını istedi. 
     Örgütten yapılan açıklamada, ''Füzelerin kaynağı konusundaki çelişkili açıklamalar gerçek bir soruşturma yapılmasına olan ihtiyacı artırıyor'' ifadesi kullanıldı. 
     Katar'daki Amerikan Merkez Komutanlığı, Bağdat'taki füze rampalarını hedef alan bu bombardımanlarda sivillerin ölmüş olabileceğini belirtmişti. Buna karşılık, Washington'da General Stanley McChrystal, pazaryerinin Amerikan ordusunun hedefinde olmadığını, ancak Irak hava savunma sisteminin rotasını şaşırmış bir füzesiyle vurulmuş olabileceğini söyledi. 
     ABD Savunma Bakanı Donald Rumsfeld ve Genelkurmay Başkanı Orgeneral Richard Myers, Bağdat'ta pazaryerine düşen füzeler hakkında hiçbir şey bilmediklerini söylerken, Myers, ''Ne olup bittiğini henüz bilmiyoruz. Merkez Komutanlığı bu bölgede hedef olup olmadığını ortaya çıkarmak için olayı soruşturacak'' demişti. 
     




</TEXT>
</DOC>
