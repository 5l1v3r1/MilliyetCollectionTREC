<DOC>
<DOCNO> 130242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur19.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet yoluyla "havale" dolandırıcılığı... 
</HEADLINE>
<TEXT>

     Adana'da, internet bankacılığı hizmetinden yararlanarak havale çıkarmak isteyen öğrencinin şifrelerini yardım etme bahanesi ile öğrenen bir kişi, hesaba yatırılan 6 milyar lirayı havale ettiği arkadaşıyla birlikte gözaltına alındı. 
     Adana Emniyet Müdürlüğü'nden yapılan açıklamaya göre, Kaçakçılık ve Organize Suçlar Şube Müdürlüğü ekipleri, Çukurova Üniversitesi öğrencisi Neslihan Yiğit'in ihbarı üzerine yaptığı çalışmalar sonucunda, internet yoluyla yapılan dolandırıcılığı ortaya çıkardı. 
     Öğrencinin, annesi tarafından hesabına yatırılan 6 milyar liranın bilgisi dışında Ordu'daki bir hesaba aktarılmasını dikkate alan görevliler, bunu gerçekleştirdiği belirlenen Z.B'yi gözaltına aldılar. 
     Sanığın, sorgusunda suçunu itiraf ettiği ve ifadesinde şunları söylediği bildirildi 
     ''Bir internet kafede bulunduğum sırada, internet bankacılığı hizmetinden faydalanarak havale çıkarmaya çalışan öğrenci Neslihan Yiğit'e yardımcı oldum. Bu sırada internetteki şifrelerini öğrendim. Daha sonra hesabına yatırılan tüm paraları kontrol altında tuttum. 
     Küçük paraları almadım. Hesaba son olarak 6 milyar lira yatırıldığını görünce, bu parayı internet üzerinden bir arkadaşıma havale çıkardım. Arkadaşım, korkup parayı aynı hesaba havale edince Ordu ilindeki arkadaşım Ç.Y'yi aradım. Parayı ona havale ettim ve 6 milyar lirayı paylaşacağımızı söyledim.'' Yetkililer, zanlının ifadesi doğrultusunda arkadaşı Ç.Y'nin de Ordu Emniyet Müdürlüğü'nce yakalanarak gözaltına alındığını, soruşturmanın sürdürüldüğünü bildirdiler. 
     





</TEXT>
</DOC>
