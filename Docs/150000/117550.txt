<DOC>
<DOCNO> 117550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/yazar/yilmaz.html </URL>
<DATE> 2002/11/07/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan Baykal’ın üslubunu beğenmedi 
</HEADLINE>
<TEXT>

     Fotoğraf verildi, hem de 4 kez CHP lideri Deniz Baykal ile AKP lideri Tayyip Erdoğan el ele... 
     Baykal devlet tecrübesini arkasına almış, Atatürk’ün partisi CHP’nin lideri olarak Erdoğan’ı uyarıyor 
     "İyi başladınız. Aman dikkatli olunuz. Yanlış bir hareket, vazonun kırılmasına yol açabilir. Bu vazoyu kırmayalım." 
     Erdoğan’ın başarısını takdir eden Baykal, "ama" uyarısı düşmeyi ihmal etmiyor. 
     Güven turlarında ağzında tüy biten Erdoğan’ın Baykal’a yanıtı, "AKP iktidarının gündeminde bu tür gerginlik yaratacak konular olmayacak. Laiklikte sizin gibi düşünüyoruz" oluyor. 
     Yüzler gülüyor ancak ifadeler buruk. 
     Öğreniyorum ki Erdoğan, Baykal’ın üslubundan pek hoşlanmamış. 
     Ne o öyle, "aman dikkat" falan diye düşünüyor. 
     AKP kanadında, hükümet etme "olgunluklarının" muhalefet partisinin lideri tarafından test edilmesi siyasi üsluba uyuyor mu, endişesi yaşanıyor. 
     Partililer, Baykal’ın tutumundan yakınınca Erdoğan’dan "Sabredin, böbürlenmeyin, mütevazı olun" yanıtı geliyor. 
     
     Yasalar çıksın, para gelsin 
     Yabancı bir bankanın yöneticisi ile görüşüyorum. AKP iktidarına sıcaklar, kredi kanalları açılıyor. 
     Onların istedikleri, yabancı sermayeyi Türkiye’ye çekecek yasaların ve uygulamaların istikrarla yürümesi. 
     Telekom olayında olduğu gibi iktidarın içinde bir çekişmenin yaşanmadan özelleştirilmenin önünün açılması bir beklenti. 
     AKP iktidarının yabancıları ilgilendiren boyutu yasalar çıksın, iş olsun, para kazansınlar. 
     
     Kadınsız gitmezler 
     Batı medyası AKP’nin iktidarını "İlk kez demokrat İslam hükümeti" olarak niteliyor ve dünyaya Türkiye’yi örnek olarak gösteriyor. 
     Bu hava, Avrupa Birliği’nin "Hıristiyan Kulübü" kanadını kırmaya dönük bir yaklaşımı içinde taşıyor. 
     Hıristiyan Demokrat Partiler’e alışık olan Batı, Ortadoğu’nun din ve devlet ilişkisini sorgularken, Türkiye’yi demokrasi geleneğinin bir yerine koymayı öğreniyor. 
     AKP, AB yoluna boşuna düşmüyor. 
     Bu yolda karşısındaki en büyük engel, Türkiye denince akla gelen kara çarşaflı kadınların fotoğrafları. 
     AKP, bu fotoğrafı renklendirmek için yalnızca işadamları ile AB turuna çıkmayacak, AKP’li başı açık, kırmızı ayakkabılı kadın milletvekillerini de yanında götürecek ve "Bizde size de yer var" diyecek. 
     İlk kez dini özgürlükleri öne çıkaran bir parti, demokratik yoldan iktidara geliyor. Bu Türkiye’ye de, dünyaya da, İslam dünyasına da bir örnek. Daha da önemlisi İslam ile demokratik toplumlar arasında barış köprüsünün kurulması için bir vesile. 
     
     







Sezer ve Erdoğan 


Ve bir Ramazan daha... 


Tarihi başarı 


Erdoğan’a siyasi sorumluluk 


Çankaya’da Sezer, Tayyip Erdoğan, Baykal... 


İşsizler ordusuna liderler, milletvekilleri de katıldı 


Söz ola... 


ODTÜ’de bir devrimciyle 


Nasihat eden edene 


Modelde şeytan ayrıntıda 


Ekonominin patronları 


Tayyip Erdoğan’ın başbakanlığı... 


Piyasa solu 


Yeni bir sol partinin tam zamanı 


İhracat dövizi deliği kapamıyor 


Erdoğan Baykal’ın üslubunu beğenmedi 


</TEXT>
</DOC>
