<DOC>
<DOCNO> 100377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur17.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Formula 1 polemiği ''Aklımızı peynir ekmekle mi yedik '' 
</HEADLINE>
<TEXT>

     Antalya Büyükşehir Belediye Başkanı Bekir Kumbul, Formula 1 yarışlarının Antalya dışında bir başka şehire verilmesinin, Türkiye'ye yapılacak en büyük yanlış olacağını söyledi. 
     Kumbul, düzenlediği basın toplantısında, Formula 1 yarışları konusundaki gelişmeleri ve düşüncelerini aktardı. 
     Bugünkü gazetelerde Formula 1'in Kırşehir'e verileceğinin yazıldığını ve Makbule Sevsal adlı bir kadının Türkiye Otomobil ve Motor Sporları Derneği TOMSFED ile 1 milyar dolarlık teminat mektubu karşılığında anlaşma yaptığının öne sürüldüğünü vurgulayan Kumbul, ''Formula 1'in Antalya dışında bir yere verilmesi Türkiye'ye yapılacak en büyük yanlış olur' dedi. 
     Formula 1'in Kırşehir'de yapılmasının hayalden öte gitmeyeceğini öne süren Kumbul, ''Formula 1'in Kırşehir'de yapılması, aklın peynir ekmekle yenilmesi gibi bir şeydir'' diye konuştu. 
     Formula 1'in yapılabilmesi için ilk koşulun, o kentte 150 bin yataklı otel zinciri bulunmasının olduğuna işaret eden Kumbul, Antalya'da 400 bin yatak olduğunu belirtti. 
     Türkiye'nin en önemli turizm merkezi olduğu halde, Antalya'daki otellerin yıllık doluluk ortalamasının yüzde 50 civarında kaldığını kaydeden Kumbul, şöyle konuştu 
     ''Bu yatak kapasitesi ve altyapısıyla Antalya, Türkiye ekonomisine yılda 4.5 milyar dolarlık bir katkı koymaktadır. Biz bu rakamı iki katına çıkarmayı hedefliyor ve bunun için çalışıyoruz. Formula 1 bu anlamda çok önemli bir araç olacaktır.'' Antalya'ya şu ana kadar sadece özel yatırımcıların 25 milyar dolarlık yatırım yaptığının altını çizen Kumbul, Makbule Sevsal'ın Kırşehir'e yapacağı 1 milyar dolarlık yatırımın hiç bir anlamı olamayacağını ifade etti. 
     
     ''MAKBULE HANIM ANTALYA'YA GELSİN'' 

     Sözlerini, ''Makbule Sevsal hanım, yatırım yapmak istiyorsa, Antalya'ya gelsin. Kırşehir'e yardım etmek istiyorsa başka alanlara yönelsin'' diye sürdüren Kumbul, Antalya'nın, dünyanın en karlı yatırım alanlarından biri olduğuna dikkati çekti. 
     Formula 1 için Antalya dışında, sadece İstanbul'un şansı olabileceğini kaydeden Kumbul, Formula 1'in İstanbul'da yapılmasının da Türkiye açısından önemli bir yanlış olacağını söyledi. Kumbul, ''Antalya Formula 1 için sadece Türkiye'nin değil, dünyanın da en uygun yeridir'' dedi. 
     Formula 1'in Antalya'ya verilmesi halinde, Antalya'ya, 12 ay aktivite yapılabilecek, içinde konaklama ve alışveriş tesislerinin yanı sıra pist ve hipodromun da yer alacağı bir Formula Köyü oluşturacaklarını söyledi. 
     Kumbul, bunun için havalimanına 15 kilometre mesafedeki Organize Sanayi Bölgesi'nde 8 bin 500 dönümlük arazinin hazır olduğunu, bu araziye ek olarak 5 bin dönümlük hazine arazisinin de kullanılabileceğini kaydetti. 
     
</TEXT>
</DOC>
