<DOC>
<DOCNO> 123507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun09.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times Deutschland "Türkiye müzakere için ısrarlı" 
</HEADLINE>
<TEXT>

     Financial Times Deutschland gazetesi, Türkiye'nin, AB ile üyelik müzakerelerine bir an önce başlanması konusunda ısrarlı olduğunu yazdı. 
     Gazetenin haberinde, Dışişleri Bakanı Yaşar Yakış'ın Brüksel'de Fransa ve Almanya dışişleri bakanları Dominique de Villepin ve Joschka Fischer ile biraraya geldiği ve Türk hükümetinin, Fransa Cumhurbaşkanı Jacques Chirac ile Almanya Başbakanı Gerhard Schröder'in Türkiye ile ilgili kararından memnun olmadıklarını dile getirdiği belirtildi. 
     Türkiye'nin 2003 yılı Temmuz ayından itibaren AB ile müzakerelere başlamaya hazır olduğunu belirten Yakış'ın, ''Kopenhag zirvesinden en geç 6 ay sonra Türkiye AB'nin siyasi kriterlerini yerine getirebilir'' şeklinde konuştuğu ifade edildi. 
     Haberde, CHP İstanbul milletvekili ve ekonomiden sorumlu eski Devlet Bakanı Kemal Derviş'in de, AB'nin, Türkiye'nin tam üyeliğini istediğinden yana açık bir sinyal vermesi gerektiğini belirterek, Türkiye'nin üyeliğinin 2010 yılına kadar gerçekleşebileceğini söylediği kaydedildi. 
     Türkiye ile üyelik müzakerelerine başlanması konusunda ''tarih için tarih'' verilmesinin büyük hayal kırıklığı yaratacağını ifade eden Derviş, ''Kopenhag'tan alınacak olumsuz bir sinyal, Türkiye'deki radikal güçleri büyük ölçüde destekleyecektir'' şeklinde konuştuğu belirtildi. 
     Alman muhalefet partilerinin Türkiye'nin AB üyeliğine karşı çıkmalarını da eleştiren Derviş, ''Tüm dünya için bu kadar önemli bir konuda, bu kadar iç politikaya yönelik bir tutum sergilenmesi çok yazık'' dedi. 
     Haberde, Alman Sanayiciler Birliği BDI Başkanı Michael Rogowski'nin, Türkiye'ye üyelik için açık bir perspektif verilmesinden yana olduğu belirtildi. 
     Uzun vadede Türkiye ile ekonomik fırsatların risklerden çok daha fazla olacağını kaydeden Rogowski, kriterleri yerine getirmesi durumunda Türkiye'nin de diğer tüm adtay ülkeler gibi değerlendirilmesi gerektiğini söyledi. 
     Türkiye'ye karşı oyalama taktiği güdülmemesi gerektiğini belirten Rogowski, ''Böyle bir şey, daha şimdiden Türkiye'de iyi iş yapan ya da üyelik perspektifi ışığında bu ülkede yatırım yapmayı planlayan işadamlarını büyük ölçüde güvensiz hale getirecektir'' dedi. 
     





</TEXT>
</DOC>
