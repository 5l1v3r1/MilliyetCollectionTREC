<DOC>
<DOCNO> 102979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur01.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da sağanak yağış hayatı felç etti 
</HEADLINE>
<TEXT>

     İstanbul'da son günlerde etkili olan sağanak yağış, bu sabah işlerine gitmek üzere evlerinden çıkan vatandaşları yollarda yakaladı. Yol üzerindeki mazgalların tıkanması ve su birikintileri oluşması nedeniyle trafik durma noktasına gelirken, çok sayıda araç da motorları su aldığı için arıza yaptı. 
     Şehiriçi trafikteki sıkışma, İstanbul'un iki yakasındaki ulaşımın sağlandığı Boğaziçi ve Fatih Sultan Mehmet köprülerinde uzun kuyrukların oluşmasına yol açtı. 
     Yağış nedeniyle İstanbul'un bazı semtlerinde ev ve iş yerlerini su bastı. İstanbul Meteoroloji yetkilileri, yağışın iki gün yer yer sağanak ve gök gürültülü olarak devam edeceğini bildirdiler. 
     İtfaiye Müdürlüğü'nden edinilen bilgilere göre, akşam saatlerinde başlayan ve gece boyunca yer yer devam eden sağanak yağış nedeniyle İstanbul'un bazı ilçelerinde evleri ve iş yerlerini su bastı. Su baskınına uğrayan ev ve işyerleri itfaiye ekipleri, İSKİ ve vatandaşlar tarafından tahliye edilmeye çalışılıyor. İstanbul itfaiye Müdürlüğü yetkilileri, baskınların logarlarda biriken suların ev ve işyerlerine dolması sonucu ortaya çıktığını belirtiyor. 
     Yetkililer, su baskınlarının Kasımpaşa, Kağıthane, Bahariye Caddesi, Piyalepaşa, Beşiktaş, Ihlamur Dere semtlerinde yoğunlaştığını ve biriken suların tahliyesine devam ettiğini bildirdiler. 
     
     587 EV VE İŞYERİNİ SU BASTI 

     İSKİ'den alınan bilgilere göre, yağışın başladığı saatlerden itibaren toplam 587 şikayet alındı, bunların 309'unda su tahliye edildi, 278'inde ise çalışmalar sürüyor. 
     Baskınlar nedeniyle İSKİ'nin 97 personeli çalışıyor ve 30 araç kullanılıyor. İSKİ'ye gelen şikayetlere göre, su baskınlarının yaşandığı semtler şöyle 
     "Fatih 12, Gaziosmanpaşa 78, Beyoğlu 72, Kağıthane 65, Beşiktaş 6, Bayrampaşa 17, Bakırköy 13, Bağcılar 24, Küçükçekmece 5, Avcılar 75, Kadıköy 95, Üsküdar 19, Ümraniye 30, Kartal 76." İstanbul Meteorolojik yetkilileri ise, yağışların iki gün daha yer yer sağanak ve gök gürültülü olarak süreceğini bildirdiler. 
     
     YAĞMUR YARIN DA ETKİLİ... 

     Karadeniz üzerinde bulunan yağışlı havanın, yarın Marmara'nın doğusu, Batı ve Doğu Karadeniz bölgelerinde ''etkili'' olacağı bildirildi. 
     Devlet Meteoroloji İşleri Genel Müdürlüğü'nden alınan bilgiye göre, Karadeniz üzerinde bulunan yağışlı hava, yurdun kuzey kesimlerinde etkisini sürdürüyor. Etkili yağışlar, yarın Marmara'nın doğusu, Batı ve Doğu Karadeniz bölgelerinde yer yer, 22 Ağustos Perşembe günü ise Doğu Karadeniz'de aralıklı olarak görülecek. 
     Buna göre, yarın, Marmara'nın güney ve doğusu, Kuzey ve İç Ege, Göller Bölgesi, Karadeniz ve İç Anadolu yağışlı geçecek. 
     Perşembe günü Marmara'nın doğusu, Karadeniz ile Doğu Anadolu'nun kuzeyi yağışlı olacak. 
     23 Ağustos Cuma ve 24 Ağustos Cumartesi günü ise Orta Karadeniz kıyıları ile Doğu Karadeniz Bölgesi'nde sağanak yağış görülecek. 
     Meteoroloji yetkilileri, İstanbul'da yarın da yağış beklendiğini, Perşembe günü yağışın hafifleyeceğini ve Cuma günü ise bölgeyi terk edeceğini bildirdiler. 
     Mevsim normallerinin 1-3 derece altında seyreden hava sıcaklıkları ise Cuma gününden itibaren yurdun güney ve batı kesimlerinde biraz artacak. 
     Öte yandan bu sabah yapılan ölçümlerde, metrekarede Sarıyer'de 62, Sinop'ta 55, Samsun'da 43, Bafra'da 35, Şile ve Ankara-Akıncılar'da 34, Yeşilköy'de 32, iskenderun'da 26 ve Amasya'da ise 24 kilogram yağış kaydedildi. 
     
     KARAKOLA YILDIRIM DÜŞTÜ 

     Kağıthane İlçe Emniyet Müdürlüğü'ne bağlı Sanayi Polis Karakolu'na düşen yıldırım, televizyon, telefon santrali ve bilgisayarın yanmasına neden oldu. 
     Dün akşam saat 22.45 sıralarında Sanayi Polis Karakolu'na yıldırım düştü. 
     Karakolda bulunan personelde yaralanma ya da ölüme yol açmayan olayda, 1 televizyon, 1 bilgisayar ile telefon santrali yandı. 
     
</TEXT>
</DOC>
