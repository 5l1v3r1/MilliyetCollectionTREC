<DOC>
<DOCNO> 131334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/dunya/adun.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğa sığmıyor’ 
</HEADLINE>
<TEXT>

New York Times yazarı William Safire, bu kez AKP hükümetinin Irak politikasını ağır bir dille eleştirdi ve "Yardım için yapılan pazarlık Türkiye için küçültücü" dedi 
     SEMA EMİROĞLU New York 

     ABD’nin büyük gazetelerinden "The New York Times"ın etkili köşe yazarı William Safire, AKP hükümetinin Irak konusundaki tutumunu sert bir dille eleştirerek, Türk halkını Saddam Hüseyin’i devirecek bir operasyon konusunda ikna etmeye çalışmamak, ekonomik yardım konusunda ABD ile "uygunsuz biçimde" sıkı pazarlık yapmakla suçladı. 
     Safire, AKP hükümetinin bu tavrını Türkiye için "küçük düşürücü" bulduğunu belirtti. AKP iktidarının izlediği bu yolun "iki ülke arasındaki ittifak ilişkilerinin tabiatını değiştirebileceği" uyarısında da bulunan Safire, yeni hükümeti, Amerikan askerlerini karşılamak için gerekli yasal ve lojistik düzenlemeleri yapmaya, ardından da, 100 bin Türk askerini Irak sınırına göndermeye gönüllü olmaya çağırdı. 
     
     Böyle ittifak olur mu 
     "Kuzey Cephesi" başlıklı yazısına, "fiyat etiketli bir ittifak, hiçbir şekilde ittifak değildir" sözüyle başlayan Safire, Türkleri sevdiğini vurguladı. Türkiye’nin, Kore Savaşı’nda, soğuk savaş yıllarında ve Körfez Savaşı sırasında ABD’ye tam destek verdiğini hatırlatan Safire, ancak paradoksal biçimde Türkiye’de demokrasinin gelişmesinin, ABD ile olan yakın ilişkisine belirsizlik unsuru getirdiğini bildirdi. 
     Serbestçe seçilen ve kökleri laiklikten çok İslamcı olan yeni hükümetin, Başkan Bush’un Irak koalisyonuna katılma yolundaki çağrılarına yan çizdiğine dikkat çeken Safire, şöyle dedi 
     "Türk yetkilileri, Saddam’ın devrilmesi için halkı hazırlamak için hiçbir şey yapmıyor. Onun yerine, geçici başbakan Abdullah Gül, ABD’nin tarafını tutmaktan kaçınmaya ne kadar istekli olduğunu göstermek için Arap başkentlerini dolaşıyor. Türk halkının bir diktatörün devrilmesinin kendi çıkarına olacağını görmesini sağlayamamak, bir numaralı hatadır. Ondan da kötüsü, çok değerli olan Türk - Amerikan ittifakına zarar vermektir. Irak halkının kurtarılmasında rol almak için bir fiyat etiketi koyarak yapılan da budur." 
     
     Uygunsuz pazarlık 
     Türkiye’nin savaş zararları için "Yeni Irak’ın petrol kaynaklarına" yönelebileceğini kaydeden Safire, "Ama şu anda askeri yardım için uygunsuz biçimde yapılan sıkı pazarlık, alçaltıcı ve iki ulusun ittifakının tabiatını değiştirebilecek nitelikte" dedi. 
     



 DÜNYA 












</TEXT>
</DOC>
