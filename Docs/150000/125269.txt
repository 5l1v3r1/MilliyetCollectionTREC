<DOC>
<DOCNO> 125269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur21.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Türk ordusu işgalici olarak takdim edilecektir" 
</HEADLINE>
<TEXT>

     Dışişleri Bakanı Yaşar Yakış, Güney Kıbrıs'ın adayı temsilen AB'ye girmesi halinde Batılıların Türk Ordusu'nu Kıbrıs'ta ''işgalci güç'' olarak takdim etmeye tevessül edeceklerini belirterek, böyle bir tehlikenin varlığına dikkati çektiğini söyledi. 
     Yakış, TBMM'de gazetecilerin ''28 Şubat'a kadar Kıbrıs'ta çözüm bulunamazsa, Türk Silahlı Kuvvetleri adada işgal ordusu konuma düşer'' sözlerine ilişkin sorularını yanıtladı. Sadece Güney Kıbrıs'ın Kıbrıs'ı temsilen AB'ye girmesi halinde AB ülkelerinin Türk Ordusu'nu ''işgalci güç'' olarak takdim etmeye tevessül edebileceklerini kaydeden Yakış, ''Böyle bir tehlike, böyle bir ihtimal vardır. Buna imkan verilmemesi gerektiğini söyledim'' dedi. 
     CHP Genel Başkanı Deniz Baykal'ın sözlerine tepki gösterdiğini hatırlatan gazetecilere, ''Eğer Sayın Baykal bunu böyle okudu da buna rağmen eğer bir tepki gösteriyorsa, beyanımı bir kez daha okumasını isterim'' diyen Yakış, ''Sözlerinizin yanlış anlaşıldığını mı söylüyorsunuz '' sorusuna karşılık, şunları kaydetti 
     ''Bilmiyorum, Sayın Baykal, benim söylediğimi nasıl anlamış da onun üzerinden yorum yapıyor, bilmediğim için yorum yapmak istemiyorum. Ben, Türk Ordusu işgalci konumuna geliyor demiyorum, onlar böyle bir iddia ileri sürecekler. Avrupa ülkeleri TSK'yi orada işgalci güç olarak takdim edeceklerdir, böyle bir tehlike vardır diyorum. Eğer Sayın Baykal okumadan söylediyse, bir parti başkanının yapmaması gereken bir şey yaptı. Okuduysa ve buna rağmen söylüyorsa, okuduğunu anlamadığı anlamına geliyor. Okuduğunu anladı da tekrar söylüyorsa, yanlış teşhis koymuş demektir. Ben sözümün arkasındayım. TSK'yı orada işgalci olarak takdim etmeleri yanlıştır ama bunu yapacaklardır. Bu ihtimali görmezlikten gelmek gerçekçi değildir.'' Yakış, konuyu, AK Parti Genel Başkanı Recep Tayyip Erdoğan ile görüştüğünü söyledi. 
     Öte yandan, Erdoğan, AK Parti TBMM Grup toplantısından çıkışında gazetecilerin, CHP Genel Başkanı Baykal'ın sözlerini nasıl değerlendirdiğine ilişkin sorularını yanıtsız bıraktı. 
     





</TEXT>
</DOC>
