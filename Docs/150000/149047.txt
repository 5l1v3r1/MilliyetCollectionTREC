<DOC>
<DOCNO> 149047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun12.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Temsilciler Meclisi'nde Kıbrıs tasarısı... 
</HEADLINE>
<TEXT>

     ABD Temsilciler Meclisi, Kıbrıs sorununa barışçı, adil ve kalıcı bir çözüm bulunması için Kıbrıslı Türk ve Rum liderleri görüşmelere yeniden başlamaya, Türkiye ve Yunanistan'ı da çözüm için elinden gelen her şeyi yapmaya davet eden bir tasarıyı oybirliğiyle kabul etti. 
     Cumhuriyetçi Parti Nebraska milletvekili ve Kongre'deki Türk dostluk grubu üyesi Doug Bereuter tarafından sunulan tasarıda, Kıbrıs Rum Kesimi 16 Nisan'da Avrupa Birliği ile üyelik anlaşmasını imzalamadan, Kıbrıs meselesine çözüm bulunmasının aciliyet taşıdığı belirtildi. 
     Temsilciler Meclisi'nin kabul ettiği tasarıda, BM Genel Sekreteri Kofi Annan'ın Kıbrıs planının başarısızlığa uğramasının sorumluluğu ise planı Kuzey Kıbrıs'ta referanduma koymayan KKTC Cumhurbaşkanı Rauf Denktaş'a yüklendi. 
     Tasarının kabul edilmesinin ardından bir açıklama yapan Bereuter, ''Şimdi her iki taraf için de farklılıkları bir kenara bırakıp, bölünmüş Kıbrıs problemini çözmek için ciddi bir karar verme zamanıdır. Bu süreci yavaşlatan KKTC lideri Rauf Denktaş'tır. Denktaş, Kıbrıslı Türklerin, yeni federal Kıbrıs konusunda referandum yoluyla fikirlerini ifade etmesine izin vermekte isteksiz davranmıştır. Türkiye'deki yeni hükümet de Denktaş'a daha erken bir baskı uygulayabilirdi. Şimdi Türk hükümeti, işbirliğini ve sorumlu liderliğini ABD ve uluslararası topluma göstermek için, Kıbrıs konusunun çözümünde Denktaş'a baskı uygulayabilir'' ifadelerini kullandı. 
     Bereuter, Kıbrıs'ın 1974'ten bu yana bölündüğünü iddia ederken, Kıbrıs halkının adeta ''Berlin Duvarı'' ile ayrılmış gibi, kültürel ve sosyal olarak birbirinden izole edildiğini savundu. 
     Kıbrıs, Yunanistan ve Türkiye'nin büyükelçileri ile BM Genel Sekreteri Annan'a bir mektup gönderen Bereuter, ''Bu tasarının Temsilciler Meclisi'nde kabulü, Yunanistan'ın güçlü destekleyicileri ve Türkiye'nin güçlü destekleyicileri arasındaki geleneksel bölünmenin, Kıbrıs meselesinde var olmadığını ortaya koyuyor. Temsilciler Meclisi, Kıbrıs'ın AB'ye üyeliğine yönelik mevcut ortamın, Kıbrıs'ın bölünmesi sorununun çözümü için bir maksimum fırsat ortamı yarattığını ifade ediyor. Çözüm girişiminin başarılı bir sonuca ulaştırılması için çabaların iki katına çıkarılmasını talep ediyoruz'' ifadelerine yer verdi. 
     





</TEXT>
</DOC>
