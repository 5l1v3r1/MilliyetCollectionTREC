<DOC>
<DOCNO> 121327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun24.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Müzakereden kaçmıyoruz...'' 
</HEADLINE>
<TEXT>

     KKTC Cumhurbaşkanı Rauf Denktaş, müzakereden kaçmadıklarını belirterek, ''Bize iki tarafın da kabul etmediği şeyleri kabul ettirmeye kalkışmasınlar. Bizim istediğimiz budur'' dedi. 
     NTV'de telefonla katıldığı programda Mithat Bereket'in sorularını yanıtlayan Denktaş, BM Genel Sekreteri Kofi Annan'ın taraflara gönderdiği son mektupla ''istemediklerinizi, değiştirmek istediklerinizi söyleyin göreyim'' yönünde bir davet yaptığını ve bunu olumlu bulduklarını söyledi. 
     Rum Yönetimi lideri Glafkos Klerides ile görüşebileceklerini ifade eden Denktaş, 30 Kasım'da her iki tarafın nelerin değişmesini istediğini ortaya koymasıyla Annan belgesinin müzakere zemini olup olmayacağının ortaya çıkacağını kaydetti. 
     Sağlık açısından kendini iyi hissetiğini belirten Denktaş, ''Drenaj ve beyaz küreler meselesi olmasa herhalde dönmüş olacaktık. Bugün hastaneden taburcu oluyorum'' dedi. 
     Cumhurbaşkanı Denktaş, sağlık durumundaki gelişmelere bağlı olarak gelecek hafta ortalarına doğru Kıbrıs'a dönmesinin olası olduğunu kaydetti. 
     KKTC Cumhurbaşkanı Rauf Denktaş, BM Genel Sekreteri Kofi Annan'ın 11 Kasım'da sunduğu planın ''temel olarak kabul edildiğiyle ilgili bir sözün olmadığını'' belirterek, BM Genel Sekreteri'ne 30 Kasım'a kadar neleri istemediklerini bildireceklerini söyledi. 
     NTV'de telefonla katıldığı programda Mithat Bereket'in sorularını yanıtlayan Denktaş, BM Genel Sekreteri Annan'ın taraflara bir mektup göndererek, planda neleri beğenmediklerini 30 Kasım'a kadar kendisine bildirmesini istediğini ifade ederek, ''Bu bizim istediğimiz bir şeydir. Belgenin Temel olarak kabul edilebilmesi için, bizim işimize gelmeyen hususların değiştirilmesi lazım. Bunun müzakeresini yapmaya hazırız'' dedi. 
     ''Planı müzakere zemini olarak kabul edebilecek misiniz '' sorusuna karşılık Denktaş, ''Müzakere zemini olabilmesi için, bu istemediğimiz hususların müzakere edilmesi lazım, müzakere zeminine getirebilmek için'' diye konuştu. 
     Planda, başta toprak konusu olmak üzere, Türk tarafının statüsü ve 1960 Anlaşmalarının Türk tarafına ve Türkiye'ye verdiği hakların tamamen gözardı edildiğine işaret eden Denktaş, değiştirilmesi gereken çok hususlar olduğunu, bunun müzakeresini yapabileceklerini söyledi. 
     
     ''İKİ MİLLET İKİ HALK'' 

     ''Kıbrıs'taki iki milletten bir millet yaratmaya çalışıldığını'' ve bunun 1960 Anlaşmaları temeline aykırı olduğunu ifade eden Denktaş, iki milletin ve iki halkın ayrı olduğunu vurguladı. 
     Görevinin, Türk milletine ve Kıbrıs Türk halkına ''bugüne kadar milli dava olarak takdim edilen hususların korunması'' olduğunu belirten Denktaş, şöyle konuştu 
     ''Nedir bu iki devlete dayalı, iki egemenliği olan bir ortaklık. Bu var mı yok mu, bu nasıl bunun içerisine girebilir. İkincisi toprak konusundaki rezilliği hiç kimse kabul edemez, böyle şey olamaz. Kıbrıs'ı bilmeden, Kıbrıs halkını, çizgilerle, eskiden Afrika'yı bir cetvel çizgisiyle nasıl 4'e, 5'e, 10'a böldüler ve hala Afrika'nın içerisinde çatışmalar devam ediyor, Kıbrıs'ta aynı şeyi yapacaklar. 
     Ben barış istiyorum. Kalıcı bir barış istiyorum. İki milli varlığın temeline dayalı, işbirliği yapacak bir barış istiyorum. 1960 temelinin ortadan kaldırılmamasını istiyorum. Türkiye'nin haklarını, tabii Türkiye kendisi koruyacak, ama o haklar bizim de teminatımızdır. Bunlara dikkat ediyoruz. Yoksa siyaset değişikliği varsa ve olacaksa bunu açıkça herkes herkese söyler ona göre herkes tedbirini alır.'' Denktaş, 30 Kasım'a kadar iki tarafın da nelerin değişmesini istediğini ortaya koyduğunda Annan belgesinin zemin olup olmayacağının kendiliğinden ortaya çıkacağına işaret ederek, ''Bunların müzakeresine başlanırsa, yani Rumun istemediği ister şekle, bizim istemediğimiz, istediğimiz şekle nasıl girecek ki bir zemin olsun, bunların çalışması yapılacak. Ama arada Avrupa Birliği Türkiye'ye tarih verecekmiş diye 12'sine kadar 12 Aralık bizi bir yerlere bağlamak için oyun yapıyorsa bunun da tedbiri ileride alınır'' dedi. 
     Denktaş, Annan planındaki temel anlaşma metni yerine taslak metin hazırladığı yönünde basında çıkan haberlerin doğru olmadığını belirterek, görüştüğü diplomatlara, planın içerisindeki Türk tarafına zararlı, Türk tarafının kabul etmesi zor olan hususları anlatmaya çalıştıklarını söyledi. 
     ''Müzakerelerde son fırsat olmadığını'' belirten Denktaş, ''kabul edemeyecekleri şeyleri kendilerine kabul ettirmek için son 40 yılda çok kez 'son fırsattır' diye üzerlerine gelindiğini'' söyledi. 
     Denktaş, ''Neyi, niçin, nasıl müdafaa edeceğimizi, davamızın neyi gerektirdiğini bilen insanlar olarak bugüne kadar sağ ve salim bu yolları katettik. Son fırsat yoktur bu müzakerelerde'' dedi. 
     Denktaş, bugün ABD Dışişleri Bakanlığı Kıbrıs Özel Koordinatörü Thomas Weston ile görüşeceğini ve aynı şeyleri aktaracağını kaydetti. 
     





</TEXT>
</DOC>
