<DOC>
<DOCNO> 147734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko10.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 8.14 değer kazandı... 
</HEADLINE>
<TEXT>

     ABD Dışişleri Bakanı Powell'ın gelişi ve ABD-Türkiye ilişkilerindeki iyileşmenin yanında Türkiye'ye 1 milyar dolarlık hibe veya 8.5 milyar dolarlık krediyi de içeren ek bütçenin ABD Kongresi'nde onaylanması geçen hafta piyasaları rahatlattı. 
     İMKB Tahvil ve Bono Piyasası'nda vadelerine göre ortalamalarda 5 puanı aşan düşüşler olurken, altın ve dövizdeki gerileme de sürdü. 
     Hisse senetleri haftalık bazda ortalama yüzde 8.14 oranında değer kazandı. 24 ayar külçe altının gram satış fiyatı yüzde 5.19 oranında, Cumhuriyet altınının satış fiyatı da yüzde 5.22 oranında düştü. Dolar, haftalık bazda yüzde 2.52 oranında, Euro da yüzde 2.84 oranında değer yitirdi. Yatırım fonlarının seyrini izleyen A.A Fon Endeksi ortalama yüzde 1.15 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.68, haftalık reponun net getirisi yüzde 0.71 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya düşüşle başladı. 
     Haftanın ilk işlem gününde savaşın etkisi altındaki piyasalarda bekleme havası hakim oldu. Düşük işlem hacmi ile birlikte hisse senetleri ortalama yüzde 1.62 değer kaybetti. 
     Salı günü, ABD Dışişleri Bakanı Colin Powell'ın Türkiye'ye yapacağı ziyaretin iki ülke ilişkileri açısından önemli görülmesi, piyasa tarafından da olumlu algılandı. Borsa'da, hisse senetleri ortalama yüzde 3.15 değer kazandı. 
     Çarşamba günü ABD Dışişleri Bakanı Colin Powell'ın Türkiye ziyaretinin, iki ülke ilişkilerinin ''yolunda olduğu mesajını'' verdiği, bunun da piyasaları bir miktar olumlu etkilediği gözlendi. Borsa'da, hisse senetleri ortalama yüzde 0.32 değer kazanırken, dövizde düşüşler devam etti. 
     Perşembe günü, Powell'ın gelişi ile oluşan hava ve ABD-Türkiye ilişkilerindeki iyileşmenin piyasadaki olumlu etkisiyle hisse senetleri ortalama yüzde 3.55 artış kaydetti. Serbest piyasada dolar 25 bin lira, Euro da 44 bin lira birden geriledi. 
     Haftanın son işlem gününde, Türkiye'ye 1 milyar dolarlık hibe veya 8.5 milyar dolarlık krediyi de içeren ek bütçenin ABD Kongresi'nde onaylanması piyasaları rahatlattı. Alternatif piyasalar ve borsada bir miktar toparlanma yaşandı. 10,415.02 puandan kapanan borsanın 10,500 teknik direnç seviyesini aşmakta zorlandığı gözlenirken, hisse senetleri günlük bazda ortalama yüzde 2.58 değer kazandı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 783.59 puanlık artışla 9,631.43 puandan, 10,415.02 puana çıktı. Hisse senetlerinin haftalık ortalama değer artışı yüzde 8.14 oldu. 
     İMKB Ulusal-Mali Endeksi 887.57 puan artarak 11,434.46 puandan 12,322.03 puana, İMKB Ulusal-Sanayi Endeksi 775.03 puan artarak 9,824.81 puandan 10,599.84 puana ve İMKB Ulusal-Hizmetler Endeksi de 575.34 puan artarak 6,375.97 puandan 6,951.31 puana yükseldi. 
     Böylece, mali grup hisseleri ortalama yüzde 7.76 oranında, sanayi grubu hisseleri ortalama yüzde 7.89 oranında ve hizmetler grubu hisseleri de ortalama yüzde 9.02 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 303 hisse senedinden 283'ü değer kazanırken, 12 hisse senedi değer yitirdi. 8 hisse senedinin değeri değişmedi. 
     Geçen hafta en yüksek oranlı artış yüzde 71.43 ile İhlas Ev Aletleri hisselerinde oldu. Önceki hafta sonu kapanışta 1,925 lira olan hisselerin fiyatı geçen hafta sonunda 3,300 liraya ulaştı. 
     Yüzde 51.11'lik artışla Işıklar Ambalaj hisseleri ikinci, yüzde 38.46'lık artışla da Arsan Tekstil hisseleri üçüncü olarak sıralandı. 
     En yüksek oranlı düşüş ise yüzde 12.87 ile İş Bankası A hisselerinde oldu. 
     Yüzde 6.59'luk düşüşle Koza Davetiyeleri hisseleri ikinci ve yüzde 5.77'lik düşüşle de Alternatif Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 872 milyar 345.6 milyon adet hisse senedi işlem gördü ve karşılığında 1 katrilyon 933 trilyon 561.9 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta, yoğun düşüşler gözlendi. 
     İstanbul serbest döviz piyasasında alınıp satılan ABD Doları yüzde 2.52 oranında, Euro da yüzde 2.84 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 43 bin lira düşerek, 1 milyon 661 bin liraya, Euro'nun satış fiyatı 52 bin lira düşerek 1 milyon 782 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 2.21 oranında düşerek 2 milyon 606 bin liraya ve İsviçre Frangı'nın satış fiyatı da yüzde 3.23 oranında düşerek 1 milyon 200 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 667 bin liradan, Euro 1 milyon 793 bin liradan, İngiliz Sterlini 2 milyon 610 bin liradan ve İsviçre Frangı da 1 milyon 210 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 5.19 oranında, Cumhuriyet altınının satış fiyatı da yüzde 5.22 oranında düştü. 
     Külçe altının gram satış fiyatı 950 bin lira düşerek 17 milyon 350 bin liraya, Cumhuriyet altınının satış fiyatı da 6 milyon 500 bin lira düşerek 118 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 4.19 oranında düşerek 17 milyon 581 bin 600 lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 1.15 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4 bin 49 puan artarak 351,158 puandan 355,207 puana çıktı. 
     Geçen haftanın en çok değer kazanan katılma belgeleri, yüzde 6.86'lık artışla İş A Metal Eşya Endeks Fonu, yüzde 6.16'lık artışla Vakıf A Tipi Gıda Sektör Fonu ve yüzde 6.08'lik artışla Akbank A Tipi Sabancı Holding İştirak Fonu oldular. 
     Geçen haftanın en çok değer yitiren katılma belgeleri ise yüzde 2.03 oranındaki düşüşle YKB B Tipi Yabancı Menkul Kıymetler Fonu, yüzde 1.66 oranındaki düşüşle Ata B Tipi Yabancı Menkul Kıymetler Yatırım Fonu ve yüzde 1.51 oranındaki düşüşle Garanti B Tipi Yabancı Fonu olarak sıralandılar. 
     
     TAHVİL-BONO-FAİZ-REPO 
     Hazine'nin geçen hafta ihale düzenlemedi.İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.73 ile yüzde 1.20 arasında gerçekleşti. 
     Mevduat faizlerinde geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.68 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 47'nin biraz üzerinde olan haftalık reponun net getirisi de yüzde 0.71 olarak gerçekleşti. 
     





</TEXT>
</DOC>
