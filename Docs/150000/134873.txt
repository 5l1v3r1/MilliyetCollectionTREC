<DOC>
<DOCNO> 134873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur11.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşegül Porsuk'tan imdat çığlığı 
</HEADLINE>
<TEXT>

     Adana'da nikahsız eşi Aydın Kara tarafından sokak ortasında 63 yerinden bıçaklanarak öldürülmek istenen Ayşegül Porsuk, 2 çocuğuyla yaşadığı İstanbul'da, kendisini kötü yola düşürmek isteyen kişiler tarafından sürekli taciz edildiğini ileri sürdü. 
     Eşinin yakınları tarafından ölümle tehdit edildiği için İstanbul'a kaçıp, burada bir apartmanın zemin katında yaşamaya çalıştığını ifade eden Porsuk, Kadın sığınma evinde barınamadım. Yardım amacıyla Almanya'dan gönderilen 800 milyon lira ile ev tutup, biraz eşya aldım. Geçimimi sağlamak için de günlük 10 milyon liraya yaşlı bir adamın bakımını yapıyordum. Ancak yaşlı adam ölünce işsiz kaldım. İş ilanlarına bakıp, görüşmeye gittiğim yerlerde hem işlerini yapmamı hem de cinsel ihtiyaçlarını karşılamamı istediler. Beni kötü yola düşürmek istiyorlar. İstanbul'da çıldırmak üzereyim'' dedi. 
     Adana Kürkçüler E Tipi Cezaevi'nde tutuklu bulunan nikahsız eşinin yüzünde açtığı bıçak yaraları nedeniyle kimsenin iş vermek istemediğini anlatan Porsuk, izlerin giderilmesi için estetik ameliyatı yaptırma vaadinde bulunanların sözlerini tutmadığını söyledi. Adana'ya dönmek istemesine rağmen, eşinin ailesinin ölüm tehditleri yüzünden çekindiğini anlatan Porsuk, şunları söyledi 
     İstanbul'da başıma bir şey gelecek diye korkuyorum. Bana bir iş versinler, başka bir şey istemiyorum. Benden yararlanıp, kötü yola düşürmek istiyorlar. İstanbul'da çıldırmak üzereyim. Adana'da hastanede tedavi görürken, Kadından Sorumlu Devlet Bakanı ziyaretime gelip, bana iş bulunacağı sözünü verdi. Valilik ve Sosyal Hizmetler İl Müdürlüğü de aynı şekilde iş sözü verdi. Ama daha sonra kimse sahip çıkmadı. Ben kötü bir kadın olsaydım, 10 milyon liraya yaşlı bir adamın altını temizleyerek, yaşamaya çalışmazdım. Yüzümün eski halini düşünüp, her gün ağlıyorum.'' Bu arada Ayşegül Porsuk'un nikahsız eşi Aydın Kara ise 'Canavarca his ile eşini yaraladığı' iddiasıyla 'ağırlaştırılmış müebbet' hapis cezası istemiyle tutuklu yargılanıyor. 
     





</TEXT>
</DOC>
