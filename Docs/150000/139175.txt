<DOC>
<DOCNO> 139175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko23.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Yardım kuruluşları fon sıkıntısı çekiyor... 
</HEADLINE>
<TEXT>

     Birleşmiş Milletler BM yardım kuruluşlarının, Irak'ta savaş halinde ortaya çıkacak insani sonuçların, meselelerin halline hazırlanmak için kreditör ülkelerin daha fazla yardımlarına ihtiyaçları var. 
     Dünya Sağlık Örgütü WHO Sözcüsü Fadela Chaib, basın mensuplarına açıklamasında, olası Irak operasyonunun olumsuz etkileriyle baş edebilmek için WHO'nun altı ayda 12 milyon dolara ihtiyaç duyduğunu bildirdi. 
     Chaib, savaş halinde sağlığın insani gündemin en başında olması gerektiği endişesi taşıdıklarını kaydetti. 
     BM Uluslararası Çocuk Eğitim Fonu UNICEF Wivina Belmonte, 9 milyon dolara ihtiyaç duyduklarını, fakat, ancak 2 milyon dolar civarında para alabildiklerini belirtti. 
     BM Mülteciler Yüksek Komiserliği UNHCR Sözcüsü Kris Janowski, Irak'ta savaş halinde komşu ülkelere kaçabilecek Iraklı sayısının 600 bin olarak tahmin edilmesinin sadece planlanan rakamdan ibaret olduğunu söyledi. 
     Janowski, basın mensuplarına açıklamasında, ''Bu bir senaryo değil, çünkü senaryolar bazen geri tepebilir, 1991'deki durumun tekrarlanıp tekrarlanmayacağını bilmiyoruz'' dedi. 
     Janowski, UNHCR'nin mülteci kriziyle baş edilebilmesi için gereken 60 milyon doların sadece 20 milyon dolarını aldığını, bunun da dörtte üçünün ABD'den geldiğini bildirdi. Janowski, bununla birlikte, pek şikayet etmek istemediklerini kaydetti. 
     BM raporuna göre, Irak'ta operasyon halinde ve sonrasında 500 binden fazla Iraklı yaralanabilir, 3 milyon kişi de açlıkla karşılaşabilir. Yardım kuruluşları Irak'ın su dağıtım sisteminin kesilebileceğini ya da kirlenebileceğini de tahmin ediyor. 
     





</TEXT>
</DOC>
