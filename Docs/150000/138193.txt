<DOC>
<DOCNO> 138193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko11.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin ticaret açığı büyüyor... 
</HEADLINE>
<TEXT>

     Global ekonomideki zayıflıklar, talep yetersizlikleri, alım güçlerindeki düşüşler nedeniyle, ABD'nin ihracatı son iki yıldır azalınca, ticaret açığı da geçen yıl rekor kırarak 435,2 milyar dolara çıktı. 
     ABD Ticaret Bakanlığı'nın açıklamasına göre, ticaret açığı 2002 yılında 2001 yılına göre yüzde 21 artışla 358.3 milyar dolardan 435.2 milyar dolara çıktı. Bundan önceki en büyük miktarlı ticaret açığı 2000 yılında 378.6 milyar dolarla kaydedilmişti. 
     Amerikan imalat sanayiinde ihracat ve satış yetersizliği nedeniyle son 30 aydır sürekli personel sayısı azaltılıyor, 2003 yılının daha iyi geçmesi ümid ediliyor. 
     Tarım ürünleri ihracatında dünyanın öndegelen ülkelerinden olup, tarım ticaretinde büyük miktarlarda fazlalar veren ABD'nin bu alandaki ihracatı son iki yıldır hep azaldı. ABD'nin yabancı marka şarap, peynir ve diğer gıda ürünleri ithalatı, tarım ürünleri ihracatından daha fazla arttı. 
     En fazla ticaret açığı verilen ülkede Çin başta geldi, ABD Çin ile ticaretinde geçen yıl 103.1 milyar dolar açık verdi. ABD'nin dş ticaretinde eskiden en fazla açık verdiği Japonya ikinci sıraya indi, bu ülkeyle ticarette geçen yıl 70.1 milyar dolar açık verildi. 
     
     BUSH YÖNETİMİ VE MUHALEFETİN DIŞ TİCARET GÖRÜŞÜ 
     ABD Başkanı George W. Bush yönetimi, değişik ülkelerle halen müzakere edilen serbest ticaret anlaşmalarının imzalanması halinde, ABD'nin ticaret açığının da azalacağını savunuyor. 
     Bush yönetiminin muhalifleri ise ''ticaret açığının 2002'de rekor kırmasının serbest ticaret politikalarının işlemediğini gösterdiği ve imalat sanayiinde sürekli istihdam kayıplarına neden olduğu'' görüşünde. 
     
     GÜÇLÜ DOLAR POLİTİKASI 
     Amerikan imalat sanayii şirketleri Bush yönetiminden, dış pazarlarda rekabet gücünü azaltırken, fiyat avantajına sahip ucuz ithal malların girişine sebep olan güçlü dolar politikasından vaçgeçmesini istiyor. 
     ABD'nin güçlü doları destekleme politikasında hiçbir değişim olmayacağını söyleyen Hazine Bakanı John Snow, gazetecilere dünkü açıklamasında, öndegelen sanayileşmiş ülkelerden oluşan Yediler Grubu'nun G-7 Paris'de hafta sonundaki toplantısında, Japonya ve Avrupa'dan global ekonomişe katkı için kendi ekonomik büyümelerini artırmak için daha fazlasını yapmalarını isteyeceklerini bildirdi. 
     Analistler, sadece piyasa güçlerinin etkisiyle ABD dolarının geçen 12 ayda yüzde 12 değer kaybettiğini belirterek, bu sayede ihracatın gelecek aylarda artabileceğini öngörüyor. 
     





</TEXT>
</DOC>
