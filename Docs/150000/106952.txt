<DOC>
<DOCNO> 106952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun12.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Barışı korumak için ortaklara ihtiyacımız var" 
</HEADLINE>
<TEXT>

     ABD Başkanı George Bush, barışı korumak için ortaklara ihtiyaçları olduğunu, ABD'nin, terörü müttefikleriyle birlikte yok edeceğini söyledi. 
     New York Times için yazdığı makalede, ''Amerika'nın tek başına hareket etmesi konusunda artan endişeleri gidermeye çalışan'' Bush, ''Amerika'nın barışı korumak için ortaklara ihtiyacı var. Bu yüce amacı bizimle paylaşan her milletle birlikte hareket ederiz'' dedi. 
     Ülkesinin, uluslararası düzeni iyileştirmek için, dünyanın süpergücü olarak, ''eşsiz güç ve nüfuzunu'' kullanacağını söyleyen Bush, ancak bunu tek başına yapmayacağını kaydetti. 
     Bush, barışçı bir dünyada gelişen özgürlüklerin, uzun vadede Amerika'nın çıkarlarına hizmet edeceğini ve müttefiklerini birleştireceğini de belirtti. 
     Büyük güçlerin, sürekli bir savaşa hazırlık yerine, barış içinde işbirliği yaptığı bir dünya yaratmak için, nesillerdir en iyi fırsata sahip oduklarını ifade eden Bush, ancak 20. yüzyılın ulusal rekabetler nedeniyle çatışmalara sahne olduğunu kaydetti. 
     Büyük uluslar arasında yarışın kaçınılmaz olduğunu belirten Amerikan Başkanı, ancak 11 Eylül terörist saldırılarının, dünyanın büyük güçlerinin aynı tarafta bulunduğunu, aynı terörist şiddet ve kaos tehlikesine karşı birleştiğini ve ortak değerlere sahip olduğunu açıkça gösterdiğini kaydetti. 
     Bush, ''teröre destek veren, kimyasal, biyolojik, nükleer silah edinmeye ve balistik füze yapmaya çalışan'' rejimlerin yarattığı tehdide karşı müttefikleriyle birlikte karşı koymak gerektiğini vurgulayarak, ''Bu konuda eylemsizliğin sonucu felaket olur'' dedi. 
     Başkan Bush, ABD'nin terörle mücadelesinin uzun sürebileceği uyarısını yinelerken, ''barışın korunmasının zaman sınırlaması olmayan zorlu bir mücadele'' olduğunu vurguladı. 
     ABD Başkanı'nın, yarın yapılacak BM Genel Kurulu'nda, kitle imha silahları üretmeye çalışmakla suçladığı Irak'a askeri müdahaleyi onaylaması için BM'yi ikna etmeye çalışması bekleniyor. 
     Yabancı liderler, Bush'un Irak'a müdahaleden önce BM'nin onayını alması gerektiği görüşünü savunuyorlar. 
     





</TEXT>
</DOC>
