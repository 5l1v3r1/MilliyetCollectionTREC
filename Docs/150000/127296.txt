<DOC>
<DOCNO> 127296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo31.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe' de transfer çalışmaları... 
</HEADLINE>
<TEXT>

     Fenerbahçe Kulübü Futbol Şube Sorumlusu Sadettin Saran, Almanya'nın FC Arminia Bilefeld takımında forma giyen Erhan Albayrak'ı İstanbul'a kendilerinin davet etmediğini söyledi. Saran, A.A muhabirine yaptığı açıklamada, Fenerbahçe'nin Erhan'ı İstanbul'a getirdiği şeklindeki haberlerin gerçeği yansıtmadığını belirterek, bu oyuncuyla görüşme taleplerinin olmadığını söyledi. 
     Erhan'ın yılbaşı tatili nedeniyle İstanbul'a geldiğini kaydeden Sadettin Saran, ''Erhan, Oğuz Çetin'i arayarak görüşme talep etmiş. Ben kendisiyle görüşmedim'' dedi. 
     Saran, transfer çalışmalarının devam ettiğini, anlaştıkları futbolcuları kendisinin açıklayacağını bildirdi. 
     
     ERHAN ''FENERBAHÇE'DE OYNAMAK İSTERİM''- 
     Erhan Albayrak ise herkesin Fenerbahçe gibi büyük bir camiada oynamak isteyeceğini ifade ederek, ''Ben de Fenerbahçe'de oynamak isterim. Şu anda bir görüşmemiz olmadı. Ama Oğuz Çetin veya Sadettin Saran isterse, her zaman görüşürüm'' dedi. 
     Tatil için Türkiye'ye geldiğini kaydeden Erhan, A.A. muhabirine yaptığı açıklamada, Oğuz Çetin'i eskiden beri tanıdığını, kendisiyle her zaman görüşebileceğini söyledi. 
     Fenerbahçe'de oynamak istediğini, ancak Bilefeld ile sezon sonuna kadar sözleşmesi bulunduğunu anlatan Erhan, ''Alman takımının önemli oyuncularından biriyim. 17 maçın 16'sında forma giydim. Fenerbahçe'ye gelmem için kulübümle anlaşmaları lazım. Ben Fenerbahçe'de oynamak istiyorum, ama bu işler kolay olmuyor'' diye konuştu. 
     Erhan, sezon başında kendisini Fenerbahçe'ye transfer etmek isteyen Alman çalıştırıcı Werner Lorant ile hala görüştüğünü de belirterek, ''Lorant, sezon başında beni çok istemişti. Ama onun istemesiyle bu işler olmuyor. Lorant şimdi de beni Ahlen'e transfer etmek istiyor. Kendisiyle hala diyalog içindeyim'' dedi. 
     Fenerbahçe'de şu anda sol kanatta oynayan 3-4 oyuncu bulunduğunu, kendisinin de transfer olması halinde bu kanattaki oyuncu sayısının artacağını ifade eden Erhan, ''Buna rağmen sarı-lacivertli kulübe gelmeyi istiyorum. Şimdi olmasa bile sezon sonunda transfer olmak isterim'' diye konuştu. 
     





</TEXT>
</DOC>
