<DOC>
<DOCNO> 119423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/dunya/dun02.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya’yı sarsan gazeteci cinayetinde yeni karar 
</HEADLINE>
<TEXT>
Eski başbakana 24 yıl hapis cezası 
Yedi kez başbakanlık yapan Andreotti gazeteci öldürtmekten suçlu bulundu 
     DIŞ HABERLER SERVİSİ 

     İtalya’da yedi kez başbakanlık yapan ve ömür boyu senatör olan Guilio Andreotti, "aleyhinde çok önemli bir bilgi bulduğu" öne sürülen bir İtalyan gazetecinin 1979’da öldürülmesine azmettirmekten 24 yıl hapis cezasına çarptırıldı. 
     Perugia Ağır Ceza Üst Mahkemesi, gazeteci Mino Pecorelli’nin öldürülmesine azmettirmekten yargılanan 83 yaşındaki eski başbakan hakkında alt mahkemenin üç yıl önce verdiği beraat kararını bozdu. İtiraz üzerine bir üst mahkemeye giden davada, 54 saatlik yargıç toplantısından sonra kararını açıklayan mahkeme, 1950’den 1989’a kadar 7 kez farklı dönemde başbakanlık yapan Andreotti ile birlikte mafya lideri olan ve Pecorelli’yi vurma emrini vermekle suçlanan Gaetano Badalamenti’ye de 24 yıl hapis cezası verdi. Temyize başvuracağı belirtilen Andreotti ilk açıklamasında, "Bu şekilde saçma bir kararı kabul etmek yorucu olsa da her zaman adalete inandım ve inanmaya da devam edeceğim" derken, hakkında mafya ile işbirliği ve rüşvet suçlamalarıyla ilgili davalar olan İtalya Başbakanı Silvio Berlusconi de, "Andreotti, aklını yitiren bir adaletin kurbanı" diye konuştu. 
     



 DÜNYA 











</TEXT>
</DOC>
