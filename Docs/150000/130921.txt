<DOC>
<DOCNO> 130921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/yasam/yas02.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nezle sanıyorlardı lösemi’ çıktı 
</HEADLINE>
<TEXT>

Hep burnu akıyor ve çocukların çoğu gibi yemek yemekten hoşlanmıyordu. Sonunda Tıp Fakültesi’ne götürüldü Berk. Tahliller açıklandığında ailesini kötü bir haber bekliyordu... 
     YALÇIN ÖZÜM Bursa DHA 

     Zuhal Efendioğlu, elektrik teknisyeni eşi Necmi ve iki oğluyla Yalova’nın Mustafakemalpaşa Mahallesi’nde mutlu bir yaşam sürüyordu... Ancak Efendioğlu çifti, üç yaşındaki küçük oğulları Berk’in geçmek bilmeyen nezlesi ve iştahsızlığına bir türlü çare bulamıyordu. Havalar soğuktu, "Çocuktur, hastalanır" diye düşündüler bir süre... İlaçlar, şuruplar derken bir türlü iyileşemedi minik Berk. Burun akıntısı geçmiş ama halsizliği ile iştahsızlığına çare bulunamamıştı. Baba Necmi Efendioğlu, sonunda Berk’i kontrol için Bursa’ya Tıp Fakültesi Hastanesi’ne götürdü. 
     
     Yeni oyun yeri hastane 
     Çocuklarının bir soğuk algınlığı geçirdiğini düşünen Efendioğlu çifti, yapılan tahlillerin sonucu açıklandığında büyük bir şok yaşadılar. Çünkü nezle olduğunu sandıkları oğulları lösemi’nin kan kanseri pençesine düşmüştü. 
     Hemen hastanede tedavi altına alındı Berk... Artık o, doktorları izin verene kadar hastanede geçirecek günlerini. Şimdilik her şeyden habersiz.. Koluna takılan serum hortumlarına aldırış etmeksizin doyasıya oynuyor. Bir kolunu kullanamasa da oyuncak ata biniyor gün boyu. 
     Masa futbolunun reng renk futbolcuları arasından kaleye her gol atışında sevinç çığlıkları kaplıyor ortalığı. Tedavisi süren Berk’in en iyi oyun arkadaşı da, kötü haberi aldığı anda dünyası yıkılan ama ilk şoku üzerinden attıktan sonra durumu kabullenip oğlunun en büyük desteği olan annesi Zuhal Hanım. 
     



 YAŞAM 

























</TEXT>
</DOC>
