<DOC>
<DOCNO> 138064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/dunya/adun.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuk savunması 
</HEADLINE>
<TEXT>

Amerikan askerleri savaşta Saddam’ın kimyasal saldırısını tespit etmek için çok düşük miktarda gaza maruz kalsa bile hemen ölen tavukları kullanacak. Tavuk ölürse askerler maske takacak 
     DIŞ HABERLER SERVİSİ 

     ABD’nin Irak’a karşı düzenlemesi beklenen harekatta, bugüne kadar kullanılmamış en son teknoloji ürünü silahların yanı sıra en geleneksel yöntemlere de başvurulduğuna tanık olacağız Amerikan ordusu kimyasal saldırı dedektörü olarak tavukları kullanacak. 
     
     HER CİPE KAFES 
     Saddam rejiminin petrol tesislerini ateşe vermesi halinde havaya yayılacak olan kirli havanın, Irak’ın kullanması muhtemel kimyasal silahların gelişmiş aygıtlarla tespitini güçleştireceğini düşünen uzmanlar, bu öldürücü kimyasalları belirlemek amacıyla Amerikan askerlerinin Irak’ın tozlu düzlüklerinde kullanacağı Hum - Vee’lerin tepesini kafeslenmiş tavuklarla donatmayı planlıyor. 
     Time dergisinin internet sitesinde yer alan habere göre kaderleri aslında Kuveyt’teki yemek masalarını süslemek olan tavuklar, bir zamanlar kanaryaların kömür madenlerinde grizu sızıntısına karşı oynadığı rolü üstlenecek. İnsanların fark edemeyeceği kadar küçük miktardaki zehirli gazların bile tavukların ölümüne neden olacağını belirten uzmanlar, bu sayede alarma geçen askerlerin gaz maskelerini takacaklarını vurguluyor. Kuveyt’teki bir Amerikan deniz piyadesi birliğinin nükleer, biyolojik, kimyasal silah uzmanı olan Jeff French, "Tavukları kullanmak kulağa basit gelebilir ancak bu hala zehirli kimyasal gazları tespit etmek için en iyi yol" diyerek projeye verdikleri önemi söyledi. 
     Tavuk ürünleri fast food zinciri olan Kentucky Fried Chicken’dan KFC esinlenilerek Kuveyt Field Chicken Kuveyt Sahra Tavuğu - KFC adı verilen operasyon, hayvan hakları savunucularını öfkelendireceğe benziyor. 
     
     ÖLÜ VEYA DİRİ 
     Kuveyt’teki ABD askerleri koruyucu giysileri içinde savaş ve hayatta kalma eğitimi alsa da, bazı durumlarda bu giysileri ve maskelerini çıkarmak zorunda kalabileceklerini belirten French, bu noktada askerlerin en büyük yardımcısının ölü veya canlı tavuklar olacağını söylüyor. 
     
     



 DÜNYA 












</TEXT>
</DOC>
