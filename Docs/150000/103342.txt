<DOC>
<DOCNO> 103342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun18.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ve Rusya'dan "Uzayda silahsızlanma" çağrısı... 
</HEADLINE>
<TEXT>

     Çin ve Rusya, uzayda silahlanmanın yasaklanması çağırısında bulundu. 
     Yeni Çin Haber Ajansı'nın bildirdiğine göre, Çin'in Şanghay kentinde biraraya gelen Rusya Başbakanı Mihail Kasyanov ve Çin Başbakanı Zhu Rongji, yayımladıkları bildiride, küresel stratejik istikrara, uluslararası silahsızlanmaya ve ülkelerin temel çıkarlarının gelişimini sağlayan sistemlerin geliştirilmesine destek verdiklerini belirttiler. 
     ''Uzayın silahsız bırakılmasını garantiye almanın aciliyetini'' vurgulayan iki başbakan, uluslararası toplumun en kısa zamanda konuyu ele alarak, uzayda silahlanmanın yasaklanması yönünde karar alması çağrısında bulundu. 
     Nükleer kitle imha silahlarının uzaya çıkarılması, 1967'deki bir anlaşmayla yasaklanmıştı. 
     Öte yandan, Kasyanov ile bir araya gelen Zhu, düzenlediği basın toplantısında, Çin ile Rusya arasındaki enerji ve havacılık konularında işbirliğinin hızlı bir gelişim gösterdiğini ve bu yıl içinde rekor bir düzeye ulaşacağına inandığını söyledi. 
     Kasyanov'un yarın Çin Devlet Başkanı Jiang Zemin ile Pekin'de bir araya gelmesi bekleniyor. 
     





</TEXT>
</DOC>
