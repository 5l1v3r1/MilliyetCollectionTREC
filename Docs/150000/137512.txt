<DOC>
<DOCNO> 137512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko17.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli işadamlarından Salihli'ye yatırım... 
</HEADLINE>
<TEXT>

     Salihli Belediyesi, maden suyu ve kaynak suyu şişeleme tesislerini, İsrailli işadamları Avram Kalef ve David Kohen ile Salihlili işadamı Süleyman Bulut'un kurduğu Beyza Kaynak Suları Pazarlama Limited Şirketi'ne 10 yıllığına kiraladı. 
     Salihli Belediye Başkanı Zafer Keskiner, gazetecilere yaptığı açıklamada, 9220 metrekarelik alan içindeki tesislerin 10 yıllığına kiraya verildiğini söyledi. 
     Keskiner, 1984 yılından bu yana belediye tarafından işletilen tesislerin, değişen teknolojik koşullar ve su pazarlama piyasasına giren dev şirketler göz önüne alınarak, Belediye Meclisi'nin kararıyla kiralandığını kaydetti. 
     Salihli isminin artık dünya markası haline geleceğine işaret eden Zafer Keskiner, ''Tesislerimizin yıllık yer kirası 66 milyar lira olarak belirlendi. Kaynak suları 288 milyar ve maden suyu da 21 milyar liraya kiralandı. Bunlar, başlangıç rakamıdır. Rakamlar kullanım miktarına göre artacaktır. Ayrıca, her yıl TEFE dikkate alınarak artış yapılacaktır'' dedi. 
     Salihli'de ilk defa yabancı sermayeli fabrikanın kurulmasını sağlayan Avram Kalef, İstanbul'da dünyaya geldiğini ve İsrail'de göç ettiklerini belirterek, ''Türkiye'den göç eden Yahudilerden olan annem ve babam için Türkiye çok özeldi. Babam ölürken Önce Türkiye için çalış vasiyetinde bulundu. Şimdi Salihli'nin kaynak ve maden sularını tanıtmak için kolları sıvadım'' diye konuştu. 
     İlk etapta 2,5 milyon dolarlık yatırım planladıkları modern dolum tesislerini bir yıl içinde tamamlayarak, önce Türkiye su pazarına daha sonra dış pazarlara yöneleceklerini belirten Kalef, maden suyu üretiminde kullanılacak yöre meyvelerinin de dünya piyasasına tanıtılacağını bildirdi. Kalef, meyve ve sebze yetiştirmek üzere arazi aramaya başladıklarını sözlerine ekledi. 
     





</TEXT>
</DOC>
