<DOC>
<DOCNO> 111510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/dunya/dun01.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide saldırısı mı 
</HEADLINE>
<TEXT>
Fransız tankerinde şüpheli yangın 
Ham petrol yüklü süper tankerde Yemen açıklarında patlama Fransızlar terörist saldırı’, Yemen kaza’ diyor 
     DIŞ HABERLER SERVİSİ 

     397 bin varil ham petrol taşıyan Limburg adlı Fransız bandıralı süper tanker dün Yemen açıklarında henüz bilinmeyen bir nedenle patlayarak yanmaya başladı. Aden Körfezi’ndeki Mina El Dabah limanı açıklarında meydana gelen ve büyük bir çevre felaketi riski yaratan yangın yüzünden göğe kilometrelerce uzunlukta siyah bir duman bulutunun yükseldiği, tankerin de batmakta olduğu bildirildi. 
     Yemen’deki Fransız yetkililer, 17’si Bulgar, 8’i Fransız toplam 25 kişilik mürettebattan, yaralanan 12’sinin hastaneye kaldırıldığını, diğerlerinin ise bir otele yerleştirildiğini belirtirken, bazı kaynaklar bir Bulgar’ın halen kayıp olduğunu öne sürdüler. 
     El Makalla bölgesinde bulunan tankerde çıkan yangının nasıl başladığı konusunda ise çelişkili bilgiler veriliyor. Fransa’nın Sana Konsolos Yardımcısı Marcel Goncalves, tankere patlayıcı yüklü küçük bir botun çarptığını ve gövdesinde bir delik açtığını ileri sürdü. Goncalves, "2 yıl önce Amerikan destroyeri USS Cole’a yapılan saldırının aynısı düzenlendi" dedi. Bu saldırının sorumlusu olarak El Kaide terör örgütü gösteriliyordu. 
     Geminin sahibi Euronav şirketinden yapılan açıklamada da, "Bunun planlı bir saldırı olduğu" iddia edildi. 
     Buna karşılık, yangını kontrol almak için büyük uğraş veren Yemenli yetkililer, patlamanın, gemideki bir petrol sızıntısının alev almasıyla meydana geldiğini ileri sürdüler. Fransa’nın ise konuyla ilgili uzmanlarını Yemen’e yollayarak, yürütülen soruşturmaya dahil edeceği bildirildi. 
     



 DÜNYA 











</TEXT>
</DOC>
