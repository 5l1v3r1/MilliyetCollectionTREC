<DOC>
<DOCNO> 120662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/dunya/adun.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih yok’ belgesi 
</HEADLINE>
<TEXT>

Avrupa Birliği Komisyonu, Türkiye’ye Kopenhag Zirvesi’nde üyelik müzakereleri tarihi verilmesine karşı olduğunu belirten bir belgeyi Daimi Temsilciler Komitesi’ne gönderdi 
     GÜVEN ÖZALP Brüksel 

     Türkiye - Avrupa Birliği AB ilişkilerinin geleceği açısından büyük önem taşıyan Kopenhag Zirvesi’ne çok az bir süre kala AB Komisyonu h l "Nuh diyor, peygamber demiyor." Komisyon, Türkiye’ye tarih vermek için vaktin erken olduğu tezi üzerine kurulan ve 14 alanda belirgin eksiklikler bulunduğuna dikkat çeken bir belgeyi, nihai kararı alacak olan Konsey’e gönderdi. Bu belgenin "meali" ise, "Biz Kopenhag’da Türkiye’ye herhangi bir şekilde tarih verilmesine karşıyız" olarak belirginleşiyor. 
     Belge yarın, Kopenhag’da alınacak kararın "çerçeve belirleme" çalışmalarını yapacak olan Daimi Temsilciler Komitesi COREPER tarafından ele alınacak. Belgede değinilen eksikler ve bunların hissedildiği alanlar, AB Komisyonu tarafından hazırlanan İlerleme Raporu’nda dile getirilen unsurlar ışığında belirlendi. Belge, özellikle "özgürlükler" konusunu ön plana çıkarırken, işkenceden Avrupa İnsan Hakları Mahkemesi kararlarının uygulanmasına kadar geniş bir "sorun ve eksiklikler yelpazesi"ne değiniyor. 
     
     Bir umut var 
     Ancak son dönemde yaşanan gelişmeler, yeni hükümetin İlerleme Raporu’nda belirtilen birçok alandaki düzenlemeyi Kopenhag Zirvesi’ne yetiştireceği güvencesini vermesi ve bu güvenceleri hayata geçirmesi, bu belgeyi etkisiz kılabilir. Birlik yetkilileri, gelinen aşamada özellikle siyasi liderlerin bu eksikler konusunda da esnek bir tavır içinde olduklarını, önceliği ise Kıbrıs ve Avrupa Güvenlik ve Savunma Politikası’nda AGSP Ankara tarafından verilecek sinyallere odakladıklarını belirtiyorlar. 
     Komisyon’un bu belgesi "görüş" niteliği taşısa da Türkiye aleyhine tez üretme çabasında olanlar için referans olabilecek nitelikte. COREPER, yarın yapacağı toplantıda bu belgeyi de dikkate alarak 9 Aralık’ta AB dışişleri bakanlarının önüne gidecek karar metnini hazırlayacak. Bu tarihteki toplantıda da Birlik dışişleri bakanları Kopenhag’da liderlerin önüne gidecek belgeye son şeklini verecekler. Ancak bu toplantıdan çıkacak belgenin de, "Türkiye Zirvesi"ne dönüşmesine kesin gözüyle bakılan Kopenhag Zirvesi’nde değişme olasılığı bulunuyor. 
     "Türkiye’nin eksileri"ni sıralayan Komisyon, bunların giderilmesinin kolaylaştırılması amacıyla Birliğin mali desteğinin artırılmasına ilişkin yaklaşımını da sonuçlandırma aşamasına geldi. 
     



 DÜNYA 














</TEXT>
</DOC>
