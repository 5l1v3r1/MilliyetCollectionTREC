<DOC>
<DOCNO> 112627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/dunya/dun03.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada dehşet... 
</HEADLINE>
<TEXT>
Endonezya’da patlama 54 ölü 
     DIŞ HABERLER SERVİSİ 

     Endonezya’nın turizm cenneti olan Bali Adası dün gece peş peşe meydana gelen iki bombalı saldırıyla cehenneme döndü. Biri ABD Konsolosluğu yakınında, diğeri de Kuta’daki iki gece kulübünün hınca hınç dolu olduğu sırada infilak eden boma, 54 kişinin ölümüne, 120 kişinin de yaralanmasına neden oldu. 
     Polis, ilk patlamanın, Ada’nın merkezi Densepar’daki ABD Konsolosluğu’nun yaklaşık 100 metre uzağında, ikinci patlamanın ise turistlerin uğrak yeri olan Kuta’daki iki gece kulübünde meydana geldiğini belirtti. İlk patlamanın can kaybına yol açmadığını vurgulayan polis, iki patlamanın da eş zamanlı olduğunu kaydetti. Şiddetli patlamayla savaş alanına dönen ve 54 kişiye mezar olan iki gece kulübündeki faciada yaşamını yitirenler arasında çok sayıda yabancının bulunduğu, ancak cesetlerin yanarak tanımaz halde olduğundan kimliklerinin henüz tespit edilemediği açıklandı.Yaralılar arasında 5 İngiliz, Avustralyalı ve Amerikalıların bulunduğu öğrenildi. ABD’nin Cakarta Büyükelçiliği, iki patlama arasında bağlantı bulunup bulunmadığı konusunda henüz bir bilgi edinemediklerini söyledi. 
     



 DÜNYA 












</TEXT>
</DOC>
