<DOC>
<DOCNO> 133124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/soneko06.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Irak'ın bölünmesini istemiyoruz" 
</HEADLINE>
<TEXT>

     Başbakan Abdullah Gül, Türkiye'nin Irak'ın bölünmesini istemediğini söyledi. Türkiye'nin komşularından toprak istemediğini ifade eden Gül, ''Türkmenler ve Kürtler bizim yakınlarımız, tabii ki onları korumak istiyoruz, orada bir savaş olacaksa'' dedi. 
     Gül, İsviçre'nin Davos kentinde yapılan Dünya Ekonomik Forumu toplantıları çerçevesinde, Kongre Merkezi'nde, düzenlediği basın toplantısında, basın mensuplarının sorularına verdiği yanıtlarda, Irak konusunda Irak'a komşu ülkeler ile Arap ülkesi olan Mısır'ı ziyaret ettiğini hatırlattı. İstanbul'daki toplantıya da bu ülkelerin katıldığını kaydeden Gül, İsrail'i ziyaret planın olmadığını ancak bunun, bu ülkeye gitmeyeceği anlamına gelmediğini söyledi. 
     Abdullah Gül, Türkiye'deki üslerin ABD'ye ne kadar açık olacağı ve ABD kuvvetlerinin Türkiye sınırında beklemesine izin verilip verilmeyeceği sorusu üzerine, Anayasa'ya göre buna TBMM'nin karar verebileceğini bildirdi. Bu konuda uluslararası yasallık ve meşruiyetin de çok önemli olduğunu ifade eden Gül, ''Barışçı bir çözüme zaman var mı, yok mu Bunu değerlendirmemiz gerekiyor. Tüm ihtimalleri tüketmemiz gerekiyor'' dedi. 
     Bir gazeteci Gül'e, ''Türkiye'nin Kerkük petrollerine ilgi duyduğu'' yolundaki haberleri anımsatarak ''Savaş kontrol dışına çıkarsa Türkiye'nin Kerkük'teki petrolleri geri alma niyeti var mı '' sorusunu yöneltti. 
     Irak'ın toprak bütünlüğünün taşıdığı öneme dikkat çeken Gül, bu ülkenin kaynaklarının Irak halkına ait olması gerektiğini söyledi. Araplar, Kürtler ve Türkmenler'in Irak'ın bir parçası haline geldiğini ifade eden Gül, şöyle devam etti 
     ''Tabii ki onlar da barışçı bir çözüm ve ülkelerinde refah olsun istiyorlar. Türkiye, komşularından toprak istemiyor. 
     Tabii ki biz Kerkük ve Musul'la ilgiliyiz ama ne açıdan Bu soruyu sormak lazım. Eğer bölgede bir istikrar varsa, o zaman ekonomik işbirliği ve yatırımlar artacaktır. Biz de barış içinde yaşanan bir bölge istiyoruz. Yoksa tabii ki başka bir deyimle istila etmek istemiyoruz kesinlikle, Irak'ın bölünmesini istemiyoruz.'' Gül, Kuzey Irak'taki Kürt partilerin de ''durumu etkileyecek unsurlar olduğunu'' söyledi. 
     
     ''TÜRKMENLER, KÜRTLER YAKINIMIZ'' 
     Başbakan Gül, bir savaş olursa Türkiye'nin Türkmen azınlığı koruyacağı haberlerinin ne anlama geldiğinin sorulması üzerine de ''Biz bu bölgenin çok önemli bir parçasıyız. Türkmenler ve Kürtler bizim yakınlarımız. Türkmenler bizimle akraba. Korumak istiyoruz eğer orada bir savaş, bir soykırım olacaksa'' dedi. 
     Gül, bölgede Türkmen azınlığın çok önemli bir nüfusu oluşturduğunu ve ülke yönetiminde yeterince temsil edilmediğini belirtti. 
     Başbakan Gül, Türkmenler'in Türkiye ile Irak arasında siyasi bir sorun oluşturduğunu belirterek, Türkmen azınlığın hangi oranda temsil edilmesine ilişkin bir soru üzerine bunun, daha çok Irak'ı ilgilendiren bir mesele olduğunu kaydetti. 
     Türkiye'nin bu konuda NATO'dan yardım isteyip istemediğine ilişkin bir soruya Gül, şimdilik NATO'nun sorunun içinde olmadığını, öncelikle silah denetçilerinin raporlarının beklenmesi gerektiğini belirtti. 
     Başbakan Gül, bir başka soru üzerine İstanbul'da dışişleri bakanlarının katılımıyla yapılan toplantının ekonomik bir içeriği olmadığını bildirdi. 
     -POWELL'LA GÖRÜŞME- ABD Dışişleri Bakanı Colin Powell ile yapacağı görüşmeye ilişkin bir soruyu yanıtlayan Başbakan Gül, görüş alış verişinde bulunacaklarını söyledi. Gül, ABD Başkanı George W. Bush, Powell ve BM Genel Sekreteri Kofi Annan'nın da barışın mümkün olabileceğini söylediklerini kaydetti. 
     Savaşa karşı olmanın Türkiye'nin AB üyeliğini kolaylaştırıp kolaylaştırmayacağı yönündeki bir soru üzerine Gül, bu konuların birbiriyle ilgisi olmadığını ve savaşın son seçenek olması gerektiğini ifade etti. 
     Hükümetin tüm reformları kabul etme ve uygulama konusunda çok kararlı olduğunu kaydeden Gül, Türkiye'nin 2003 ilerleme raporunda iyi şekilde yer almak istediğini, bunun ardından erken müzakere için girişimde bulunacaklarını söyledi. 
     
     KIBRIS KONUSU 
     Başbakan Gül, Kıbrıs'la ilgili gelişmelere ilişkin bir soruyu yanıtlarken, Kıbrıs konusunda farklı bir politika izlediklerini belirterek, şöyle devam etti 
     ''Yanlış veya doğru olabilir ama şöyle bir algı var, 'Türkler çözüm istemiyor' deniliyor. En azından dünyadaki algı bu. Ama benim hükümetimin politikası da 'evet bir çözüme ihtiyacımız var bunu kabul ediyoruz ve bunun için de çok ciddi şekilde çalışıyoruz. Fakat tek taraflı bir baskı uygularsanız o zaman barışçıl çözüm olmaz...' Biz barış içinde yaşayan bir Ada halkı istiyoruz. Biz aynı zamanda AB'ye de girmek istiyoruz. AB'ye girersek, o zaman tek bir çatı altında olacak. O zaman herhangi bir ihtilaf ve çatışma olmayacak. Tabii ki biz bu amaç uğruna çalışıyoruz.'' Gül, Şubat ayının sonuna kadar bir anlaşma sağlanıp sağlanamayacağı sorusu üzerine, ''Benim hükümetim için çözümsüzlük, bir çözüm değildir. Çünkü biliyoruz maliyeti yüksektir bunun. Fakat çözüm, memnun edici olmalıdır. Sadece bizim için değil, her iki taraf için de memnun edici olmalıdır. Her iki tarafta harekete geçmelidir bizce...''dedi. 
     Devlet Bakanı Ali Babacan da bir soru üzerine üzerine Körfez Savaşı'ndan önce Irak'ın Türkiye'nin en büyük ticari ortakları arasında yer aldığını anımsattı. Son 10 yılda bu miktarın çok düşük seviyelere indiğini ifade eden Babacan, bu arada ticari acıdan bazı fırsatların da kaybedildiğini söyledi. 
     Babacan, Irak'taki istikrarın Türkiye'nin ekonomisine büyük katkı sağlayacağını belirterek, ''Biz ekonomik ilişkilerimizi canlandırmak istiyoruz komşularımızla, sadece Irak'la değil'' dedi. 
     





</TEXT>
</DOC>
