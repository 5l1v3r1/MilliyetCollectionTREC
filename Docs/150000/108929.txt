<DOC>
<DOCNO> 108929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/siyaset/siy01.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli rest çekti 
</HEADLINE>
<TEXT>

Vakıflar Yasası’na ilişkin yönetmeliği imzalamayacaklarını açıklayan MHP lideri, "Bakanlar Kurulu’na getirmek, hükümeti bozmak demektir" dedi 
     ANKARA Milliyet 

     MHP Genel Başkanı Devlet Bahçeli, ANAP’ın azınlık haklarını da içeren Vakıflar Yasası’na ilişkin yönetmeliği Bakanlar Kurulu’na getirmesi halinde imza atmayacaklarını belirterek, "MHP’nin görüşünü bile bile bunu getirmek, hükümeti bozmak demektir. Kendilerinin deyimiyle ANAP’ın hükümetten çekilmesi demektir" dedi. 
     Bir televizyon kanalında soruları yanıtlayan Bahçeli, özel hayatının bilinmeyen yönlerini anlatırken "Babam CHP’liydi. Sol ideolojiye sahip bir ailede yetiştim. Ama ailenin ilk ülkücüsü benim" diye konuştu. 
     Bahçeli, babasının CHP’nin yönetimiyle yakın ilişkiler içinde bulunduğunu ve Osmaniye’de CHP’li aile olarak anıldıklarını ifade ederken, nasıl MHP’li olduğunu ise şöyle anlattı 
     "Öğrencilik yıllarımda 68 dönemiydi, ülkü ocakları şekillenirken bu hareketin içinde yer aldım. O günden bugüne kadar ailenin içinde ilk ülkücü benim. Sonradan da herkesi ülkücü yapmaya çalışan ve bunda da başarılı olan biriyim. O yıllarda ülkücü bıyığı bıraktım ancak kısa süre sonra kestim." 
     Uzun süredir sinemaya gidemediğini ve kitap okuyamadığını ifade eden Bahçeli, dışarıda özel yemek yemediğini ve vaktinin tamamını genel merkezde geçirdiğini vurgularken, en çok Adana usulü kebap türleriyle çay içmeyi sevdiğini söyledi. 
     
     Güzel futbol oynardım 
     Koyu Beşiktaşlı olan Bahçeli, Genel Başkan ve Başbakan Yardımcısı olduktan sonra sadece bir kez maça gidebildiğini belirtirken, "Onu da Mesut Yılmaz ve Hüsamettin Özkan’la İstanbul’daki MGK toplantısı sonrasında İnönü Stadı’nda izlemiştik. Çocukluğumdan beri nasıl olduysa Beşiktaşlıyım. Gençliğimde futbol oynardım, hem de iyi oynuyordum" şeklinde konuştu. 
     



 SİYASET 













</TEXT>
</DOC>
