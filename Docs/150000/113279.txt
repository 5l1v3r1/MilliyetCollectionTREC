<DOC>
<DOCNO> 113279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko22.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "IMF ile iyileştirmeler üzerine görüştük" 
</HEADLINE>
<TEXT>

     Devlet Bakanı Masum Türker, IMF görüşmelerinin yaşandığı ve dünyada savaş konusunun görüşüldüğü bir zamanda özellikle piyasa, halk ve vatandaşların çok güvenerek davrandığını belirterek, ''Döviz önemli bir değişiklik göstermemiştir. Faizler amaçlı yönlendirmelere rağmen inme direncini yükselme direncine tercih etmiştir'' dedi. 
     Dünya Bankası Başkan Yardımcısı Johannes Linn ile birlikte aynı uçakla Ankara'dan İstanbul'a gelen Devlet Bakanı Türker, Atatürk Havalimanı'nda gazetecilere açıklamalarda bulundu. 
     IMF ile yapılan 4. gözden geçirme çalışmalarının birinci etabının tamamlandığını hatırlatan Türker, şu bilgiye verdi 
     ''Bizim özellikle yönetim anlayışımıza uygun sosyal politikalara önem veren bazı taleplerimiz vardı bunları gözden geçirdik. Bunlar da ilk kez IMF ile varılan anlaşmanın mektubuna geçirildi. Dün 4 saat kadar geçen bir sürede yapılan anlaşma mektubunu tek tek maddeleri okuyarak son mutabakatımızı verdik. Bu arada bazı değişiklikler yine gündeme gelmişti. O değişikliklerin akşam işlenmesini bekledik. Bugün yine yarım saat süre birlikte gözden geçirdik. Önemli olan bu anlaşmanın sonunda halkımızın iyiliği için, çiftçi, memur, emekli, yardıma muhtaç, vatandaşlarımız için yer alması gereken iyileştirmelerdi. Bunları da önümüzdeki günlerde kamuoyuyla paylaşacağız.'' Bakan Türker, ''IMF görüşmelerinin yaşandığı, savaş konusunun görüşüldüğü bir zamanda özellikle piyasa, halk, vatandaş çok güvenerek davranmıştır. Döviz önemli değişiklik göstermemiş, faizler amaçlı yönlendirmelere rağmen inme direncinin yükselme direncine tercih etmiştir. Bunda duyarlı basın mensuplarının büyük katkısı olmuştur'' diye konuştu. 
     Dün başından geçen bir olayı gazetecilere anlatan Bakan Türker, şöyle devam etti 
     ''Dün yaşlı bir hanım yolumu çevirdi. Evladım teşekkür ediyorum. Kendi varlığımıza güvenmeyi öğrendim. Ben devlet tahvili almak istiyorum. Nereden alayım dedi. Bu yaşlı hanımın bu deyişi beni bu bakanlığım sürecince verdiğim gayretlerin en büyük ödülü olmuştur. Benim dileğim, tüm vatandaşlarımızın Türkiye'de yaratılan değerlerden, Türkiye'de yaratılan ekonomik faaliyetlerden pay almaları.'' 
     





</TEXT>
</DOC>
