<DOC>
<DOCNO> 147881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun14.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçakları K. Irak'ta kendi askerlerini vurdu 
</HEADLINE>
<TEXT>

     Bir ABD savaş uçağının, Kuzey Irak'ta ABD özel timi ve Peşmergeleri taşıyan konvoyun üzerine açtığı ''dost ateşinde'' çok sayıda kişinin öldüğü ve yaralandığı bildirildi. 
     Bölgedeki BBC muhabiri John Simpson, ''yanan araçlar arasında en az 10 ceset saydığını'' kaydetti. Simpson, ''Bir Amerikan uçağı, hemen arkamıza bomba bıraktı. Bizden 3 metre uzağa düşerken gördüm'' dedi. 
     Konvoyda bulunan 8 ile 10 araçtan ikisinin ABD özel timini taşıdığını belirten Simpson, ''Burası cehennem gibi. Tüm araçlar yanıyor. Çevremde yanan cesetler ve ceset parçaları var. Amerikalılar konvoyu gördü ve vurdu. Kendi insanlarını vurdular'' dedi. 
     BBC televizyonu da, Simpson'un bacağından şarapnel yarası aldığını ve tercümanının da ağır yaralandığını bildirdi. 
     Bu arada, ABD Merkez Komutanlığı'nın Katar'daki karargahından yapılan açıklamada, ''koalisyon uçağının, özel operasyon ve dost Kürt kara birliklerini vurmuş olabileceği haberinin araştırıldığı'' bildirildi. 
     ABD Merkez Komutanlığı, Pentagon subayı Grant Windsor'un, ''dost ateşinde 3 Amerikalı öldü, 5'i yaralandı'' açıklamasının, ''3 Nisan'da meydana gelen ayrı bir olay olduğunu'' bildirdi. 
     
     Barzani'nin kardeşi de yaralı... 

     Kuzey Irak'ta Amerikan özel güçlerinin eşlik ettiği bir konvoya ''dost ateşi'' açılması sonucu, 12 Peşmerge'nin öldüğü, 44'ünün yaralandığı bildirildi. 
     Irak Kürdistan Demokratik Partisi IKDP sözcüsü Hoşyar Zebari, AFP'ye yaptığı açıklamada, konvoyun vurulması sonucu yaralananlar arasında bulunan, IKDP lideri Mesud Barzani'nin kardeşi Vecih Barzani'nin durumunun ''endişe verici'' olduğunu belirtti. 
     Zebari, ''Irak tarafından ateş açıldı ve Amerikan özel güçleri yakın hava desteği istedi, ancak maalesef 2 uçak ortak güçleri bombaladı'' dedi. 
     
     Hastane "4 ABD askeri öldü" 

     Hastane yetkilileri ise ''dost ateşi''nde 4 Amerikan askerinin öldüğü bildirdi. 
     Erbil'deki hastane kaynakları, bu kentin 20 kilometre güneyindeki Dibaga'da meydana gelen olayda, birçok Peşmerge'nin de öldüğünü ya da yaralandığını söylediler, ancak sayı vermediler. 
     Irak Kürdistan Demokratik Partisi IKDP sözcüsü Hoşyar Zebari, Amerikan özel güçlerinin eşlik ettiği bir konvoya ''dost ateşi'' açılması sonucu, 12 Peşmerge'nin öldüğü, 44'ünün yaralandığı söylemişti. 
     Bölgedeki BBC muhabiri, ''dost ateşinde'' 10-12 Amerikan askerinin öldüğünü bildirmişti. 
     

     
</TEXT>
</DOC>
