<DOC>
<DOCNO> 106284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur03.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul zam yaptı, Ankara'daki okul servisleri yapmadı... 
</HEADLINE>
<TEXT>

     Başkent'te yeni öğretim yılında servis taşıma ücretlerine zam yapılmadı. 
     Ankara Umum Servis Aracı İşletmeleri Odası Başkanı Abdullah Küçükkasap yaptığı açıklamada, bütün ekonomik zorluklara rağmen, vatandaşın da içinde bulunduğu sıkıntılı durumu düşünerek yeni öğretim yılında servis ücretlerini değiştirmediklerini bildirdi. 
     Küçükkasap, belirlenen fiyatlar dışında ödeme isteyen servis araçlarının, Servis Aracı İşletmecileri Odası'na bildirilmelerini istedi. 
     Okulların açılmasına kısa bir zaman kala velilerin taşıma fiyatları konusunda sıkıntılar yaşadığını ve bilgi istediklerini kaydeden Küçükkasap, fiyatlar konusunda şu bilgileri verdi 
     ''Ankara metropolü okul servis taşımacılığı için geçtiğimiz yıl belirlenen ücretler bu yılda devam edecek. Öğrenci başına bir ay için uygulanacak fiyatlar şöyle, 5 kilometreye kadar olan mesafeler 36 milyon, 10 kilometreye kadar olan mesafeler ise 44 milyon lira olarak devam ediyor. 15 kilometreye kadar olan mesafeler ise 52 milyon lira.'' Küçükkasap, 15 kilometreyi aşan mesafelerde ise kilometre başına 600 bin lira eklenerek fiyatın belirlendiğini bildirerek, bu fiyatların KDV'li olduğunu hatırlattı. 
     Öğrenci ve velilerden bu fiyatların üzerinde ödeme yapmamalarını isteyen Küçükkasap, ''Amacımız ailelerin bütçelerini korumak ve güvenli araçlarla da öğrencilerin can güvenliğini sağlamak. Mazotun bir milyon 205 milyon lira olduğu bir zamanda velilerimizi üzmeme çabasındayız'' diye konuştu. 
     
     SERVİSLERDE HOSTES YOK 
     Abdullah Küçükkasap, oda olarak servislere hostes zorunluluğu getirmediklerini belirterek, ''Bu yıl servisleri emniyet denetleyecek ve bazı kurallar getirecek. Bu kurallar Emniyet Müdürlüğü tarafından önümüzdeki günlerde açıklanacak. 
     Kreş ve ilköğretim servisleri için gözetmene ihtiyaç duyulabilir. Ancak bu velilere ek ödeme yükü getirir diye düşünüyorum. Bu noktalar Emniyet Müdürlüğü'nün belirleyeceği kurallar sonucunda netlik kazanacak'' dedi. 
     





</TEXT>
</DOC>
