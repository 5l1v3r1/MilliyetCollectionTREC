<DOC>
<DOCNO> 102302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur29.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "İnşallah Cem ile dostluğumuz sürecektir" 
</HEADLINE>
<TEXT>

     Eski Devlet Bakanı Kemal Derviş, kendisinin hiçbir zaman YTP'nin, DTP Genel Başkanı Mehmet Ali Bayar ile yakınlaşmasını yanlış bulmadığını, tersine doğru bulduğunu belirterek, ''Dün dediğim nokta, bu tür yakınlaşmalar, ittifaklar, birliktelikler önemli, buna açık ise YTP yönetimi, onu niye örneğin CHP ile aramıyor, daha sosyal demokrat kesimle bunu genişletmiyor...'' dedi. 
     Derviş, çalışma ofisinden ayrılırken, gazetecilerin sorularını yanıtladı. Her gün tartışma ve karar verme sürecinin bir ölçüde devam ettiğini ifade eden Derviş, iki günlük sürede hem dinlenip, hem düşünüp hem de hazırlanacağını söyledi. 
     Derviş, basını izlediğini, olayları doğru ve net verdiğini, ancak dikkatini çeken bir konu olduğunu kaydederek, şöyle konuştu 
     ''Sayın Mehmet Ali Bayar son derece takdir ettiğim genç, liberal ve çağdaş bir siyaset adamı. Sosyal liberal sentez dediğimiz liberal merkezin mutlaka önemli bir işlevi var. Ben hiçbir zaman YTP'nin Sayın Bayar'la olan yakınlaşmasını yanlış bulmadım, tersine doğru buldum. Dün dediğim nokta, bu tür yakınlaşmalar, ittifaklar, birliktelikler önemli, buna açık ise YTP yönetimi onu niye örneğin CHP ile aramıyor, daha sosyal demokrat kesimle bunu genişletmiyor. Yani DTP ile olan çalışmanın yanlış olduğu doğrultusunda değil... Tersine doğru, ancak bunun daha da niye genişletmeyelim, tabi sola doğru niye genişletmiyorsunuz öyle bir cümlem oldu. Birazcık bu bazı gazetelerde yanlış yansıdı gibi... Bir tek onu düzeltmek istedim. 
     YTP'li arkadaşlarıma da başarılar diliyorum. Bence çok daha geniş sosyal demokrat birliktelik, demokratik sol birliktelik iyi olurdu. Biraz daha değişik boyutta bunu başarmaya çalışacağız. İnşallah da başaracağız.'' YTP Genel Başkanı İsmail Cem'in eleştirilerine yanıt verip vermeyeceğine ilişkin bir soru üzerine Derviş, ''Zaten şu anda yanıtını vermiş bulunuyorum. Kendisine gerçekten başarı diliyorum. İnşallah dostluğumuz sürecektir. Bazı konuları ayrı algıladık, ayrı düşündük, olabilir. Ama ben Türkiye için, kendisi için başarılarının devamını isterim. Bu konuda hiçbir kuşkum yok. Ama ben de ittifak ve birliktelik konusunda gerçekten samimiyim, bu çabayı samimi olarak sürdürdüm ve sürdüreceğim. Kendim için değil, ama seçimden sonra iş yapabilecek ciddi bir yapının oluşması için... Bu konuda görüşlerimiz ayrıldı, olabilir'' diye konuştu. 
     ''Baykal ile görüşecek misiniz '' sorusuna da Derviş, ''Hafta başında mutlaka görüşeceğiz'' yanıtını verdi. 
     





</TEXT>
</DOC>
