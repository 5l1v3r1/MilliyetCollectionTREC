<DOC>
<DOCNO> 115488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur15.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Merkez sağda artık kavga yok, Yılmaz'ın defterini kapattık 
</HEADLINE>
<TEXT>

     DYP Genel Başkanı Tansu Çiller, AK Parti Genel Başkanı Recep Tayyip Erdoğan'ın ''süper ligde değil, uzay liginde olduğunu'' öne sürerek, ''3 Kasım'da Erdoğan'a oy verenler bilmelidirler ki 4 Kasım'da Tayyip Erdoğan yok'' dedi. 
     Çiller, partisince Yozgat'ın Cumhuriyet Meydanı'nda düzenlenen mitingte halka hitap etti. Sözlerine ''Yozgat'ın anası, Yozgat'ın milletvekili olarak geldim'' diye başlayan Çiller, 5 yıldır DYP'nin iktidarda olmadığını belirtti. 
     Yozgat'a son olarak MHP'nin eski Genel Başkanı Alpaslan Türkeş ile birlikte geldiklerini, Et ve Süt Entegre Tesisleri'ni hizmete açtıklarını anımsatan Çiller, daha sonra iktidar partilerinin Yozgat'ın sorunlarına eğilmediklerini ileri sürdü. Çiller, Kırat'ın işbaşında olduğu sürece milletin rahat ettiğini savunarak, yeniden hükümet olmaları halinde Yozgat'ın ihtiyacı olan yatırımları gerçekleştireceklerine ilişkin vaatte bulundu. Hükümet ortağı partileri eleştiren DYP Lideri, Tarım ve Köyişleri Bakanlığı'nın MHP'li bir bakanda olmasına karşın, bu partinin Genel Başkanı Devlet Bahçeli'nin üreticiler mağdur edilirken sesini çıkarmadığını iddia etti. Bahçeli'nin sadece ''söz milliyetçiliği yaptığını ve Çin Seddi'nde konuştuğunu'' öne süren Tansu Çiller, ANAP Genel Başkanı Mesut Yılmaz için ise ''artık söyleyecek bir şeyin kalmadığını'' söyledi. Çiller, ''Merkez sağda artık kavga yok. Yılmaz'ın defterini kapattık. Ama ANAP'lı kardeşlerim, onlar bizim eski tabanımız. Onlara hoş geldiniz diyorum'' diye konuştu. 
     
     ''AZ KALDI OĞLUM, AZ KALDI'' 

     DSP'ye verilen oyları da geri istediğini ifade eden Çiller, eski Devlet Bakanı Kemal Derviş'i de ''halkın seçmediği hükümetin dördüncü ortağı'' olarak niteledi. Derviş'in geçmişte IMF'nin istediği 15 yasanın 15 günde çıkarılmasını talep ettiğini kaydeden Çiller, sözlerini, ''Sözde üç silahşörler var ya... Onlar da bu isteğe 'baş üstüne' dediler. Ben hakkınızı arıyorum, hakkınızı...'' diye sürdürdü. 
     DYP Lideri, alanda asılan ''İcracı kapıda, traktör rehinde, kurtar bizi ana'' yazılı pankartı işaret ederek, alandakilere, ''Az kaldı oğlum, az kaldı... Biraz daha gayret'' diye seslendi. 
     Çiller, konuşmasında DYP'nin seçimi kazanması halinde üreticiler, esnaf ve emeklilerin durumunu düzeltebilmek için öngördüğü projeler hakkında da bilgi verdi. Geçmişte kendisinin de bir ekonomik kriz ile mücadele ettiğini, ancak işbaşındakilerin ehil olmadığı için Türkiye'yi 5. krizle karşı karşıya bıraktıklarını savunan Çiller, ''Şu elin 5 parmağını görüyor musunuz Şu eli bir indirin şunlara... Yapılanların hesabını sorun'' dedi. 
     DYP'nin 225 milyar dolarlık öz kaynak paketi hazırladığını belirten Çiller, Recep Tayyip Erdoğan ile CHP Genel Başkanı Deniz Baykal'ın ''bilgisayarından bile korktuklarını'', televizyonlarda açık oturum çağrısı üzerine ''arkalarına bile bakmadan kaçtıklarını'' iddia etti. 
     
     ''MACERAYA GİRMEYİN...'' 

     Tansu Çiller, 3 Kasım'da verilecek oyun, gelecek 20 yılı belirleyeceğini belirterek, şöyle devam etti '' ''Sağına bir bak ben 'süper ligdeyim' demiş Recep Tayyip Erdoğan... O süper ligde değil, uzay liginde. Siz hiç böyle bir şey gördünüz mü Birisi başbakan olamayacak, milletvekili seçilemeyecek. Onun başbakanı kim, onu millet bilmeyecek. O başbakanı da siz seçemeyeceksiniz... 
     Şimdi bakın, 3 Kasım'da Recep Tayyip Erdoğan'a oy verenler bilmelidirler ki 4 Kasım'da Recep Tayyip Erdoğan yok... Yani bu kadar kesin. Peki kim başbakan olacak O da belli değil. Hangi program var, o da belli değil. Kızgınlıkla maceraya girmeyin. Ayın 3'ünde kızarsın, 4'ünde perişan olursun...'' Çiller, CHP'ye verilen oyların da Kemal Derviş'e verilmiş sayılacağını, Derviş'in yeniden işbaşına gelmesi halinde milletin elindeki toprağını da satmak zorunda kalacağını ileri sürdü. 
     DYP Lideri, vatandaşları sağduyuya çağırarak, 3 Kasım'da DYP'ye oy vermelerini istedi. 
     DYP Kayseri milletvekili adayı Tuğrul Türkeş de Çiller'den önce yaptığı konuşmada, Bahçeli'ye yüklendi ve 3 Kasım'da Kırat'ın desteklenmesi çağrısında bulundu. 
     





</TEXT>
</DOC>
