<DOC>
<DOCNO> 120759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun08.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış Kıbrıs'ta su kaynakları daha eşit olmalı 
</HEADLINE>
<TEXT>

     Dışişleri Bakanı Yaşar Yakış, BM Genel Sekreteri Kofi Annan'ın taraflara sunduğu Kıbrıs planıyla ilgili olarak, ''toprak hattının düzeltilmesi ve su kaynaklarının biraz daha eşit şekilde dağıtılması gerektiğine inanıyoruz'' dedi. 
     ''Planın müzakere edilebilir olduğunu düşünüyoruz'' diyen Yakış, bir Rum gazetecinin, ''Türk hükümeti olarak planı kabul ediyor musunuz '' sorusuna karşılık, ''yasal ve diplomatik jargonda kabul etmek başka, müzakere etmek başkadır. Biz müzakere yolunun açık olduğuna inanıyoruz. En azından müzakereyi reddetmiyoruz'' diye konuştu. 
     Bakan Yakış, ''Toprak hattının düzeltilmesi ve su kaynaklarının biraz daha eşit şekilde dağıtılması gerektiğine inanıyoruz. Devletin yapısıyla alakalı sorunlar var. Çok sayıda konu var üzerinde görüşülecek'' dedi. 
     
     DENKTAŞ'LA GÖRÜŞME 
     Cumartesi akşamı THY uçağıyla New York'a gelen Yakış, TSİ 02.00'de KKTC Cumhurbaşkanı Rauf Denktaş'a tedavi gördüğü Columbia-Presbytarian hastanesinde geçmiş olsun ziyaretinde bulundu. 
     ''Hükümetimiz adına sayın Cumhurbaşkanına geçmiş olsun demek için geldim. AK Parti Genel Başkanı Tayyip Erdoğan'ın Avrupa başkentlerine yaptığı ziyaretlerdeki görüşmeler hakkında kendisine bilgi verdim'' diyen Yakış, 1 saat 10 dakika süren görüşme sonrası şunları söyledi 
     ''KKTC Cumhurbaşkanı ile planı müzakere etmek için gelmedik. Sadece fikir teatisinde bulunduk. Plan üzerindeki kendi değerlendirmelerimi söyledim. O da kendi değerlendirmelerini söyledi. Hemen hemen aynı noktadayız. Yani biz ne düşünüyorsak plan hakkında, sayın Cumhurbaşkanı da aşağı yukarı aynı şeyleri düşünüyor.'' 
     
     PAZAR PROGRAMI 
     Pazar günü sabah kahvaltısında ABD Dışişleri Bakan Yardımcısı Marc Grossman ile bir araya gelecek Yakış, saat 14.30'da TSİ 21.30 KKTC Cumhurbaşkanı Rauf Denktaş'la hastanede yeniden buluşarak, Annan planı üzerindeki görüşmelerine devam edecek. 
     Dışişleri Bakanı Yaşar Yakış'ın, saat 20.00'de TSİ Pazartesi 03.00 New York'tan ayrılarak Lizbon'a gideceği ve AK Parti Genel Başkanı Erdoğan'ın ziyaretine katılacağı öğrenildi. 
     





</TEXT>
</DOC>
