<DOC>
<DOCNO> 144345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur14.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de esrarengiz yangınlar... 
</HEADLINE>
<TEXT>

     İzmir'in Bornova İlçesi'nde, dün 5 ayrı apartmanın çatısında meydana gelen yangınların kasıtlı olarak çıkarıldığı belirlenirken, itfaiye merkezini telefonla arayan ve yangınları çıkardığı sanılan kimliği belirsiz kişinin yakalanması için çalışma başlatıldı. 
     Alınan bilgiye göre, kısa aralıklarla 5 apartmanın çatısında çıkan ve dairelere sıçramadan söndürülen yangınlarla ilgili inceleme yapan Büyükşehir Belediyesi İtfaiye Daire Başkanlığı'na bağlı ekipler, yangınların ''kasıtlı'' çıkarıldığını belirledi. Yangınların, üzerlerine yakıt dökülmüş bez parçalarının tutuşturulmasıyla çıkarıldığı tespit edilirken, itfaiyeyi arayan ve yangınları çıkardığı sanılan kimliği belirsiz kişinin, kahkaha atarak, yangınların durumunu sorduğu ve ''yoruldunuz mu '' diyerek telefonu kapattığı öğrenildi. 
     Olayla ilgili soruşturma başlatan polisin, ''yangın sapığı''nın yakalanması için aramalarını sürdürdüğü bildirildi. 
     Polis ve itfaiye yetkilileri, apartman yöneticilerini uyararak, apartman giriş kapılarının kapalı tutulmasını, apartmana giren şüpheli kişiler konusunda, polise ihbarda bulunmalarını istedi. 
     Bornova Kazım Dirik Caddesi, Sakarya Caddesi, 274 Sokak, 567 5 ve 263 4 sokaklardaki bazı apartmanların çatılarında, kısa aralıklarla çıkan yangınlar, itfaiye ekiplerinin müdahalesiyle büyümeden söndürülmüştü. 
     





</TEXT>
</DOC>
