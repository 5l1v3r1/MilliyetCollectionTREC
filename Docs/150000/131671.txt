<DOC>
<DOCNO> 131671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yazar/tamer.html </URL>
<DATE> 2003/01/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Barış için 100’ler Meclisi 
</HEADLINE>
<TEXT>

     Şef Gürer Aykal yönetimindeki Borusan Filarmoni Orkestrası, çarşamba gecesi Lütfi Kırdar’da bizlere hakiki bir müzik ziyafeti sundu. Ali Darmar’ın bestesi, ardından İdil Biret’in solist olduğu Schuman’ın piyano konçertosu ve Mozart’ın Jüpiter Senfonisi ile ruhumuzu besledi. Gürer Aykal’ın, orkestrasıyla eşlik ettiği solistlere bis yaptırmak gibi hoş bir adeti var. Zira çoğu virtüöz, ne kadar alkışlanırsa alkışlansın orkestra ile çıktığı konserde bis yapmıyor da... İdil Biret’in bis olarak çaldığı Busoni’nin Turandot Senfonik Suiti’nden transkripsiyonu ise ayakta alkışladık. Borusan’ın kurucusu Asım Kocabıyık’ın zarif eşi Nurhan Hanım’la Biret’in akraba olduklarını da bu arada öğrendik. 
     
     Konserde siyaset 
     Son dönemde bazı dostlarımızla neredeyse sadece klasik müzik konserlerinde karşılaşıp, güncel olayları ve ekonomiyi değerlendiriyoruz. Borusan’ın konserinde ana gündem elbette Irak’tı. İstanbul Kültür ve Sanat Vakfı eski Genel Müdürü Melih Fereli, her zamanki muzipliğiyle "Ben evde başıma miğferimi giyip, sopam elimde dolaşıyorum artık" dediğinde, savaş hazırlıklarıyla dalga geçtiğini anlamam, birkaç saniyemi aldı. Cumhuriyet’te uzun yıllar birlikte çalıştığımız besteci - yazar Selmi Andak, Prens İgor Operası’yla ilgili yazısında barışa yapılan vurguyu ön plana çıkarttığını dile getirdikten sonra Irak’taki savaşın manasızlığını yorumladı. 
     
     Yaşar Kemal okusa... 
     Konser arasında Oktay Ekşi, Tarhan Erdem ve Osman Ulagay’la sohbet ederken sinema eleştirmeni - yazar ve çiçeği burnunda siyasetçi Vecdi Sayar yanımıza geldi ve 25 Ocak cumartesi günü saat 11.00 - 14.00 arası Lütfi Kırdar’da yapılacak "Barış İçin 100’ler Meclisi" toplantısına hepimizi çağırdı. 20 meslekten 100’er kişi olmak üzere toplam 2000 kişi Lütfi Kırdar’da "Savaşa hayır" diyecek. Her meslekten bir temsilci, kendi meslek grubu adına savaş karşıtlığını gerekçelendiren bir bildiri sunacak. Toplantının sonunda bir de "100’ler Meclisi" ortak bildirgesi okunacak. Yaşar Kemal tarafından okunması için çaba harcanan bu ortak bildiriyi, bir heyet daha sonra TBMM’ye götürecek. 
     Ben maalesef o tarihte yeni hükümetin de 3 bakanı, Başbakan’ı ve Tayyip Bey’iyle katılacağı Dünya Ekonomik Forumu toplantıları nedeniyle Davos’ta olacağım. Yüreğim 25 Ocak’ta Lütfi Kırdar’da toplanacak 2 bin kişiyle birlikte olacak. 
     
     Diğer toplantılar 
     Bu arada Murat Çelikkan’ın Radikal’deki köşesinden sizlere savaş karşıtı birkaç toplantı haberi daha vermek istiyorum 

</TEXT>
</DOC>
