<DOC>
<DOCNO> 132998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur33.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanvekili "Seçimlerde yargı kararlarına uyulmadı" 
</HEADLINE>
<TEXT>

     - Yüksek Seçim Kurulu YSK Başkanvekili Ahmet Hamdi Ünlü, Türkiye'de seçimlerde bugünkü en büyük kargaşanın nedeninin yargı kararlarına uyulmaması olduğunu belirterek, ''Bu benim kişisel görüşümdür, kurulu bağlayıcı değildir'' dedi. 
     Ünlü, YSK'ya gelişinde, gazetecilerin dün yaptığı açıklamaları anımsatması üzerine, ''Türkiye'de seçimlerde bugün yaşanan en büyük kargaşanın nedeni, yargı kararlarına uyulmamasıdır. Bu benim kişisel görüşümdür, kurulu bağlayıcı bir şey değildir'' diye konuştu. 
     ''Seçimlere gölge düşmüş müdür '' şeklindeki bir soru üzerine de Ünlü, bu konuda daha fazla konuşmak istemediğini belirtti. 
     Genç Parti ve İşçi Partisi'nin seçimlerin iptaline yönelik başvurularının ne zaman görüşüleceğine ilişkin soruyu yanıtlarken Ünlü, gündemi başkanın belirlediğini, başkanın belirleyeceği bir günde istemlerin karara bağlanacağını kaydetti. Ünlü, Anayasa Mahkemesi'nin son verdiği kararın gerekçesinin beklenip beklenmeyeceğinin sorulması üzerine de, gerekçenin beklenmesine gerek olmadığını düşündüğünü bildirdi. 
     Ünlü, YSK Başkanı Tufan Algan ile aralarında bir görüş ayrılığı bulunup bulunmadığı sorusu üzerine, böyle bir şeyin olmadığını, kendisinin kişisel görüşlerini açıkladığını söyledi. 
     YSK Başkanvekili Ünlü, dün yaptığı açıklamada, ''seçimlerin dürüstlüğünün zedelendiğini'' söylemişti. 
     YSK Başkanı Tufan Algan da, YSK'dan ayrılırken, bugün yapılan itirazlarla ilgili görüşmelerin devam ettiğini ancak kararın bugün çıkmayacağını söyledi. 
     





</TEXT>
</DOC>
