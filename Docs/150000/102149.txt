<DOC>
<DOCNO> 102149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/guncel/gun03.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
3 yıl geçti ama yaralar sarılmadı 
</HEADLINE>
<TEXT>

Yarın Marmara Depremi’nin 3’üncü yıl dönümü. 94 bin konutun yıkıldığı deprem sonrası, 35 bin kalıcı konut yapıldı. 50 bin kişi ise h l prefabrike konutlarda... 
     SEMRA KARDEŞOĞLU İstanbul 

     Resmi rakamlara göre yaklaşık 18 bin kişinin yaşamını yitirdiği Marmara depreminin üzerinden 3 yıl geçti. Başta işsizlik olmak üzere, konut, altyapı, sağlık ve eğitim alanındaki aksaklıklar hala çözülemedi. Verilen tüm sözlere karşın kalıcı konutlar teslim edilemedi. 
     
     Yapımı sürüyor 
     94 bin konutun yıkıldığı deprem sonrası 35 bin kalıcı konut yapılırken, hak sahibi olan yaklaşık 7 bin kişinin konutları ya yeni ihaleye verildi ya da yapımı sürüyor. Yaklaşık 50 bin kişi de h l prefabrike konutlarda yaşıyor. Kalıcı konutların şehir merkezine uzaklığı, işyeri, okul, alışveriş merkezlerinin kurulmamış olması kalıcı konutlarda oturma oranını kimi bölgelerde yüzde 50’yle sınırlandırıyor. 
     
     Sakarya 
     H l depremin izlerini yoğun şekilde taşıyor. Vali Vekili İdris Kurtkaya şu bilgileri veriyor 
     "25 bin bina yıkıldı. 8756 kişi hak sahibi oldu. 6889 konutun yapımı tamamlandı. Kalanların bu yıl tamamlanması planlanıyor. 5000 vatandaşımız ev kredisi talep etti. Hak sahibi olamayan kiracılar var. 18 bin konut orta hasarlı. Bu durumda 30 bine yakın konut açığı var. Gönüllü kuruluşların yaptığı konutların bir bölümü mali sorunlar nedeniyle tamamlanamadı." 
     
     Düzce 
     16 bin 666 konutun yıkıldığı Düzce’de valiliğin açıklamasına göre konut açığı değil, fazlası var. Ancak Düzce’de kalıcı konutlarda oturma oranı yüzde 60 civarında. Yüzde 40’ı konutlarını 50 milyon liraya kiraya verdi. Düzce Vali Yardımcısı Necmettin Kılıç, şunları söyledi "8468 kalıcı konut yapıldı. 4000 kişi de kendi imkanlarıyla evini yaptı. Göç nedeniyle nüfus 79 binden 56 bine indi. Bu nedenle konut fazlası oldu." 
     
     Kocaeli 
     35 bin 180 konutun yıkıldığı Kocaeli’nde, 19 bin kişi hak sahibi. Yaklaşık 15 bini konutunu teslim aldı. Kalanların yapımı sürüyor. Konutların yarısı boş. Yüzde 20’si kiracı. Kocaeli Vali Vekili Metin Yahşi, bu durumun nedenini şöyle açıklıyor "En büyük sorun sağlam yer bulmak. 10 bin prefabrikede 7000’den fazla aile yaşıyor. Şahıs arazisindeki prefabrikler için 1 trilyon kira ödendi." 
     
     Yalova 
     14 bin konutun yıkıldığı Yalova’da 5400 kişi hak sahibi oldu. Bu sayıya uygun konut inşa edildi. Yalova Depremzedeler Derneği Başkanı Tuncay Aygün İçen, kalıcı konutlarının bir bölümünün tamamlanmadığını belirterek, "En önemli sorun, kalıcı konut bölgelerinde sosyal donatıların eksikliği. Bu nedenle ancak yüzde 30’u dolu" dedi. 
     
     İstanbul 
     3000’den fazla evin yıkıldığı İstanbul’da en büyük darbeyi Avcılar yedi. Avcılar Kent Meclisi Başkanı Avukat Remzi Kazmaz, en büyük sorunun, her an yıkılabilecek durumda 13 bina olduğunu belirterek şunları söyledi "Pek çok bina ağır hasarlıdan orta hasarlıya, ya da orta hasarlıdan az hasarlıya çevrildi. Açılan 31 ceza davası, binaların yapılış tarihi esas alındığı için zaman aşımına uğradı ve kapandı. Bir bölümü de beraatla sonuçlandı. Tutuklu kimse yok." 
     
Sefa Sirmen Prefabrikeler gereksizdi      MUSTAFA BAĞDİKEN Kocaeli DHA 

     Milletvekili adaylığı için Kocaeli Büyükşehir Belediye Başkanlığı’ndan istifa eden Sefa Sirmen, deprem bölgesinde yanlış işler ve kayırmacılık yapıldığını, lüzumsuz yere büyük paralar harcandığını öne sürdü. 3 yıl önce prefabrike konutlara gerek olmadığını söylediğini anımsatan Sirmen, şöyle konuştu 
     "Halen her yıl prefabrikeler için 16 trilyon lira arazi kirası ödeniyor. Oraya harcanacak parayla daha fazla konutu daha ucuza yapma imkanı olacaktı. Bizim 50 bin bahçeli konut projesi destek bulsaydı bugün konut sorunu olmayacaktı. Maalesef siyasi nedenlerle projeyi engellediler." 
     



 GÜNCEL 













</TEXT>
</DOC>
