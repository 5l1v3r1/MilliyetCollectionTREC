<DOC>
<DOCNO> 123469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/spo15.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Krosta iki bronz      HIRVATİSTAN’IN Medulin kentinde düzenlenen 9. Avrupa Kros Şampiyonası’nda Türkiye, iki bronz madalya kazandı. Büyük bayanlarda Elvan Abeylegesse 20.19, genç erkeklerde de Halil Akkaş 18.23’lük derecelerle kategorilerinde Avrupa üçüncülüğünü elde ettiler. Türkiye takım klasmanında, genç erkekler ve bayanlarda 5., büyük bayanlarda 10., büyük erkeklerde ise 13. ve son sırada yer aldı. 
     
Yüzmede Dünya rekoru      YÜZMEDE Alman Thomas Rupparth, Dünya rekoru kırdı. Avustralya’nın Melbourne kentinde süren Dünya Kupası Kısa Parkur Yüzme Yarışmaları’nda erkekler 100 metre sırtüstünde, 50.58’lik derece yapan Rupparth, yeni dünya rekorunun sahibi oldu. Bu dalda eski rekor, 50.75 ile ABD’li Neil Scott Walker tarafından 19 Mart 2000 tarihinde Yunanistan’ın başkenti Atina’da elde edilmişti. 
     
ASKİ fırsat tepti      EHF Kupası’nda mücadele eden ASKİ hentbol takımı, 4. tur ilk maçında İspanya’nın Altea takımına Ankara’da 26 - 21 yenildi. Karşılaşmanın ilk yarısını, başabaş bir mücadele ortaya koymasına rağmen 13 - 12 geride kapatan ASKİ, ikinci yarıda farkın açılmasını engelleyemedi. Beş farklı yenilgi başkent ekibinin tur şansını zora soktu. 
     
Bayanlar Play-Off’ta      16. Dünya Bayanlar Hentbol Şampiyonası, Avrupa elemelerinde 2. Grup’ta yer alan A Milli Takım, gruptaki 6. ve son maçında, deplasmanda Slovakya’ya 31-28 mağlup oldu. Ay - Yıldızlı ekip bu yenilgiye karşın 6 puanla 2. sırada yer alarak 2003’te düzenlenecek playoff maçlarına katılmaya hak kazandı. 
     
     Hentbolda dün 
     Jandarmagücü - İzmit B.B. 19-43 
     P.Akademisi - Çankaya B. 21-25 
     Bafra B. - Trabzon B. 25-26 
     



 SPOR 







































</TEXT>
</DOC>
