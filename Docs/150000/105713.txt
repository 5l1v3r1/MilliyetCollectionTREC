<DOC>
<DOCNO> 105713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/soneko15.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası, İstanbul yaklaşımı için heyet gönderiyor 
</HEADLINE>
<TEXT>

     Dünya Bankası'nın, İstanbul Yaklaşımı olarak bilinen Finansal Yeniden Yapılandırma kapsamında kullandıracağı en az 500 milyon dolarlık kredinin nihai çalışmalarını yapmak üzere, gelecek hafta, Banka'dan bir heyet Türkiye'ye gelecek. 
     İstanbul Yaklaşımı çerçevesinde, geçen ay başında da Türkiye'ye gelerek çalışmalarda bulunan Dünya Bankası heyeti, Eylül ayındaki çalışmalarında, kredi dokümanlarını hazırlayacak. 
     Gelecek hafta başlaması beklenen görüşmelerde, kredinin ne kadarının KOBİ'lere kullandırılacağı ve aracı bankalar belirlenecek. 
     Bankacılık sisteminin güçlendirilmesini tamamlamak ve reel sektörü desteklemek üzere, şirket borçlarının yeniden yapılandırılmasını teşvik etmek amacıyla başlatılan ''İstanbul Yaklaşımı''nda, Dünya Bankası, borçları yeniden yapılandırılan şirketlere uzun vadeli ek finansman sağlamak amacıyla bankalara tahsis edilecek bir kredi hattını kullanıma sunmuş oluyor. 
     Banka'nın vereceği kredi, ek bir kredi olmayıp, Türkiye'ye verilecek Ülke Yardım Stratejisi kredisi portföyü içinde değerlendiriliyor. 
     





</TEXT>
</DOC>
