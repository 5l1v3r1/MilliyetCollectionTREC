<DOC>
<DOCNO> 126073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sonspo01.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Trabzonspor 86. maça çıkıyor. İstatistikler... 
</HEADLINE>
<TEXT>

     Fenerbahçe ile Trabzonspor, yarın yapacakları lig maçıyla birlikte 86. kez karşı karşıya gelecek. 
     Trabzon Hüseyin Avni Aker Stadı'nda 13 Şubat 1974 tarihinde yapılan ve 0-0 berabere sonuçlanan Türkiye Kupası çeyrek final maçıyla başlayan 28 yıllık rekabette, genel toplamda Trabzonspor'un üstünlüğü bulunuyor. 
     Bordo-mavili ekip, 57 lig, 10'ar Türkiye Kupası ve özel, 4'er de Cumhurbaşkanlığı ve Başbakanlık Kupası olmak üzere, geride kalan toplam 85 maçtan 33'ini kazanırken, sarı-lacivertliler bu süre içinde 28 galibiyet elde etti. 
     Taraflar 24 maçta da eşitliği bozamazken, Trabzonspor'un 99 golüne, Fenerbahçe 93 golle karşılık verdi. 
     
     LİGDE DE TRABZONSPOR ÜSTÜN- 
     Fenerbahçe ile Trabzonspor, Birinci Futbol Ligi'nde şimdiye dek 57 kez karşı karşıya geldi. 
     Lig maçlarında bordo-mavili ekibin galibiyetlerde sarı-lacivertli takıma karşı 20-18'lik üstünlüğü bulunuyor. 2 ekip arasında bugüne dek yapılan 19 karşılaşmada da eşitlik bozulmadı. 
     Trabzonspor'un ligde attığı 63 gole, Fenerbahçe 65 golle karşılık verdi. 
     2 takım arasında sezonun ilk yarısında Trabzon'da yapılan maç 0-0 berabere sonuçlanmıştı. 
     
     İSTANBUL'DA FENERBAHÇE ÖNDE 
     Fenerbahçe ile Trabzonspor arasında İstanbul'da yapılan maçlarda ise sarı-lacivertli takımın üstünlüğü bulunuyor. 
     2 takım arasında şimdiye dek İstanbul'da yapılan toplam 42 resmi ve özel maçta Fenerbahçe'nin 19, Trabzonspor'un ise 11 galibiyeti bulunuyor. Taraflar İstanbul'daki 12 maçta da eşitliği bozamadı. 
     İstanbul'da Fenerbahçe 60, Trabzonspor ise 45 gol attı. 
     Geçen sezon İstanbul'da yapılan lig maçını Fenerbahçe 3-0 kazanmıştı. 
     
     KADIKÖY'DEKİ MAÇLAR 
     2 takım, yarınki maçın yapılacağı FB Şükrü Saracoğlu Stadı'nda şimdiye dek 26 kez karşı karşıya gelirken Fenerbahçe, Kadıköy'de, Trabzonspor'a karşı büyük üstünlük kurdu. 
     Eski adıyla Fenerbahçe, yeni adıyla FB Şükrü Saracoğlu Stadı'nın yeniden hizmete girdiği 27 Kasım 1982 tarihinde 2 takım arasında Kadıköy yakasında yapılan ilk maçı 4-2 sarı-lacivertli ekip kazandı. 
     Kadıköy'deki maçların 16'sını ''Sarı Kanaryalar'' kazanırken, ''Karadeniz Fırtınası'' ise 5 kez sahadan galip ayrıldı. Kadıköy'deki 5 maçta ise taraflar eşitliği bozamazken, Fenerbahçe 49, Trabzonspor ise 28 gol attı. 
     
     TRABZONSPOR, İSTANBUL'DA ZORLANIYOR 
     Trabzonspor, genel toplamda ve lig maçlarında üstünlük kurduğu Fenerbahçe karşısında, son yıllarda İstanbul'da yaptığı maçlarda oldukça zorlanıyor. 
     Bordo-mavili ekip, Fenerbahçe ile deplasmanda son 8 yıl içinde yaptığı toplam 11 maçta yalnızca 1 kez galip gelebildi. 
     20 Mart 1993 tarihinde Kadıköy'de yapılan lig maçında rakibini 1-0 yenen Trabzonspor, bu tarihten sonra Fenerbahçe ile yaptığı 9 lig, 1 Türkiye Kupası ve 1 jübile maçı olmak üzere toplam 11 karşılaşmadan 8'ini yitirdi, 2'sinde berabere kaldı, yalnızca 23 Ağustos 1997'de yapılan lig maçını 3-1'lik skorla kazanabildi. 
     Bordo-mavili ekip, bu süre içinde kalesinde 22 gol görürken, rakip fileleri 11 kez havalandırdı. 
     Fenerbahçe, aynı sürede Trabzonspor ile yaptığı 11 maçta da gol atarken, Kadıköy'deki son 5 maçını da kazanmayı bildi. 
     
     FENERBAHÇE'NİN 7 YILLIK HASRETİ 
     Trabzonspor ile yaptığı ilk 5 maçta rakibine yenilmeyen Fenerbahçe, daha sonraki yıllarda bordo-mavili ekibe karşı 7 yılı aşkın bir süre galibiyet elde edemedi. 
     6 Ağustos 1975 tarihinde İstanbul'da yapılan Türkiye Spor Yazarları Derneği TSYD Kupası maçında rakibini 1-0 yenen Fenerbahçe, daha sonra resmi ve özel tam 22 maçta rakibine karşı üstünlük kuramadı. 
     ''Sarı Kanaryalar'', Trabzonspor karşısında tam olarak 7 yıl 3 ay 21 gün sonra, 27 Kasım 1982'de tarihinde Fenerbahçe Stadı'nda yapılan lig maçında sahadan 4-2 galip ayrılarak, rakibi karşısındaki uzun süren galibiyet orucuna son verdi. 
     
     EN FARKLI SKORLU GALİBİYETLER 
     Fenerbahçe, Trabzonspor'u 5 Mart 1989'da Kadıköy'de 5-1 gibi açık farklı skorla yendi. Bu sonuç, 2 takım arasında bugüne dek yapılan maçlardaki en farklı skorlu galibiyet olarak da tarihe geçti. Sarı-lacivertliler ayrıca 26 Ekim 1991'de Kadıköy'deki lig maçını 4-1, 2000-2001 sezonunda İstanbul'daki lig maçını 5-2, geçen sezon ise yine İstanbul'daki lig maçını 3-0 kazandı. 
     Trabzonspor ise, Fenerbahçe karşısındaki tarihindeki en farklı skorlu galibiyetlerini, 11 Ağustos 1992 tarihinde Kadıköy'de Şenol Çorlu'nun jübile maçında 4-1, 26 Aralık 1976 ve 9 Mart 1991 tarihlerinde de Trabzon'daki lig maçlarında 3-0'lık sonuçlarla aldı. 
     
     EN GOLLÜ MAÇLAR 
     2 takım arasındaki en gollü maç, 6 Ekim 1990'da FB Şükrü Saracoğlu Stadı'nda yapıldı. Toplam 8 gol atılan lig maçında, Trabzonspor, Fenerbahçe'yi 5-3 yendi. 
     Bordo-mavililer ayrıca 21 Mayıs 1994'de Ankara 19 Mayıs Stadı'nda yapılan Başbakanlık Kupası maçında ve 6 Nisan 1997'de yine Trabzon'daki lig maçında rakibini 4-3'lük skorlarla yendi. 
     Fenerbahçe ise 17 Ekim 1992'de Hüseyin Avni Aker Stadı'ndaki gol düellosundan 4-3 galip ayrılırken, 2000-2001 sezonunda İstanbul'daki lig maçını 5-2 kazandı. 
     





</TEXT>
</DOC>
