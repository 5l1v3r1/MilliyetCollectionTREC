<DOC>
<DOCNO> 133149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur09.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanın görevi koordinasyon ile sınırlandırılıyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu yönetim reformundaki düzenlemeleri Şubat ayı sonuna kadar yasalaştırma gayreti ve çabaları içinde olduklarını bildirdi. 
     Türk Dünyası Araştırmalar Vakfı'nca Kızılcahamam Patalya Hotel'de düzenlenen, ''Çalışma Hayatında Değişim ve Türk Çalışma Mevzuatı'' konulu toplantıda konuşan Şahin, değişimin 58. Hükümet'in üzerinde özellikle durduğu bir konu olduğunu bildirdi. 
     Kamu yönetiminde bir değişimi ve dönüşümü gerçekleştirmeyi hükümet programına ve Acil Eylem Planı'na aldıklarını anlatan Şahin, Bakanlar Kurulu'nun, ''Kamu Yönetim Reformu'' adı altında bir çalışmayı kısa sürede gerçekleştirmek için 6 bakandan oluşan bir alt komisyon kurduğunu söyledi. 
     Şahin, Kamu Yönetim Reformu'nun, Merkezi İdare Reformu, Yerel Yönetimler Reformu ve Devlet Personel Rejimi Reformu'ndan oluştuğunu belirterek, hükümet programına aldıkları bu değişim ve dönüşümü gerçekleştirmek zorunda olduklarını söyledi. 
     Kamu yönetiminin en üst organı olan Başbakanlığın, asli görev alanının dışında icracı kurul ve kuruluşların bağlı olduğu hantal bir yapıda olduğunu vurgulayan Şahin, Başbakanlığın sadece bir koordinasyon görevi yapan organ haline getirilmesi gerektiğini kaydetti. 
     Şahin, hükümet olur olmaz, devlet bakanlıkları sayısını azalttıklarını, ancak bunun bir çözüm olmadığını kaydederek, bunun üstünde çalıştıklarını, önümüzdeki günlerde Bakanlar Kurulu'nda kamu yönetim reformuna ilişkin hazırlanan taslağın tartışmaya açılacağını söyledi. 
     Şahin şöyle devam etti 
     ''Sayın Başbakanın bize talimatıdır. Mutlaka bu konudaki kamu yönetim reformundaki düzenlemeleri şubat ayı sonuna kadar yasalaştıracağız. Bunun gayreti ve çabası içindeyiz. Başbakan yardımcıları da koordinasyon görevi yapmalıdır. İcracı kurul ve kuruluşlar, mutlaka icracı bakanlıklara bağlanmalıdır. Bakanlık düzeyinde örgütlenmesi gerekmeyen bazı bakanlıklar, gerekirse kaldırılmalı, bazı bakanlıklar gerekirse birleştirilmeli ve eğer ihtiyaç görülürse, yeni bakanlar ihdas edilebilmeli. Tüm kamu ve kuruluşlarının görev ve yetkileri yeniden gözden geçirebilmelidir. Hangi işin, hangi kamu kuruluşlarının görev alanına girdiği konusunda bir giriftlik var, bir karmaşa var. Bu, çalışma kamuda bir nevi kadastro çalışması yapma çalışmasıdır. Kamu yönetiminde bir kamu ihtiyaç vardı.'' Şahin, merkezi idarenin görev ve yetkilerinin tek tek belirlenerek bunun dışında kalan görev ve yetkilerin yerel yönetimlere bırakılması gerektiğini kaydetti. 
     Daha sonra aynı konuya ilişkin olarak gazetecilerin sorularını yanıtlayan Şahin, 6 bakandan oluşan alt komisyonun 2 kez toplandığını ve çalışmaların teknik uzmanların katılımıyla sürdürüldüğünü belirterek, şubat bitmeden kamu yönetimi reformu yasasını çıkarmayı amaçladıklarını söyledi. 
     Şahin, ''Bu çalışmanın sonucu bazı bakanlıklar birleştirebilir, Bakanlar Kurulu yeniden yapılandırılacak bunu amaçlıyoruz'' dedi. 
     Şahin, bir soru üzerine, çalışmalar sonucunda Bakanlar Kurulu'nun şu andaki sayısının üstüne çıkmasının sözkonusu olmadığını da bildirdi. 
     





</TEXT>
</DOC>
