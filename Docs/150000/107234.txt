<DOC>
<DOCNO> 107234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo01.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Uslu "Aslanın daha aşağısından puan aldık" 
</HEADLINE>
<TEXT>

     Birinci Süper Futbol Ligi erteleme maçında Fenerbahçe ile 3-3 berabere kalan Gaziantepspor'da, hakem Metin Tokat'a tepki gösterildi. 
     Gaziantepspor Kulübü Başkanı Celal Doğan, karşılaşma sonrası yaptığı açıklamada, son dakikalarına kadar mükemmel bir maç yöneten Tokat'ın, Ortega'nın pozisyonunu penaltı olarak değerlendirmesini yanlış bulduğunu söyledi. 
     Gaziantepspor'un genç ve tecrübesiz bir ekiple yola çıktığını belirten Doğan, ''Çoluk çocuk takımıyız. Karşımızdaki ise 60-70 milyon dolarlık Fenerbahçe. Zaten artık Fenerbahçe ile yaptığımız karşılaşmalarda farklı skorlar bir gelenek hale geldi. Biz atıyoruz onlar kovalıyorlar'' dedi. Doğan, takımın tecrübesizliğe yenildiğini, ancak ilerleyen haftalarda daha iyi olacağını savunarak, şöyle devam etti 
     ''İlk yarısını 2-0 önde kapadığımız, bitimine az bir süre kala 3-1 önde götürdüğümüz karşılaşmayı 3-3 berabere bitirdik. Galip gelmemiz gereken bir karşılaşmayı bireysel hatalar, tecrübesizlik ve biraz da hakemin katkıları ile kaybettik. O pozisyon net bir şekilde penaltı değil, hatta bizim lehimize faul çalmalıydı. Metin Tokat adına çok üzgünüm, bu hatayı nasıl yaptı, yaptıklarının altını bir anda çiziverdi.'' 
     
     ''ZORLA DA OLSA BİR PUANI ALDIK'' 
     Fenerbahçe Asbaşkanı Mahmut Uslu ise Gaziantepspor maçlarının her zaman zorlu geçtiğini, 10 kişi kalmalarına rağmen karşılaşmadan 3-3'lük sonuçla ayrıldıklarını söyledi. 
     ''Gücümüz belli, rakip daha genç, ancak zorla da olsa bir puanı aldık'' diyen Uslu, ''Bu deplasmandan alınan bir puan da iyidir. Aslanın ağzından değil, daha aşağısından bir puanı aldık, buna da şükür'' dedi. 
     Uslu, Ortega'nın oyuna neden sonradan alındığını bilmediğini, bunları sonra görüşeceklerini bildirdi. 
     
     ''NE OLDUĞUNU BEN DE ANLAMADIM'' 
     Gaziantepspor Teknik Direktörü Gigi Multescu da son dakikada kaçan galibiyete üzüldüğünü kaydetti. 
     İlk yarıyı 2-1 önde kapattıklarını, ikinci yarıda ise rakibin saldırdığını anlatan Multescu, sözlerini şöyle sürdürdü 
     ''2-0 öndeyiz, rakip 10 kişi, ancak oyuncularım tecrübesizlik nedeniyle rakibe 2 puan ikram etti. Son dakikada meydana gelen penaltı pozisyonunu ben de anlayamadım. Ne olduğunu bilmiyorum. Ancak yaptığım değişiklikler yerinde ve doğruydu. Kimse beni bundan dolayı eleştiremez. Elimdeki kadro bu. Bir puana nasıl sevineyim '' 
     
     ''İKİ YÜZLÜ BİR GÖRÜNTÜ SERGİLEDİK'' 
     Fenerbahçe Teknik Direktörü Werner Lorant ise takımının 2 yarıda 2 ayrı yüzle futbol oynadığını söyledi. 
     İlk yarı hiç memnun olmadığı takımının, ikinci yarı gol atmak ve galip gelebilmek için elinden geleni yaptığını vurgulayan Lorant, şöyle devam etti 
     ''Karşımızda koşan, genç ve agresif bir takım bulacağımızı biliyordum. Takımımı buna göre hazırlayarak ve bunu düşünerek kadro çıkardım. İlk yarı takımımı tanıyamadım, 2 gol birden yedik. İkinci yarıya daha iyi başlangıç yaptık. Oyuncu değişiklerini yerinde yaptık. Ortega'yı da bunu düşünerek oyuna sonradan aldım. İlerleyen haftalarda daha iyi olacağız. Eksikleri gördük. Kadroya alamadığım oyuncular devamlı hazır olacak, çünkü 18 kişilik kadro yapıyorum. Fatih şimdi kadroda yok, işte bir kişilik yer açıldı.'' 
     





</TEXT>
</DOC>
