<DOC>
<DOCNO> 122346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur17.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislerin "işkence" davasında karar... 
</HEADLINE>
<TEXT>

     Gözaltında ölen Limter-İş Eğitim Uzmanı Süleyman Yeter'in de aralarında bulunduğu 15 kişiye ''işkence yaptıkları'' iddiasıyla yargılanan 9 sanıktan 4'ü, 11 ay 20'şer gün hapis ve 2 ay 27'şer günlük memuriyetten men cezasına çarptırıldı. Sözkonusu sanıklara verilen cezalar, ''suçu bir daha işlemeyecekleri'' kanaatiyle ertelenirken, diğer 5 sanığın beraatına karar verildi. 
     İstanbul 7. Ağır Ceza Mahkemesi, suç tarihinde başkomiser olan Bayram Ali Kartal, komiserler Yusuf Öz ve Sedat Selim Ay ile polis memurları Erdoğan Oğuz, Zülfikar Özdemir, Necip Tükenmez, Şaban Toz, Bülent Duramanoğlu ve Şahin Kaplan hakkında, yasadışı MLKP örgütü üyesi oldukları gerekçesiyle gözaltına alınan 15 kişiye işkence yaptıkları iddiasıyla açılan davayı karara bağladı. 
     Sanıklardan Bayram Ali Kartal, Sedat Selim Ay, Yusuf Öz ve Erdoğan Oğuz'a bu suçtan dolayı 11 ay 20'şer gün hapis ve 2 ay 27'şer gün memuriyetten men cezası veren mahkeme heyeti, sanıkların bu cezalarını, ''cezalarının ertelenmesi halinde suçu bir daha işlemeyeceklerine dair kanaat oluştuğu'' için erteledi. 
     Mahkeme heyeti, diğer 5 sanığın ise beraatlarını kararlaştırdı. 
     





</TEXT>
</DOC>
