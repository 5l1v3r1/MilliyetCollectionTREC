<DOC>
<DOCNO> 101447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko09.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda siyasi gelişmeler yine ilk sırada... 
</HEADLINE>
<TEXT>

     Devlet Bakanı Kemal Derviş'in istifasına sınırlı tepki veren Borsa, bu hafta da siyasi gelişmelere odaklanacak. 
     Şekeryatırım Menkul Değerler A.Ş. Kurumsal Finansman ve Araştırma Müdürü Edmon Nergizyan, endeksin önceki hafta, 9,600 desteğinde düzeltme yaptıktan sonra yükselişini sürdürerek, 10,500 seviyesini aştığını hatırlattı. 
     Endeksin bu hareketi ile yılın başından bu yana devam eden alçalan trend direncinin kırılmış olduğunu dile getiren Nergizyan, son bir aylık yükselen hareketin, orta vadeli bir trend oluşumuna dönüşmeye çalıştığını kaydetti. 
     Geçen hafta boyunca ise kısa vadeli göstergelerle düzeltme yapan endeksin, 10,500 desteğinde tutunmaya çalıştığını belirten Nergizyan, şöyle dedi 
     ''Ancak Kemal Derviş'in istifa beklentisi bu seviyenin altında kapanış getirdi. Bu hafta başında endeks yeniden 10,500'ün üzerine çıktığı takdirde, trendin sürdüğü düşünülmeli. Yükselişin kısa vadeli hedefi 12,000-12,500 aralığı olarak görülüyor. 
     10,500 desteğinin kırılması durumunda bir aydır devam eden yükselen trendde güç kaybı olacaktır. 10,000 veya 9,600 desteklerine kadar geri çekilme yaşanabilir.'' 
     Nergizyan, seçim kararından sonra, AB uyum yasasının da Meclis'ten çıkmasının, Mayıs ayından bu yana devam eden siyasi baskıyı hafiflettiğine işaret ederek, ''Bundan sonra siyasette, Kemal Derviş'in çabaları, ittifak veya birleşme gelişmeleri izlenecek. 
     Derviş geniş katılımlı bir ittifak konusunda mesafe kat edebilirse, piyasa bundan olumlu etkilenir. Endeks, kısa vadede 12,000-12,500 aralığına ulaşabilir. Sonuç alınamazsa seçime kadar gevşek-yatay bir hareket oluşur'' diye konuştu. 
     Uluslararası gelişmeleri de değerlendiren Nergizyan, son aylarda Latin Amerika'da yayılma eğilimine giren krizin tüm dünya borsalarında endişe kaynağı olduğunu belirterek, geçen hafta IMF'nin Brezilya'ya 30 milyar dolar kredi açmasının bu baskıyı azaltıcı etki yaptığını ve bir anlamda krizin önünün kesildiğini, böylece bir baskı unsurunun daha ortadan kalktığını vurguladı. 
     Nergizyan, orta vadede Borsa'da tedirginlik verici dış etkenin Irak sorunu olduğunu kaydederek, ''Tahminimiz 2003'ten önce operasyonun pek mümkün olmadığı. Bundan önce Irak diplomatik bir atakla operasyonun önünü keserse, piyasaları baskılayan bu etken önemini yitirir'' dedi. 
     





</TEXT>
</DOC>
