<DOC>
<DOCNO> 124309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/siyaset/siy02.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıl hiçbir şey 
</HEADLINE>
<TEXT>

     MERT İLKUTLUĞ İzmir DHA 

     İspanya’nın Ankara Büyükelçisi Manuel De La Camaera, Türkiye’nin AB’ye tam üye olacağından hiçbir şüphesi olmadığını belirterek, "Sadece müzakere tarihi konusunda anlaşmazlık var. Bu da iki yıl sonra bile olsa, bir ülke tarihinde hiçbir şey" dedi. 
     Ege Serbest Bölgesi’nde düzenlenen "İspanya İş Kültürü Günü"ne katılan Camara, ülkesinin ilk olarak Avrupa Ekonomik Topluluğu’na girdiğini, 1986’da da AB’ye tam üye olduğunu anımsattı. 
     Camara, tam üyelik için başvurduktan 10 yıl sonra üye olduklarını belirterek, şunları kaydetti 
     "Başvurduğumuzda İspanya’da geçiş dönemi yaşanıyordu ve çok yüksek enflasyon vardı. İşsizlik oranı yüzde 80’di. 1986’dan önce büyük değişim yaşandı, kamu kuruluşları özelleştirildi. AB’ye tam üye olduktan 16 yıl sonra İspanya küresel dünyada rekabet edebilir hale geldi. Enflasyon yüzde 3’e, işsizlik oranı yüzde 10’a düştü. Bunun için Türkiye’nin İspanya deneyimine bakması faydalı olacaktır." 
     Türkiye’yle ilgili çok büyük tartışmalar olacağını belirten Camara, "AB’li devlet başkanları arasında Türkiye ile ilgili tam görüş birliği yok. Ancak Türkiye’nin birkaç yıl sonra AB’ye gireceğinden şüphem yok" diye konuştu. 
     
     
     



 SİYASET 












</TEXT>
</DOC>
