<DOC>
<DOCNO> 128107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko26.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YASED Başkanı Türkiye 2003 yılını kaybetmiştir 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, Türkiye'nin yabancı sermaye çekebilmek açısından bu yıl ev ödevini iyi yapamadığını belirterek, ''Türkiye 2003 yılını kaybetmiştir'' dedi. 
     Erdikler, yılın 11 ayında 374 milyon dolarlık fiili yabancı sermaye girişi olduğuna işaret ederek, bunun, Türkiye'nin potansiyeline yakışmıyor denilen yıllar ile kıyaslandığında dahi çok kötü olduğunu söyledi. 
     Bu sonuçların alınmasında, dünyada sermaye hareketlerinin son iki yılda yüzde 65 seviyesinde azalmasının yanında Türkiye'nin ev ödevini iyi yapmamasının etkili olduğunu belirten Erdikler, Türkiye'de ilk defa doğrudan yabancı sermaye girişinin sermaye çıkışının altında kaldığına, sermaye ihracatçısı ülke haline geldiğine dikkat çekti. 
     Erdikler, ''Türk sermayesi başka ülkelerde niye yatırım yapmayı cazip görüyorsa, aynı sebepler yabancı sermayenin 2003 yılında da Türkiye'ye gelmemesine yol açan sebeplerdir'' diye konuştu. 
     YASED yeni yönetimi olarak görevi başladıklarında yılda 30 milyar dolar yabancı sermaye çekmek gibi çok iddialı hedefler koyduklarını anımsatan Erdikler, bunun aksiyon planını belirleyerek, yabancı sermaye kanununun çıkması, bürokrasinin azaltılması, Tanıtım Ajansı'nın kurulması, enflasyon muhasebesine geçilmesi, teşvik konusunun açıklığa kavuşturulması gerektiğini söylediklerini ifade etti. 
     Erdikler, sadece yabancı sermaye ile şirket kuruluş formalitesini azaltan kanunların çıktığını, enflasyon muhasebesinin yılın ancak son günlerinde kabul edildiğini dile getirerek, şunları kaydetti 
     ''Ama, vergiler ve teşvikler ile kamu reformu, özellikle sektörel lisanslar konusunda alınan mesafeler yok. Bu bakımdan 2003 yılı Türkiye'nin ev ödevini iyi yapmadığı bir yıl olarak kaldı. Bunun etkileri, 2004'de de korkarım görülecek.'' 
     
     ULUSLARARASI YATIRIMCI KONSEYİ TOPLANMALI 
     Önümüzdeki yıl Türkiye'nin gündeminin çok dolu olduğuna işaret eden Erdikler, siyasi alanda AB'den takvim alınmasının, Kıbrıs'ta çözüm sağlanmasının, yerel seçiminin, kamu yönetiminde reformun, ekonomide de enflasyonun düşmesinin, kamu açıklarının azalmasının gündemde olacağını anlattı. 
     Yabancı sermaye için yatırım ortamını iyileştirme koordinasyon çalışmalarının artık somut sonuç verir hale gelmesi gerektiğini vurgulayan Erdikler, 15 Mart'ta Uluslararası Yatırımcı Konseyi'nin mutlaka toplanması gerektiğini söyledi. Erdikler, ''Bildiğim kadarıyla, Dünya Bankası Başkanı ve IMF Başkanı'ndan bu konuda teyit alındı'' dedi. 
     Erdikler, yatırımcılar için Türkiye'nin güvenilir bir ülke olduğu imajının da güçlendirilmesi gerektiğini belirterek, şunları söyledi 
     ''Türkiye 2003'de olduğu gibi, 2004'te de ev ödevini tam olarak yerine getirmezse, bizim hedeflerimizi revize etme ihtiyacı ortaya çıkacak. 2003 yılını Türkiye kaybetmiştir. Rakamlar bunu ortaya koyuyor. Bu gidişle, 2004 yılında da benim çok iyimser beklentilerim yok. Eğer 2004 yılında, 1990'dan bu yana ortalama olarak her yılda karşılaşılan 1 milyar dolar civarında yabancı sermaye girişini Türkiye gene yakalarsa ne ala diyeceğim.'' Türkiye'nin ev ödevini gerçekleştirmesi durumunda bunun etkilerinin ancak 2005 yılından itibaren görülmeye başlanabileceğini ifade eden Erdikler, ''2005'te 3 milyar dolar civarında yabancı sermaye girişi Türkiye'yi bence mutlu etmeli. Potansiyeli ile karşılaştırıldığında yeterli değil, ama bu şartlarda bu kadar oluyor'' diye konuştu. 
     
</TEXT>
</DOC>
