<DOC>
<DOCNO> 141496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo08.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiye doğru... Mecidiyeköy'de olağanüstü önlemler... 
</HEADLINE>
<TEXT>

     Birinci Süper Futbol Ligi'nde Galatasaray ile Fenerbahçe arasında bu akşam yapılacak derbi maçın öncesinde Ali Sami Yen Stadı'na gelen sarı-kırmızılı taraftarlar, saat 12.00'den itibaren içeri alınmaya başlandı. 
     Sabah saatlerinden itibaren akın akın Mecidiyeköy'e gelen taraftarlar, stadın kapılarının açılmasıyla birlikte içeri girerek, tribünleri doldurmaya başladı. 
     Sarı-kırmızı bayrak ve atkılarla renkli görüntüler oluşturan Galatasaraylı taraftarlar, karşılaşmanın başlamasına saatler kala takımları lehine tezahüratlar yaptı. 
     
     GÜVENLİK ÖNLEMLERİ 
     Karşılaşma nedeniyle İstanbul Emniyet Müdürlüğü, Mecidiyeköy'de adeta kuş uçurtmazken, derbide yaklaşık 3 bin 500 emniyet personeli görev yapıyor. 
     Maça gelen sarı-kırmızılı taraftarlar, didik didik aranırken, bileti olmayan taraftarlar ise kontrol noktalarından geri gönderildi. 
     Taraftarların üzerlerinde bozuk para, çakmak, pil gibi sahaya atılabilecek yabancı maddelere el konuluyor. 
     Bu arada, karşılaşmanın 8 Mart Dünya Kadınlar Günü'ne denk gelmesi ve bugün nedeniyle Şişli Abide-i Hürriyet Meydanı'nda tören düzenlenmesi nedeniyle E-5 karayolunda trafik tıkanıklıkları yaşandı. 
     
     SAHTE BİLET YAKALANDI 
     Galatasaray-Fenerbahçe maçı öncesi sahte maç biletleri ele geçirildi. 
     Stat kapılarında yakalanan biletlere el konularak, bu kişilerin içeri girmeleri engellendi. 
     





</TEXT>
</DOC>
