<DOC>
<DOCNO> 135850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/guncel/gun99.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kar karanlığıKar yağışı ve fırtına, İstanbul’un bir çok semtinde elektriklerin uzun süre kesilmesine neden oldu 
     İstanbul’da dün akşam saatlerinde artan yağış ve şiddetli rüzgar hayatı olumsuz etkiledi. Enerji dağıtım santrallerinde meydana gelen arıza sonucu birçok ilçede saatlerce elektrik kesintisi meydana geldi. Boğaziçi Elektrik Dağıtım A.Ş. BEDAŞ yetkililerinden alınan bilgiye göre, gün boyunca etkili olan yağış ve şiddetli rüzgar, akşam saatlerinde Ambarlı ve Hamitabat enerji dağıtım santrallerinin arızalanmasına yol açtı. Santrallerin devreden çıkmasıyla başta Taksim, Aksaray, Eyüp olmak üzere birçok yerde elektrik kesintisi meydana gelirken, aydınlatma direkleri de devreden çıktı. 
     
Gemi karaya oturdu      Bahama bandıralı "Iberia Coast" adlı kuru yük gemisi, Antalya Kale açıklarında, lodos nedeniyle önce karaya oturdu, ardından yan yattı. Gemideki sekiz Türk mürettebattan beşi kurtarılırken, bir denizci öldü, iki denizci de kayboldu. 
     
Sapıkta mide kanaması      Anadolu yakasında 12 kız çocuğuna tecavüz ettiği, üçüne de tecavüze kalkıştığı iddiasıyla tutuklu yargılanan Yaman Özçelik, mide kanaması geçirdiği için duruşmaya katılamadı. Özçelik’e, strese bağlı mide kanaması teşhisiyle rapor verildiği öğrenildi. Duruşmada mağdurlardan H.A. 11 ve E.Ç. 12 ile aileleri ifade verdi. 
     
Açık görüş sevinci      Tutuklu ve hükümlüler, Kurban Bayramı dolayısıyla yarından itibaren yakınlarıyla en fazla 1 saat açık görüş yapacaklar. Açık görüşte, tutuklu ve hükümlülerin yakınlarına şeker ve kolonya ikram edilecek. Gazetecilere cezaevlerindeki açık görüşü izleme izni verilmedi. 
     
Hizbullahçı teslim oldu      Üsküdar’da üç yıl önce gerçekleştirilen Hizbullah operasyonu çerçevesinde bahçesinde 10 ceset bulunan evin sahibi olduğu gerekçesiyle aranan Cevat Işıklı, Antalya’da polise teslim oldu. İstanbul DGM’de tutuklanan Işıklı’nın, Hizbullah’ın askeri kanadı mensubu olduğu bildirildi. 
     
Kurye’yi soydular      Beşiktaş’ta motosikletli iki kişi, bir döviz bürosunun kuryesinden, silah zoruyla yaklaşık 50 milyar lira gasp etti. Kask taktıkları ve birinde silah bulunduğu belirtilen 2 kişi, daha sonra yine motosikletle olay yerinden kaçtı. 
     
Kurbancıları çarptılar      Bahçelievler’de, 6 kişilik bir şebeke, Hüseyin Öztürk ile Recep Koç isimli iki kurban satıcısıyla 51 koyun almak üzere anlaştı. Dört kişi hayvanları yükleyip giderken, diğer iki kişi de Öztürk ile Koç’u yemek için bir lokantaya götürdü. Bu kişilerden biri telefonla konuşmak, diğeri de tuvalete gitmek bahanesiyle kaçtı. 
     



 GÜNCEL 























</TEXT>
</DOC>
