<DOC>
<DOCNO> 129083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko21.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te geliştirilen plastik otomobilin kaportası Bursa'dan... 
</HEADLINE>
<TEXT>

     İsveçli bir tasarım firmasınca kentiçi kullanıma yönelik geliştirilen plastik otomobilin kaporta aksamı, Bursa'da faaliyet gösteren Floteks firması tarafından üretilecek. 
     Floteks Yönetim Kurulu Başkanı Celal Beysel, İsveçli tasarım firmasının Ar-Ge çalışmalarını yürüttüğü plastik otomobilin kaportası için deneme üretimlerini sürdürdüklerini söyledi. 
     Üç kişilik otomobilin elektrikli bir motorla çalışacağını ve hızının 80 kilometreyi aşmayacağını ifade eden Beysel, kaportasının tamamını üretecekleri otomobilin, motor ve yürüyen aksamının montajının İsveç'te yapılacağını bildirdi. 
     BUSİAD Başkanı da olan Beysel, hazırladıkları iki numuneyi İsveç'e gönderdiklerini ifade ederek, şöyle konuştu 
     ''Bu numunelere motor ve tekerlekler takılarak, çeşitli testler yapıldı. Testlerde elde edilen sonuçlar çerçevesinde, kalıplarımızda bazı değişiklikler yapıyoruz. Yani bir anlamda, kalıp üzerine son rötuşları atıyoruz. Böyle bir projede bulunmaktan son derece mutlu ve gururluyuz. Sahip olduğumuz bilgi, beceri ve deneyim, böyle önemli bir projeyi bize kazandırdı.'' Avrupa'da pazarlanacak plastik otomobilin, kentiçi kullanımda büyük avantajlar sağladığını dile getiren Beysel, ''Bu tür otomobiller, pratiklikleri nedeniyle Avrupa ülkelerinde son dönemlerde ilgi görmeye başladılar. Bir Türk firmasının da böyle bir otomobilin üretiminde söz sahibi olması, sevindirici bir olay'' dedi. 
     





</TEXT>
</DOC>
