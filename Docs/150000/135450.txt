<DOC>
<DOCNO> 135450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun13.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'ın konuşması Alman siyasetçileri ikiye böldü 
</HEADLINE>
<TEXT>

     Almanya'daki iktidar ortakları Sosyal Demokrat Parti SPD ve Birlik 90 Yeşiller Partisi, ABD Dışişleri Bakanı Colin Powell'in, dün BM Güvenlik Konseyi'nde Irak konusunda yaptığı konuşmada, Irak'ın BM kararlarını ihlal ettiği konusunda etkili delil sunmadığını savunurken, muhalefetteki Birlik partileri CDU CSU , Irak'ın BM kararlarını ihlal ettiğinin açıklığa kavuştuğunu bildirdi. 
     SPD Federal Meclis Grubu Başkan Yardımcısı Gernot Erler, Bild gazetesine yaptığı açıklamada, ''Powell'in konuşmasında birçok şüpheden söz edildi. Ancak Irak'ın, BM kararlarını ihlal ettiğine dair etkili bir delil göremedim'' dedi. 
     Erler, InfoRadio Berlin-Brandenburg'a yaptığı açıklamada da, Irak'taki BM silah denetçilerine, Amerika'nın iddialarını araştırması için daha fazla zaman verilmesi gerektiğini belirterek, ''Bu tür denetimlerin zaten asıl amacı da budur. Yeni iddialar olduğu zaman, bunların doğruluklarının araştırılması lazım'' diye konuştu. 
     Yeşiller Partisi'nin savunma uzmanı Winfried Nachtweih da, ''Powell'in konuşmasında somut, etkili deliller yoktu. Bunun için BM silah denetçilerinin görevi şimdi daha da büyük önem kazandı'' şeklinde görüş belirtti. 
     CDU eski Genel Başkanı Wolfgang Schaeuble ise Powell'in, Irak'ın BM kararlarını ihlal ettiğini açık şekilde ortaya koyduğunu savundu. Schaeuble, Deutschlandfunk radyosuna yaptığı açıklamada, ''Gerçi Powell'in konuşması, çok yeni önemli bilgiler içermiyordu. Ama burada önemli olan Irak'ın BM kararlarını yerine getirip getirmemesi'' dedi. 
     





</TEXT>
</DOC>
