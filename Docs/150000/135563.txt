<DOC>
<DOCNO> 135563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur31.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den milletvekillerine ''Zaman kazanmaya çalışıyoruz'' 
</HEADLINE>
<TEXT>

     Başbakan Gül, meclise gönderilen tezkereler konusunda grubuna hakim olmakta zorluk çekti. 
     Türk kamuoyunun ve özellikle Ak Parti tabanının savaşa karşı olması ve ABD'nin Irak'a yönelik operasyonunda Türkiye'nin yeralmasını istememesi milletvekillerini adeta köşeye sıkıştırdı. 
     Bu arada sabahın erken saatlerinden itibaren milletvekillerinin cep telefonlarına yağan "savaşa hayır deyin" mesajları kafaları iyice karıştırdı. 
     Bu gelişmeler üzerine Başbakan Gül, grubunu basına kapalı bir toplantıya alıp ikna etmeye çalıştı. Toplantı çıkışında milletvekillerinin tümünün canının sıkkın olduğu ve asık bir yüzle soruları yanıtsız bıraktıkları gözlendi. 
     Başbakan Abdullah Gül'ün, Irak konusunda milletvekillerini bilgilendirmek amacıyla düzenlediği toplantıda, barış için zaman kazanmaya çalıştıklarını söylediği öğrenildi. 
     Alınan bilgiye göre, 43 milletvekili toplantıda, Gül'e Irak ile ilgili sorular yöneltti. 
     AK Parti Genel Başkanı Recep Tayyip Erdoğan'ın, kısa bir sunuş yaptığı toplantıda, Başbakan Gül'ün, milletvekillerine bugün Meclis'e gelen tezkerenin savaş kararı anlamına gelmediğini söylediği bildirildi. 
     Gül'ün, Türkiye'nin kesinlikle bir savaşa girmediğini, bu nedenle asker bulundurma ve gönderme tezkeresinin bayramdan sonra TBMM gündemine gelmesinin planlandığını kaydettiği öğrenildi. 
     Başbakan Gül'ün burada amaçlarının barış için zaman kazanmak olduğunu ve Türkiye'nin çıkarlarının sonuna kadar gözetildiğini söylediği belirtildi. 
     ABD'nin, Türkiye'nin doğal müttefiki olduğunu ve Türkiye'nin de savaş olmaması için barış imkanlarını sonuna kadar zorladığını anlatan Gül'ün, barış için ABD ile Irak'a gidebileceğini söylediği kaydedildi. 
     Gül'ün, Irak'ın BM silah denetçileriyle işbirliği yapması yönündeki umudunu sürdürdüğünü anlattığı bildirildi. 
     Gül'ün ayrıca, hafta başında Irak Devlet Başkan Yardımcısı Taha Yasin Ramazan ile yaptığı görüşme hakkında milletvekillerine bilgi aktardığı ifade edilirken, Gül'ün Ramazan'a, ''söylenmesi gereken herşeyi söyledik'' dediği belirtildi. 
     Başbakan Gül'ün ayrıca, milletvekillerinden bugün TBMM Genel Kurulu'na gelen yetki tezkeresine destek istediği kaydedildi. 
     
</TEXT>
</DOC>
