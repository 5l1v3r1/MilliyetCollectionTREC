<DOC>
<DOCNO> 128347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo24.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ikinci dönem çalışmaları başlıyor... 
</HEADLINE>
<TEXT>

     Fenerbahçe, ligin ikinci dönem hazırlık çalışmalarına yarın başlıyor. 
     Ligde Trabzonspor ile 22 Aralık Pazar günü yapılan maçın ardından tatile çıkan sarı-lacivertli futbolcular, 12 günlük iznin ardından yarın Samandıra Tesisleri'nde toplanacak. 
     Sarı-lacivertlilerde, ülkesinde bulunan Ariel Ortega ile durumu kesinlik kazanmayan Revivo, yarın takıma katılmayacak. Ortega'nın Antalya kampına katılması beklenirken, İsrailli oyuncunun durumu ise yönetimle görüştükten sonra belli olacak. 
     Sakatlıkları bulunan Rüştü, İsmail ve Serhat'ın tedavilerinin sürdüğü, Mirkoviç'in ise takımla birlikte çalışmalara başlayabileceği bildirildi. 
     Oğuz Çetin yönetiminde ikinci dönemin ilk çalışmasını basına kapalı olarak yarın yapacak sarı-lacivertliler, 4 Aralık Cumartesi günü ikinci dönem hazırlıkları için Antalya'ya gidecek. 
     
     ANTALYA'DA DEVLERLE OYNAYACAK 

     Fenerbahçe, ikinci dönem hazırlık çalışmalarında Antalya'da katılacağı Efes Pilsen Cup Turnuvası'nda, Avrupa'nın güçlü takımlarıyla mücadele edecek. 
     A Grubu'nda 11 Ocak Cumartesi günü Almanya'nın SV Werder Bremen, 15 Ocak Çarşamba günü de Hollanda'nın PSV Eindhoven takımlarıyla karşılaşacak olan sarı-lacivertliler, grubunu ilk sırada tamamlarsa, B Grubu'nun birincisi ile 17 Ocak Cuma günü final maçı yapacak. Turnuvada B Grubu'nda ise Trabzonspor, Hertha BSC Berlin Almanya ve Spartak Moskova Rusya takımları yer alıyor. 
     Antalya'da 15 gün kamp yapacak olan Fenerbahçe, 19 Ocak Pazar günü İstanbul'a dönerek, hazırlıklarını burada sürdürecek. 
     Öte yandan Fenerbahçe'nin Fikirtepe Tesisleri'ndeki futbol okuluna, yoğun istek nedeniyle ek kontenjan açıldığı bildirildi. 

     
</TEXT>
</DOC>
