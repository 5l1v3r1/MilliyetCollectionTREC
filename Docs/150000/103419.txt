<DOC>
<DOCNO> 103419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur15.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi "Erbakan'ın Konya'dan adaylığı olumsuz etkilemez" 
</HEADLINE>
<TEXT>

     Saadet Partisi SP Grup Başkanvekili Veysel Candan, ''Necmettin Erbakan'ın Konya'dan bağımsız milletvekili adayı olması bizi olumsuz yönde etkilemez'' dedi. 
     Candan, SP Konya İl Başkanlığı'nda düzenlediği basın toplantısında, Türkiye'nin son yıllarda çok kötü yönetildiğini savunarak, günü kurtarmak için yapılan iç ve dış borçlanma ile devletin 230 milyar dolar borçlandırıldığını belirtti. 
     Son iki yılda borçlanmada en büyük etkenin eski Devlet Bakanı Kemal Derviş'in ekonomik politikaları olduğunu söyleyen Candan, ''IMF ve Dünya Bankası ile yapılan anlaşmalar yırtılarak çöpe atılmalıdır'' dedi. 
     Baykal ve Derviş görüşmeleri sonrası ortaya çıkan uzlaşmayı da değerlendiren Candan, şunları söyledi 
     ''Sayın Baykal ve Derviş ortak nikah kıyıyorlar. Derviş'in politikası IMF kaynaklı, işçiye memura düşük ücret ödeyen politikayı öngörüyor. Baykal ise adil bir idareden, sendikadan, işçilerin haklarından bahsediyor. İşe bu açıdan bakıldığında bu uzlaşmanın çok sağlıklı olmadığı anlaşılıyor. Ya Derviş değişti ya Baykal...'' Necmettin Erbakan'ın bugün Konya'dan adaylığını açıklayacağı yönündeki bir soruyu ise Candan, şöyle yanıtladı 
     ''Hukuki olarak Erbakan'ın seçimlere bağımsız aday olarak girmesinde bir sakınca görmüyoruz. Erbakan'ın Konya'dan aday olması bizi olumsuz yönde etkilemez. Hatta teşkilat çalışmalarımıza katkı sağlayacağı düşüncesindeyiz. Sayın Erbakan'ın yapacağı açıklamayı dinleyelim, sonra gerekli değerlendirmeyi yaparız.'' 
     





</TEXT>
</DOC>
