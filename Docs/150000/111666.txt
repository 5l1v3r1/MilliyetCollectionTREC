<DOC>
<DOCNO> 111666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur05.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzikholde çalışan şarkıcı, otomobiliyle denize uçup boğuldu... 
</HEADLINE>
<TEXT>

     Şarkıcı Metin Sonses, denize uçan otomobilinde boğularak öldü. 
     Aksaray'daki bir müzikholde çalışan şarkıcı Metin Sonses 36 , 34 UMJ 77 plakalı BMW marka otomobille Yenikapı'dan Bakırköy yönüne giderken, Zeytinburnu Et Balık Kurumu önünde bariyerlere çarptı. 
     Çarpmanın etkisiyle kontrolden çıkıp savrulan otomobil, yolun karşı tarafına geçerek, yaklaşık 10 metre yükseklikten denize uçtu. Sonses'in içerisinde sıkıştığı otomobil, kısa sürede suya gömüldü. 
     Aynı yoldan geçerken kazayı farkeden bir kişinin ihbarıyla olay yerine gelen polis, itfaiye ve sağlık ekipleri, çevredeki balıkçı teknelerinin de yardımıyla suya gömülen otomobilin yerini belirledi. 
     Kıyıya yaklaşık 1 metre mesafede suya gömülen otomobilin kurtarılması için Deniz Şube Müdürlüğü'nden istenen dalgıç gelmeyince, beline halat bağlayan bir itfaiye görevlisince kanca yardımıyla otomobilin lastiklerine çelik halat takıldı. 
     Bu halat aracılığıyla 2 çekici tarafından sudan çıkartılan otomobildeki Sonses'in cesedi, yaklaşık 4 saat süren çalışma sonucu otomobilin tavanı kesilerek çıkarıldı. 
     Cesedi Yedikule Göğüs Hastalıkları Hastanesi'ne kaldırılan Sonses'in otomobilinde, bir süre önce çıkarttığı ''Hadi Yalan De'' adlı kaseti bulundu. 
     Kazayı polise bildiren kişi, Sonses'in aşırı derecede hız yaptığını iddia etti. 
     





</TEXT>
</DOC>
