<DOC>
<DOCNO> 117436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur27.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den Ecevit'e "Sizden çok şey öğrendik" 
</HEADLINE>
<TEXT>

     MHP Lideri Devlet Bahçeli, Başbakan Bülent Ecevit'e "Sizden çok şey öğrendik" dedi. 
     Bakanlar Kurulu'nun bugünkü toplantısında, 57'inci hükümetin icraatlarını anlatan ve hükümetin uzlaşma kültürü içinde uyumlu çalıştığına dikkat çeken Başbakan Ecevit, ciddi atılımlar yapıldığını kaydetti. Ecevit, seçimlere ilişkin, "Hükümet partileri olarak çok iyi sonuçlar alamadığımızı itiraf ediyorum. Ancak halkın tercihi böyleymiş" değerlendirmesinde bulundu. Bakanlara teşekkür eden Ecevit, MHP Lideri Bahçeli ve ANAP Lideri Yılmaz'a da söz alıp almayacaklarını sordu. Ecevit'in sorusu üzerine Bahçeli, "Teşekkür ederim Sayın Başbakan. Konuşmak istemiyorum. Ancak sizden çok şey öğrendik" dedi. Yılmaz ise Başbakan Ecevit başta olmak üzere MHP Lideri Bahçeli ve diğer bakanlara uyumlu çalışmalarından dolayı teşekkür etti. 
     
     KARARNAMELER ELE ALINDI 
     Bakanlar Kurulu'nda bakanların seçim bölgelerinde bulunmaları nedeniyle imzalayamadıkları kararnameler de ele alındı. Başbakanlık Müsteşarı Füsun Koroğlu'nun, kararnameler hakkında bilgi verdiği belirtildi. Koroğlu'nun bakanlara Cumhurbaşkanı Ahmet Necdet Sezer'in 43 atama kararnamesini geri çevirdiği bilgisini verdiği ifade edildi. 
     Bakanlar Kurulu'nda imzaya açılan büyükelçiler kararnamesinin ANAP'lı bakanlara, idamın kaldırılmasına ilişkin 6 No'lu protokolün de MHP'li bakanlara takıldığı öğrenildi. TRT'ye aktarılan enerji payının kesilmesini öngören kararnameyi de Devlet Bakanları Yılmaz Karakoyunlu ve Masum Türker'in imzalamadığı bildirildi. 
     Başbakanlık'ta imzalanmayı bekleyen 160 civarında kararnamenin bulunduğu kaydedildi. 
     





</TEXT>
</DOC>
