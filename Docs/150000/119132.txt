<DOC>
<DOCNO> 119132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur19.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Varşova'da Verhaugen ile görüştü... 
</HEADLINE>
<TEXT>

     CHP Genel Başkanı Deniz Baykal, Avrupa Sosyalistleri Partisi PES üyesi olan partilerin liderlerinden Türkiye'ye AB üyeliği konusunda destek vermelerini istedi. 
     Geçmişte, liderlerin cesur adım atamamaları nedeniyle Türkiye'nin AB konusunda iki kez fırsat kaçırdığını ifade eden Baykal, ancak parlamentoda yapılan düzenlemelerle AB'ye üye olma isteğinin ortaya konulduğunu belirtti. 
     Varşova'daki temaslarını sürdüren Baykal, PES Konsey Toplantısı öncesinde Portekiz ve İtalya heyetleriyle ikili görüşmeler yaptı. 
     CHP Lideri, daha sonra katıldığı toplantıda, bir İngiliz gazetecinin ''Sosyal demokratlar AB üyeliğine nasıl bakıyor'' sorusu üzerine, ''Bu sorunun bize sorulmaması gerekirdi. Biz tabii ki AB üyeliğini istiyoruz'' dedi. Baykal, toplantıda AB'ye aday olacak ülkelerin referandum yapıp yapmamaları konusunun tartışıldığına dikati çekerek, şunları kaydetti 
     ''Bu tartışmalar yapılırken kıskandım. Çünkü, biz henüz böyle referandum yapma noktasında değiliz. Türk halkının yüzde 70-80'i AB üyeliğini istiyor. Türkiye, neredeyse 40 yıldır AB üyesi olmaya çalışıyor. Geçmişte, Türk siyasetçileri cesur adımlar atamadıkları için iki kez fırsatı kaçırdılar. Ancak şimdi parlamentoda yapılan yasal düzenlemelerle AB'ye üye olma isteğimizi ortaya koyduk. 
     Türkiye bugün AB'ye üye olamazsa bu, burada oturanların kararı olacaktır. Kopenhag Zirvesi'nde müzakelerenin başlatılması için umarım verilen sözler tutulur ve samimi davranılır. AB, diğer aday ülkelerle aynı şansa sahip olduğumuzu bize göstermelidir.'' Baykal, karşısında oturan AB'nin Genişlemeden Sorumlu Üyesi Komiser Gunter Verhaugen'den söz ederek, ''Umarım bu toplantıya katılan sosyal demokrat arkadaşlarımız ve sayın Verhaugen diğer partilerin de ikna edilmesi konusunda başarılı olurlar'' dedi. 
     
     BAYKAL-VERHAUGEN GÖRÜŞMESİ 

     Toplantının öğleden önceki oturumunun bitiminden sonra, Baykal ve Verhaugen salon dışında kısa bir süre sohbet etti. 
     Baykal, gazetecilerin görüşmeye ilişkin soruları üzerine, Verhaugen'in sık sık değerlendirme yapma isteğini ilettiğini bildirdi. 
     Deniz Baykal, bir gazetecinin, ''Verhaugen'in Türkiye'deki iktidara ilişkin bir endişesi var mı '' sorusu üzerine, ''Kafasında sorular var. Sorumlu yaklaşmak lazım. Söylenenleri esas almak lazım. Biz, Türkiye'de öyle yapıyoruz. Ilımlı, muhafazakar bir parti. Düzenleme çabalarına destek olabiliriz'' diye konuştu. 
     Baykal, toplantıdaki konuşmasını hatırlatarak, ''Türkiye'nin iki kez fırsatı kaçırdığını söylediniz. Demirel ve Ecevit'i eleştirdiniz'' ifadesini kullanan bir gazeteciye ise ''İsim vermedim ama vurgu yapmam gerekiyordu. Türkiye, bu konuda gerekli atılımları geçmişte gerçekleştirmedi. Sanki AB'ye üye olmak için dün başvurmuşuz gibi bir hava hakim. Ama bu 40 yıllık bir süreç. Buna vurgu yapmak için söyledim'' karşılığını verdi. 
     





</TEXT>
</DOC>
