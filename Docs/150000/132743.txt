<DOC>
<DOCNO> 132743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur18.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Rabbime, zorlu sınavlarla denediği için şükrediyorum'' 
</HEADLINE>
<TEXT>

     AK Parti Genel Başkanlığı'na yeniden seçilen Recep Tayyip Erdoğan, Türkiye'de, hala demokrasinin önündeki barikatların kaldırılmaması için ortaya konulmaya çalışılan direncin kendisini üzdüğünü bildirdi. 
     Erdoğan, Genel Başkan Yardımcısı Hayati Yazıcı'dan seçildiğine dair mazbatasını aldıktan sonra yaptığı konuşmasına, ''şahsına gösterilen teveccüh ve itimat için'' teşekkür ederek başladı. 
     Şu anda söylenecek fazla bir sözün bulunmadığını ifade eden Erdoğan, böyle durumların, genellikle sözün anlamını yitirdiği, davranış ve duruşun daha çok anlam kazandığı anlar olduğunu söyledi. 
     ''Siz de o duruşu gösterdiniz ve zamanın gerektiği davranışı ortaya koydunuz. Hayırlı, uğurlu olsun'' diyen Erdoğan, sözlerini şöyle sürdürdü 
     ''Böyle anlar, sözün anlamını yitirdiği anlardır dedim. Gerçekten ne söylenebilir ki... Buraya niçin geldiğinizi anlatmaya kalksam, inanın ülkem adına yüreğim acır. Ülkemden, devletimden şikayetlendiğim görüntüsü ortaya çıkar. Oysa benim, ne dün, ne bugün ülkem ve devletimle hiçbir problemim olmadı. Üzüldüğüm tek şey var Dünyada hukukun evrenselleşmesi konuşulurken, hoşgörünün, sevginin, birlikte yaşamanın kaçınılmazlığı ve gerekliliği tartışılırken, ülkemde hala demokrasinin önündeki barikatların kaldırılmaması için ortaya konulmaya çalışılan direnç beni üzüyor. İnsanlarımızın layık görüldüğü kimi muameleler bizi üzüyor. Yoksa biz kendi adımıza, milletimize hayat vermek adına, ülkemizi muasır medeniyetin onurlu bir üyesi kılmak adına, tek tek bütün vatandaşlarımızın refahı, özgürce yaşamalarını garanti altına almak adına, demokrasinin kalitesini yükseltmek adına, bedel ödemeye hazır olduğumuzu öteden beri hep söyledik.'' 
     
     ''ÇOK ÇALIŞALIM'' 

     Erdoğan, bir anlamda, olup bitenleri kanıksadıklarını belirterek, bu konu üzerinde daha fazla durmanın anlamsızlığına inandığını vurguladı. 
     Kurucular Kurulu üyelerine, ''Üstlendiğiniz görevin ne kadar ağır ve önemli olduğunu, yüklendiğiniz misyonun ne kadar yüce olduğunu hatırlatmak istiyorum'' diye seslenen Erdoğan, parti, hükümet, meclis olarak çok çalışmak zorunda olduklarını kaydetti. 
     Erdoğan, ülke ve millet adına yapacakları çok şeylerinin bulunduğunu ifade ederek, ''Sizlerden, özellikle hassasiyet rica ediyorum. İşimizi iyi yapmalım. İyi ve güzel şeyler yapmakta aceleci davranalım, zamanı boşa harcamayalım, birikimlerimizi, fikirlerimizi ve enerjimizi birbirine ekleyerek, gerektiğinde birbirine katarak çok çalışalım'' diye konuştu. 
     
     ''VALLAHİ YORULMADIK'' 

     Erdoğan, kendisine, hakkında çıkan her olumsuz karardan ve önüne çıkarılan her engelden sonra, iyi niyetli bazı dostlarının, ''Daha yorulmadınız mı, daha bıkmadınız mı '' diye sorduğunu belirterek, sözlerini şöyle tamamladı 
     ''Vallahi yorulmadık. Zerre kadar bıkmadık. Her zorluğu bir nimet, her engeli de bir fırsat olarak görüyorum. Ve Rabbime bu millete hizmet etmek için çıktığımız bu yolda, bu kardeşinizi sınavların en zorluları ile denediği için şükrediyorum. Milletimin, demokrasi ve özgürlük mücadelesinde bana da bir rol düştüğü için ne kadar hamdetsem azdır. 
     Sakın büyük bir aile olduğumuzu, yüce ve muazzam Türkiye ailesinin Ankara'daki mütevazı temsilcileri olduğumuzu unutmayın. Bizlerin birliği ve beraberliği, halkımızın birliği ve beraberliğinin sembolü olacaktır. Bizlerin başarısı, milletimizin yüzünü güldürecektir. 
     Bu yeni ve anlamlı dönemin, partimiz, ülkemiz, milletimiz için hayırlı olmasını Allah'tan temenni ediyorum.'' 
     
     NOTLAR 

     Kurucular Kurulu, saat 10.15'de Genel Başkan Yardımcısı ve Genel Başkan Vekili Dengir Mir Mehmet Fırat başkanlığında toplandı. 
     Kurucular Kurulu'nun tek gündem maddesi olan genel başkanlık seçimi için oluşturulan divan başkanlığına Genel Başkan Yardımcısı Hayati Yazıcı seçildi. 35'i kurucu, 362'si milletvekili olmak üzere 397 üyeden oluşan kurucular kurulunun toplantısına 363 üye katıldı. 
     Kurucular Kurulu'nun tamamı Erdoğan'ı genel başkanlığa aday gösterdi. Toplam 5 sandıkta kullanılan oyların sayımı yaklaşık yarım saat sürdü. 
     Yazıcı, 363 geçerli oyun tamamını alan Erdoğan'ın yeniden genel başkanlığa seçildiğini bildirdi. 
     Hayati Yazıcı'nın bu açıklaması, salondakiler tarafından alkışlarla karşılandı. 
     Yazıcı, daha sonra salona giren Erdoğan'a, genel başkanlığa seçilmesine ilişkin mazbatayı verdi. 
     





</TEXT>
</DOC>
