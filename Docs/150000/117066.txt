<DOC>
<DOCNO> 117066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/siy01aa.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özer Çiller’den eşine Direnme 
</HEADLINE>
<TEXT>

Doğru Yol Partisi’nde genel başkanlık için Demirel ve yeniden seçilen Mehmet Ağar’ın adı geçiyor 
     AYDIN HASAN Ankara 

     DYP Genel Başkanı Tansu Çiller, partisinin yüzde 10 barajının altında kalmasının ardından genel başkanlık görevinden, yılbaşına kadar toplanması planlanan büyük kongrede ayrılacağını açıkladı. Çiller’in kararında eşi Özer Çiller’in de etkili olduğu ifade edilirken, parti kuluslerinde de, 9. Cumhurbaşkanı Süleyman Demirel ve Elazığ’dan ikinci kez milletvekili seçilen Mehmet Ağar’ın da aralarında bulunduğu bazı isimler başkanlık için ön palana çıktı. 
     Seçim sonuçlarının DYP’de yarattığı deprem sürüyor. Öfkeli ve üzgün partililerin koridorlarda gezdiği genel merkez binasına, dün M. Ali Yavuz ile İsmet Atilla’nın dışındaki yöneticilerin gelmediği görüldü. 
     Çiller, yaptığı yazılı açıklamada, "Parti tüzüğünün bana verdiği yetkiye dayanarak, DYP’nin büyük kongresini toplayacağımı ve genel başkan adayı olmayacağımı kamuoyuna duyuruyorum" dedi. Çiller, dün bazı parti yöneticileriyle yaptığı telefon görüşmelerinde, "Toplumda Meclis’e karşı tepki vardı ama bu kadarını ummuyordum. Millet, itibarını ve desteğini kaybeden bu Meclis’i boşalttı. Kongreyi toplayıp çekiliyorum" diye konuştu. DYP kulisinde konuşulanlara göre, Özer Çiller de, eşine, "Diretmenin manası yok" telkininde bulundu. DYP Grup Başkanvekili Turan Güven, "Çiller, aldığı kararla Türk siyasi hayatında yeni bir dönemin başlayacağını vurgulamış oldu. DYP, birara yüzde 9.7’e çıktı. Bu sırada görüştüğüm Tansu Hanım, barajı aşma konusunda umutluydu" dedi. 
     
     Anayol arayışı 
     DYP ve ANAP’ın barajın altında kalması, Anayol formülü çerçevesinde sağda birleşme arayışlarını da yeniden gündeme getirdi. DYP kulislerinde, yeni lider adaylarının isimleri sağda bütünleşme arayışı çerçevesinde konuşulmaya başlandı. DYP ve ANAP kulislerinde, dün üzerinde durulan isimlerden en önemlisi İstanbul Büyükşehir Belediye Başkanı Bedrettin Dalan oldu. Dalan’ın Demirel’in desteğini sağladığı ve yakında merkez sağda bütünleşme arayışı için ortaya çıkacağı ileri sürüldü. Bir başka isim ise Elazığ’dan ikinci kez bağımsız milletvekili seçilen Mehmet Ağar oldu. Ağar’ın, DYP GİK toplantısından sonra harekete geçeceği belirtildi. 
     Demirel ailesinin damadı İlhan Kesici’nin yanı sıra DYP Genel Başkan Yardımcısı Ufuk Söylemez’in ismi de genel başkanlık yarışına girebilecek olanlar arasında konuşuluyor. DYP kulislerindeki bol soru işaretli bir söylenti de, "Acaba, Süleyman Demirel, sağı toparlamak için DYP’nin başına gelmeye çalışır mı Veya Demirel’in telkiniyle Hüsamettin Cindoruk, genel başkanlığa talip olur mu " şeklinde konuştu. 
     
DYP sitesi Çiller’e de sahip çıkarız      DYP Genel Başkanı Tansu Çiller’in seçim yenilgisinin ardından görevden ayrılma kararı alması, partisinin internet sitesinde farklı bir yaklaşımla yer aldı. DYP’nin web sitesinde, Çiller’in "genel başkanlığa bir daha adaylığını koymayacağını" belirttiği açıklamanın altında, "günün analizi" bölümü yer aldı. Analizde, "Genel Başkan istifa etsin, yeni genel başkan seçelim" diyenlerin AKP’nin ekmeğine yağ sürdüğü iddia edildi. 2004 yılında yapılacak mahalli seçimlerde DYP’nin birinci parti olacağının ileri sürüldüğü yazıda, şunlar kaydedildi "Demirel’e sahip çıkıp onu yeniden iktidara taşıyan bu asil kadrolar aynı sadakati Çiller’e de göstereceklerdir." 
     
İstifa çağrısına tepki      DYP Ankara İl eski Başkanı Nevzat Ercan, dün Genel Merkeze gelerek basın toplantısı düzenledi. Ercan’ın DYP Genel Başkanı Tansu Çiller’i istifaya çağıracağını öğrenen Genel Başkan Yardımcısı Nurhan Tekinel, salonu terk ederek, durumu protesto etti. 
     



 SİYASET 




















</TEXT>
</DOC>
