<DOC>
<DOCNO> 133486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur09.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doç. Dr. Kenan Gelişli Bu tür depremler Doğu'da daha yıkıcı 
</HEADLINE>
<TEXT>

     Karadeniz Teknik Üniversitesi KTÜ Jeofizik Mühendisliği Bölümü Öğretim Üyesi Doç. Dr. Kenan Gelişli, bu tür depremlerin Batı Anadolu'da çok fazla hasara yol açmayabileceğini, fakat Doğu Anadolu'da yıkıcı olabileceğini söyledi. 
     Gelişli, Erzincan'dan yaşanan depremden sonra, bu bölgede bir deprem beklentisinin olduğunu ifade etti. Gelişli, merkez üssü Tunceli'nin Pülümür İlçesi olan 6.5 büyüklüğündeki depremin, Doğu Anadolu'nun yapılaşması açısından şiddetli sayılabilecek bir deprem olduğunu kaydetti. 
     Yapılaşma açısından Doğu Anadolu'nun ''fazla iç açıcı'' olmadığını anlatan Gelişli, ''Doğu Anadolu için bu tür depremler olağan. Bu büyüklükteki depremler betonarme binaların daha fazla olduğu Batı Anadolu'da çok fazla hasara yol açmayabilir, ama Doğu Anadolu'da yıkıcı olabilir. Çünkü bu bölgede yığma ve kerpiç binalara çok fazla rastlayabiliriz. O binalar için bu büyüklük çok yüksek'' dedi. 
     Doç. Dr. Gelişli, Kuzey Anadolu Fayı'nın doğu ucunda yer alan Pülümür'de 1967 yılında meydana gelen ''5.9 büyüklüğündeki'' depremde 97 kişini öldüğünü, bin 282 binanın yıkıldığını veya ağır hasar gördüğünü hatırlatarak, ''1992 Erzincan depreminden sonra da o bölgede 5.2 ve 5.8 şiddetinde depremler meydana gelmişti'' diye konuştu. 
     





</TEXT>
</DOC>
