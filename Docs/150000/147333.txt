<DOC>
<DOCNO> 147333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur07.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da maganda dehşeti... 
</HEADLINE>
<TEXT>

     Bursa'nın merkez Osmangazi İlçesi'nde, milli maç sonrası evlerine gitmekte olan 4 kişi, sokak ortasında ''bize yan baktınız'' diyen grubun bıçaklı saldırısına uğradı. Olayda yaralanan kişinin, kalp hastası kardeşi kriz geçirdi. 
     Altıparmak Caddesi'ndeki bir restoranda İngiltere-Türkiye maçını seyreden kardeşler Abdullah 28 ve Mehmet Öncül 26 ile Mehmet 27 ve Murat Çetin 29 , yürüyerek Heykel Semti'ne gitmek istedi. 
     Gençler, Cemal Nadir Caddesi'ne geldiklerinde, aşırı alkollü oldukları belirlenen 3 kişinin sözlü sataşmasıyla karşılaştı. ''Bize yan baktınız'' diyen alkollü kişiler, bıçakla gençlere saldırdı. 
     Saldırganlardan birinin bıçak darbeleri sonucu Abdullah Öncül yaralandı. Öncül'ün yere düştüğünü gören saldırganlar, olay yerinden kaçtı. Ağır yaralanan Abdullah Öncül, Bursa Devlet Hastanesi'ne kaldırıldı. 
     Olayın ardından Çarşı Polis Merkezi'ne gelen gençlerden Mehmet Öncül, ağabeyinin hayati tehlikesinin olduğunu öğrenince kriz geçirdi. Kalp hastası olduğu öğrenilen genç, hastaneye kaldırıldı. 
     Emniyet Müdürlüğü yetkilileri, saldırganlardan birinin yakalandığını, diğerlerinin de yakalanması için çalışmaların sürdüğünü belirttiler. 

     
</TEXT>
</DOC>
