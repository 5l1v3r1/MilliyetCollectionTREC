<DOC>
<DOCNO> 126101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur23.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Eroğlu ile görüştü "Kıbrıs için üzerimize düşeni yapacağız" 
</HEADLINE>
<TEXT>

     Başbakan Abdullah Gül, ''Kıbrıs konusunda üzerimize düşeni yerine getireceğimizden kimsenin tereddüdü olmasın'' dedi. 
     Başbakan Abdullah Gül, KKTC Başbakanı Derviş Eroğlu ve beraberindekilerle Başbakanlık Merkez Bina'da görüştü. Görüşme öncesi sözlerine, ''Sizin başbakanlığınız bu mekanda kutlamak, benim için ayrı bir mutluluk'' diye başlayan Eroğlu, Abdullah Gül'ün, KKTC'ye Refahyol Hükümeti döneminde büyük hizmet verdiğini söyledi. 
     Görüşmede, KKTC'nin gerek siyasi gerek ekonomik konularının değerlendirileceğini bildiren Eroğlu, sözlerini şöyle devam ettirdi 
     ''KKTC'nin ekonomik sorunlarının yanında dünya gündemine de giren Kıbrıs konusunu sizinle birlikte değerlendirmek ve atılacak adımları sizinle birlikte tespit etmek bizim arzumuz. Bu zamana kadar Kıbrıs konusunu birlikte yürüttük bundan sonra da elbette birlikte yürüteceğimiz inancı içindeyiz. KKTC'de özellikle son zamanlarda bozulan ekonomi ve Kıbrıs konusunun gündeme gelmesiyle, değişik kanatlardan değişik seslerin çıkmasıyla, KKTC'de ortaya çıkan zihin bulanıklığını da ortadan kaldırmak birinci hedeflerimizdir'' 
     
     GÜL'ÜN SÖZLERİ 
     Başbakan Abdullah Gül de Kıbrıs'ın, Türkiye'nin en önemli konuları arasında olduğunu söyledi. Kıbrıs'ta hala problemler olduğunu, kalıcı bir barış tesis edilemediğini ifade eden Gül, ''Diğer taraftan da KKTC'deki kardeşlerimizin huzuru, gelecekleri hepimizi çok yakından ilgilendiriyor. Bu daha önceki cumhuriyet hükümetlerinde olduğu gibi bizimde önemli konularımızdan birisidir'' dedi. 
     Abdullah Gül, işbaşı yapar yapmaz önlerine gelen en önemli konuların başında AB, Kıbrıs ve Irak meselesinin geldiğini anımsattı. Kıbrıs ile ilgili gelişmeleri Kopenhag Zirvesi'nde herkesin takip ettiğini belirten Gül, şöyle konuştu 
     ''Kıbrıs Rum Kesimi'nin Helsinki'de başlayan AB üyeliği bizleri çok daha kararlı bir noktaya getirmiştir. Bu çerçevede sayın Denktaş'la da çok önemli görüşmeler yaptık. 
     Hepimizin uğraşı Kıbrıs'ı bir barış adası haline getirmek ve KKTC'deki kardeşlerimizin geleceklerini garanti altına almaktır. Herhangi bir tereddüde mahal bırakmamaktır. Ama bir yandan da kalıcı bir barış temin etmek için iyi niyetli olarak gayretlerimizi sonuna kadar sürdüreceğiz. 
     Diğer yandan ekonomik ilişkilerimizin ayrı bir boyutu vardır. Türkiye'nin üzerine düşenler söz konusudur. Bunlar daha önce nasıl yerine getirildiyse şüphesiz aynı şekilde yerine getirilecektir. Bunlardan kimsenin tereddüdü olmaması gerekir.'' KKTC Başbakanı Derviş Eroğlu, konuşmaların sonunda Abdullah Gül'e, bir plaket sundu. 
     Öte yandan, KKTC Başbakanı Derviş Eroğlu ile görüşmesinden önce Başbakan Abdullah Gül, fındık üreticisi illerin milletvekillerinden oluşan bir heyeti de Başbakanlık Merkez Bina'da kabul etti. Kabulde, Devlet Bakanı Ali Babacan da bulundu. 
     





</TEXT>
</DOC>
