<DOC>
<DOCNO> 117399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo11.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Ülkersporlu Harun'un 7000. sayı heyecanı... 
</HEADLINE>
<TEXT>

     Basketbol Erkekler Avrupa Ligi C Grubu'nda yarın İstanbul'da İtalya'nın Virtus Bologna takımıyla karşılaşacak Ülkerspor'da, takım kaptanı Harun Erdenay, 7000. sayı heyecanı yaşıyor. 
     Turuncu-yeşillilerde 9 yılda 450 maç oynayan Harun'un, bugüne dek 6998 sayı kaydettiği ve yarınki maçta 2 sayı atması durumunda 7000'inci sayıya ulaşacağı bildirildi. 
     Ülkerspor Kulübü Genel Menajeri Lütfi Arıboğan, yaptığı açıklamada, Harun'un 7000 sayısının özel bir durum olduğunu belirterek, ''Harun 9 senedir bizde oynuyor. Bu süre içindeki 450 maçta bu sayıya ulaşmış. 7000 sayı Türkiye rekorudur. Harun, arzu ettiği müddetçe bizde oynamaya devam edecektir'' dedi. 
     Arıboğan, yarınki maça da değinerek, kendi sahalarında ve seyircileri önünde Virtus Bologna'yı yeneceklerini söyledi. 
     Bu arada, Abdi İpekçi Spor Salonu'nda yarın saat 19.30'da başlayacak Ülkerspor-Virtus Bologna maçında çeşitli gösteriler yapılacak. 
     





</TEXT>
</DOC>
