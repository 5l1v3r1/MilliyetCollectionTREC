<DOC>
<DOCNO> 142702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo06.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings, Phoenix Suns'a 109-84 yenildi.. 
</HEADLINE>
<TEXT>

     ABD Profesyonel Basketbol Ligi'nde NBA 20. hafta mücadelesine, bu sabaha karşı yapılan 3 maçla devam edildi. 
     Pasifik Grubu lideri Sacramento Kings, deplasmanda Phoenix Suns'a farklı skorla 109-84 yenilerek, 65. maçında 20. yenilgisini aldı. Karşılaşmada oyuna sonradan girerek 15 dakika sahada kalan Hidayet Türkoğlu, 3 kez denediği 2 sayılık ve 1 kez denediği 3 sayılık atışlarda başarı sağlayamayınca, maçı sayısız tamamladı. Milli basketbolcu, yalnızca 2 ribaunt aldı. 
     Kings'de yıldız oyuncu Chris Webber, 22 sayı, 11 ribaunt ve 9 asistlik performansına karşın takımını yenilgiden kurtaramazken, kariyerinin 16. ''triple double''ını yapmayı da kılpayı kaçırdı. Konuk ekipte ayrıca Mike Bibby 20 sayı, Keon Clark da 13 sayı ve 8 ribauntla maçı tamamladı. 
     Evsahibi ekipte ise Shawn Marion, 27 sayı ve 11 ribaunt, Stephon Marbury de 26 sayı, 5 ribaunt ve 7 asistle galibiyetin mimarları olurken, Joe Johnson ise 15 sayı ve 5 ribauntla bu 2 oyuncuya eşlik etti. 
     Ligde bu sezonun en iyi galibiyet yüzdesine sahip ekibi olan Dallas Mavericks ise deplasmanda Seattle Supersonics'e 107-100 yenilerek, 64. maçında 16. yenilgiyi almaktan kurtulamadı. 
     Zorlu maçta Supersonics'de Rashard Lewis, 30 sayı ve 10 ribaunt, Ray Allen, 29 sayı, 4 ribaunt ve 6 asist, Yugoslav forvet Vladimir Radmanoviç de 14 sayı ve 6 ribauntla takımlarını galibiyete taşıdı. 
     Mavericks'de ise Alman forvet Dirk Nowitzki, 27 sayı, 12 ribaunt ve 4 asist, Nick Van Exel 26, Kanadalı oyun kurucu Steve Nash de 18 sayıyla oynamalarına karşın yenilgiyi engelleyemedi. 
     Diğer maçta ise Atlantik Grubu lideri New Jersey Nets, evinde Boston Celtics'e 90-75'lik skorla üstünlük sağlayarak, 65. maçında 40. galibiyetini elde etti ve zirvedeki yerini korudu. 
     Lige, yarın sabaha karşı yapılacak 10 maçla devam edilecek. 
     





</TEXT>
</DOC>
