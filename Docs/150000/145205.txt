<DOC>
<DOCNO> 145205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun02.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ordusu gerilla taktikleri uyguluyor... 
</HEADLINE>
<TEXT>

     Irak'ın kuzeyindeki muhalif grupların ABD'nin askeri stratejisi nedeniyle hayal kırıklığı içinde oldukları bildirildi. 
     Amerikan MNBC televizyonunun haberine göre, isimleri açıklanmayan Iraklı muhalif yetkililer, Irak ordusunun güneydeki şiddetli ve başarılı direnişinin, kuzeydeki Irak güçlerini canlandırabileceğini ve gayrete getirebileceğini belirterek, ABD ordusunun güneyde kendisinden beklenen hızlı ilerlemeyi sağlayamamasının muhalifler arasında endişe yarattığını kaydettiler. Irak'ın kuzeyindeki Kürt gruplar ile Irak güçleri arasındaki cephe hattının istihbaratından sorumlu bir yetkili de, Kerkük kenti civarına yönelik sınırlı Amerikan bombardımanının Irak güçleri arasında belki de hiç kayba neden olmadığını belirterek, Amerikan gemilerinden atılan füzeler ve akıllı bombaların hedefi olan Irak askeri tesislerinin çok önceden boşaltıldığını bildirdi. 
     Habere göre, Irak'ın kuzeyindeki yöneticiler, ABD'nin kuzeyde tek tük hava saldırısı düzenlediğini belirterek, kuzeyde ve güneyde aynı anda saldırı düzenlenmesi gerektiğini kaydettiler. 
     Muhalif Iraklı yetkililer, MSNBC televizyon kanalına yaptıkları açıklamada, Saddam Hüseyin'in Kerkük kenti yakınında seçkin askerlerden oluşan en az bir Cumhuriyet Muhafızı Birliği ve buna ek olarak 10 kadar düzenli ordu tümeninin bulunduğunu, askerlerin toplam sayısının 100 bini aştığını belirttiler. 
     Iraklı muhalifler, ayrıca, El Cezire kanalındaki haber bültenlerinin de Iraklı askerleri cesaretlendirdiğini belirterek, Irak ordusunda beklendiği gibi geniş çaplı firarlar görülmediğini kaydettiler. 
     Irak'ın kuzeyindeki bir komutan, MSNBC'ye yaptığı açıklamada, ''Amerikan siyasetini gerçekten anlamıyorum, ivme kaybediyoruz. Çok kötü bir taktik gibi görünüyor, Iraklılar teslim olacak, ancak şiddetli vurmak gerek'' diye konuştu. 
     
     GERİLLA TAKTİKLERİ 
     Askeri uzmanlar, Irak'ın 1991'deki ilk Körfez Savaşı'nda yaptığı hatayı tekrarlamayarak, gerilla savaşı taktiklerinin gereklerini yerine getirdiğini belirttiler. 
     Uzmanlar, ilk savaştan gerekli dersleri alan ve ilk savaştaki gibi çölde açık hedef olmayan Irak güçlerinin savaşın 6. günü dolarken, ABD ordusunu zayıf noktalarından vurmayı başardığını belirtiler. 
     Askeri kaynaklar, belki Iraklıların dünyanın en güçlü ordusunu yenemeyeceklerini, ancak siyasi zafer ümitlerini koruyabileceklerini kaydettiler. 
     Irak güçlerinin kayıp bir Amerikan konvoyunu pusuya düşürerek ve teslim olma bahanesiyle Amerikan Deniz Piyadeleri'ne saldırarak, gerilla taktiklerini yerine getirdiklerini kaydeden uzmanlar, bu durumun Amerikan askeri planlarında önemli açıklar bulunduğunu ortaya koyduğunu ifade ettiler. 
     




</TEXT>
</DOC>
