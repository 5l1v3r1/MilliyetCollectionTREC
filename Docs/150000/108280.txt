<DOC>
<DOCNO> 108280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko25.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Varlık yönetim şirketlerinin yasal altyapısı oluşturuldu" 
</HEADLINE>
<TEXT>

     Bankacılık Düzenleme ve Denetleme Kurumu BDDK , varlık yönetim şirketlerinin yasal altyapısının oluşturulmasına yönelik çalışmaların tamamlandığını bildirdi. 
     BDDK'dan yapılan açıklamaya göre, Türkiye'deki finansal piyasalara özgü koşullar da değerlendirilerek, sorunlu duruma gelen varlıkların çözümlenmesine yönelik faaliyet gösterecek varlık yönetim şirketlerinin kuruluş ve faaliyet esaslarını belirleyen yönetmelik, Kurul tarafından onaylanarak yayımlanmak üzere Resmi Gazete'ye gönderildi. 
     Varlık yönetim şirketlerinin faaliyet alanları, ürün ve teknoloji uygulamaları ve sermaye yapısı, teknik modelleri ile ilgili örneklerin incelendiği belirtilen açıklamada, çeşitli uygulama örneklerinin değişik teknik ve profosyonel ortamda değerlendirilerek tüm hazırlık çalışmalarının geçen ay sonu itibarıyla sonuçlandırıldığı ifade edildi. 
     Gerek gelişmiş piyasalarda, gerekse gelişmekte olan piyasalardaki finans sektöründe karşılaşılan sorunlu varlıkların değişik nedenlerden kaynaklandığı kaydedilen açıklamada, buna bağlı olarak sorunlu varlıkların çözümlenmesi sürecinde de, farklı model ve uygulamaların geliştirildiğinin gözlemlendiği bildirildi. 
     Bu uygulamaların bütünüyle kamu girişimi ve kaynakları ile yapıldığı örneklerin yanında, çözümleme çalışmaların tümüyle özel girişim kuruluşları yolu ile gerçekleştirildiğinin de görüldüğü ifade edilen açıklamada, şöyle denildi 
     ''Böylece Tasarruf Mevduatı Sigorta Fonu TMSF tarafından başlatılan çalışmalar sonucunda, tümüyle TMSF dışında kişilerin insiyatifinde varlık yönetimi şirketleri kurulması için gerekli yasal zemin oluşturulmuş olup bu durum, ayrıca uygun koşulları ve önerilerin geliştirilmesi durumunda, bu kişilerce kurulacak şirketlere TMSF'nun 31 Ocak 2002 tarih 4743 sayılı yasa çerçevesinde yüzde 20'ye ulaşan hisseye tekabül edecek şekilde katılması da imkan dahilindedir.'' Açıklamada, TMSF'nin finansal piyasalarımıza etkinlik rekabet gücü kazandıracağı düşünülen varlık yönetim şirketlerinin hayata geçirilmesi yönündeki her türlü çabayı, bundan böyle desteklemeyi sürdüreceği ifade edildi. 
     





</TEXT>
</DOC>
