<DOC>
<DOCNO> 137118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/soneko01.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu belde'de işsizlik sorun değil 
</HEADLINE>
<TEXT>

     Konya'nın Beyşehir İlçesi'ne bağlı 4 bin nüfuslu Huğlu Beldesi, neredeyse tek geçim kaynağı haline gelen silah üretimi nedeniyle işsizliğin yaşanmadığı ender yerleşim birimleri arasında yer alıyor. 
     Uzun yıllardır av tüfeği üretimi ile adından söz ettiren Huğlu Beldesi'nde arazi şartları nedeniyle ciddi anlamda tarım yapılamıyor. 
     Nüfusu 4 bini bulan beldede en önemli geçim kaynağı olan tüfek üretimi, birçok evin alt katında göze çarpan atölyeler de bile yapılabiliyor. 200 civarında silah imalathanesinin bulunduğu Huğlu'da 2 tane de büyük fabrika faaliyet gösteriyor. 
     Neredeyse yaşayanlarının tamamının tüfek üretimi ve yan sanayisinden geçimini sağladığı beldeye henüz işsizlik adı altında bir sorun girmediğini söyleyen 860 üyeye sahip Av Tüfeği Kooperatifi Başkanı Ömer Çevik, beldenin sektörde, ürün kalitesi açısından dünyada ilk 10 arasında yer aldığını kaydetti. Bu alandaki başarıyı yöre halkının çalışkanlığına ve sanatkar ruhuna bağlayan Çevik, Huğlu'nun iş sıkıntısının olmadığı nadir beldeler arasında yer aldığını kaydetti. 
     İşsizlikten kaynaklanan sıkıntıların yaşanmadığı Huğlu'da tek sorunun ücretlerin, çalışanları yeteri kadar tatmin etmemesi olduğunu vurgulayan Çevik, ''Sektörde çalışan işçilerimizin ücretleri 300 ile 400 milyon lira arasında değişiyor. En büyük sıkıntımız bu. Yeni yatırımlar ve projelerle bu rakamı 3 ya da 4 katına çıkarmak için çalışıyoruz'' dedi. 
     İç piyasadaki daralma nedeniyle daha çok ihracata yöneldiklerini anlatan Çevik, sektörde çalışanların kazancının artırılması ve Huğlu ismini kalite ile özdeşleştirmek ve dünya devleri ile yarışabilmek için 2004-2005 yıllarına ilişkin projeleri olduğunu aktardı. 
     2003'de ilk adımını atacakları yeni projeleri için 1.5 milyon dolarlık bir yatırım düşündüklerini anlatan Çevik, ''İşsizliğin unutulduğu yörede, bundan sonraki hedefimiz tüfek üretiminde çalışanların gelir seviyesini dünya standartlarına yaklaştırmak olacak. Yeni yatırımlarımızla 500 kişiye iş olanağı sağlanacak'' diye konuştu. 
     





</TEXT>
</DOC>
