<DOC>
<DOCNO> 140093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko01.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda beklentiler... 
</HEADLINE>
<TEXT>

p    Dünya piyasaları gittikçe yaklaşan Irak operasyonuna bağlı olarak hareket etmeye devam ediyor. Şeker Yatırım Menkul Değerler Portföy Yönetimi Uzmanı Burcu Büyükbingöl, temkinli hareketin belirsizlikle paralel olarak süreceğini belirterek piyasaları şöyle değerlendirdi 
     "Dow Jones bu hafta, 7700-8000 bandında hareket etti. Olası bir Irak savaşının ABD’nin bütçe ve dış ticaret açığını olumsuz etkileyebileceği endişesiyle endeks, 8000’deki direncini kıramıyor. Savaş konusundaki belirsizlikler devam ettiği sürece Amerikan borsalarında karışık bir seyir bekliyoruz. 
     Avrupa ise, Irak’la ilgili korkuların yanısıra muhasebe yolsuzluğu haberleri ve şirketlerden gelen zayıf mali sonuçlar, Avrupa borsalarını son 6 yılın en düşük seviyesine indirdi. Avrupa borsalarının önümüzdeki hafta, Irak konusundaki gelişmelerle birlikte, Amerikan borsalarına paralel hareket etmesini bekliyoruz. 
     Euro dolar paritesi ise hafta içinde Euro’nun dolara karşı değer kazanmasıyla, 1,08 seviyesine kadar çıktıktan sonra 1,07 seviyelerine gevşedi. Operasyonun başlamasıyla, dolar, Euro ve diğer para birimlerine karşı değer kazanabilir. 
     Japonya’da MB başkanının değişeceğinin açıklanmasıyla haftaya yükselerek başlayan Nikkei endeksi ise savaş ihtimali, K.Kore gerginliği ve açıklanan işsizlik rakamının yarattığı olumsuz havayla, hafta içinde son 20 yılın en düşük seviyesine geriledi. 
     Bu haftaki en önemli gelişme petrol fiyatlarındaki yükselişti. Haftaya 32 dolar seviyelerinden başlayan Londra brent petrol fiyatları, 33,80 dolarlar seviyesine kadar çıktı. OPEC’in gerek olursa kotaları serbest bırakacağını ve piyasalara ilave petrol sağlayacağını açıklamasına rağmen, petrol fiyatları gelen kar realizasyonlarıyla hafta sonuna doğru ancak 30 dolar seviyesine indi. Irak operasyonu gündemde olduğu sürece petrol fiyatlarındaki yükselişin devam etmesini bekliyoruz. 
     Altın fiyatları ise, 360 dolara kadar yükseldikten sonra haftayı 348 dolar seviyelerinden kapattı. Fiyatların, önümüzdeki haftalarda tekrar 355 dolar seviyelerine gerilmesini bekliyoruz. 
     





</TEXT>
</DOC>
