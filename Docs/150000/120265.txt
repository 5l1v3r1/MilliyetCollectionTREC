<DOC>
<DOCNO> 120265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur14.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer Yiğit'in davasına başlandı... 
</HEADLINE>
<TEXT>

     Karayolları eski Genel Müdürü, Bayındırlık ve İskan Bakanlığı Müsteşar Yardımcısı Dinçer Yiğit hakkında, iki ayrı yol ihalesine ilişkin mahkeme kararlarını süresinde uygulamayarak görevi kötüye kullandığı iddiasıyla 3 yıla kadar hapis istemiyle açılan davaya başlandı. 
     Ankara 7. Ağır Ceza Mahkemesi'nde görülen davanın bugünkü ilk duruşmasına, Yiğit ve avukatı ile müdahil Üst Yapı İnşaat Limited Şirketi'nin avukatı katıldı. 
     Hakkındaki suçlamayı kabul etmeyen ve yazılı savunma dilekçesi veren Yiğit, mahkeme kararlarını süresinde yerine getirdiğini söyledi. Yiğit, ''Görevimi savsaklamam söz konusu değildir'' diye konuştu. 
     Yiğit'in avukatı Hasan Bıyıklı, müvekkilinin mahkeme kararlarını yerine getirdiğini, ancak mevsim şartları dolayısıyla bazı işlerin zorunlu olarak devam ettiğini kaydederek, ODTÜ öğretim görevlilerinden oluşacak bir heyete bilirkişi incelemesi yaptırılmasını istedi. 
     Mahkeme heyeti, bilirkişi incelemesi talebinin gelecek oturum değerlendirilmesine ve diğer eksikliklerin tamamlanmasına karar vererek, duruşmayı erteledi. 
     İddianamede, KKTC master programında yer alan Dörtyol-Geçitkale-Girne ayrımı ile Büyükkonuk-Çayırova yolunun yapımına ilişkin ihalenin iptali istemiyle Ankara 8. İdare Mahkemesi'nde dava açıldığı belirterek, mahkemenin verdiği iptal kararının Karayolları Genel Müdürlüğü'ne tebliğ edildiği, ancak 2577 sayılı İdari Yargılama Usulü Kanunu'nun 28 1. maddesi uyarınca 30 günlük süre içinde uygulanmadığı ifade ediliyor. İddianamede, Yiğit hakkında, Türk Ceza Kanunu'nun ''görevi kişilere karşı kötüye kullanma'' hükmünü içeren 228 1. maddesi uyarınca 6 aydan 3 yıla kadar hapis cezası isteniyor. 
     





</TEXT>
</DOC>
