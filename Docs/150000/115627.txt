<DOC>
<DOCNO> 115627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo05.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, 1 puana sevinmedi 
</HEADLINE>
<TEXT>

     Sahasında Elazığspor ile golsüz berabere kalan Adanaspor'da, yitirilen 2 puanın üzüntüsü yaşanıyor. 
     Adanaspor Kulübü Genel Menajeri Şahabettin Yavuzer, Elazığspor karşısında her iki yarıda da iyi oynadıklarını ve çok gol pozisyonu yarattıklarını, ancak bunları gole çeviremediklerini söyledi. 
     Sporcuların, görevlerini yaptıklarını belirten Yavuzer, şunları kaydetti 
     ''Elazığspor maçını mutlaka kazanmalıydık. Sporcularımız ellerinden geleni yaptılar. Ancak şans bizden yana değildi. Direklere çarparak dışarı çıkan şutlarımız vardı. 2-3 metreden kaçırdığımız goller vardı. Gününde olan rakip takımın kalecisi Faruk, gole izin vermedi. Hakem Erol Ersoy, bazı pozizyonları gözden kaçırdı. En önemlisi, savunma oyuncularının elle kornere attığı pozisyona penaltı vermesi gerekirdi. Hayli üzüntülüyüz. Çünkü, Elazığspor ve Altay maçları için en az 4 puan hesaplamıştık. Şimdi hafta sonunda deplasmanda yapacağımız Altay maçı daha büyük önem kazandı. İzmir deplasmanından kesinlikle galibiyetle dönmeliyiz.'' Yavuzer, takımda kart cezalısı ve sakat oyuncu bulunmadığını sözlerine ekledi. 
     





</TEXT>
</DOC>
