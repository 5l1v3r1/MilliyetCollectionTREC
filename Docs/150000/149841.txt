<DOC>
<DOCNO> 149841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/magazin/mag01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
O Şimdi Asker'in serisi çekilecek 
</HEADLINE>
<TEXT>

Bir milyon seyirci hedefini aşan 'O Şimdi Asker', 'Polis Akademisi' gibi devam filmleri çekilen bir yapım olacak 
     ALİ EYÜBOĞLU 

     O Şimdi Asker'in yapımcısı Abdullah Oğuz, Irak Savaşı'nın başlamasıyla birlikte vizyona girmesine rağmen sinemaseverlerin filme gösterdiği ilgiden hayli memnun olduklarını söyledi. O Şimdi Asker'i 3 haftada 1 milyon 72 bin 106 kişinin seyretti. Oğuz, "İlk başta 'O Şimdi Asker'i diziye dönüştürmeyi planlıyorduk. Şimdiyse tıpkı 'Polis Akademisi' gibi serisi çekilen bir yapıma dönüştürmeyi düşünüyoruz" diye konuştu. Sinemada çok önemli sayılan '1 milyon seyirci' eşiğini "O Şimdi Asker"in üç haftada aştığını vurgulayan Oğuz şunları söyledi "Yeni hedefimiz 2 milyon seyirci.. Filmin vizyona gireceği Almanya'da ise 200 bin seyirci hedef." 
     OĞUZ, 7-8 hafta daha vizyonda kalacak "O Şimdi Asker"in 700 bin seyirciyle maliyetini kurtardığını, kazandıkları parayla yöneteceği "Asmalı Konak"ın filmi ile Çağan Irmak'ın yöneteceği "Mustafa Hakkında Her şey"e kaynak yarattıklarını açıkladı. Oğuz, Mustafa Altıoklar'ın yönettiği Özcan Deniz, Ali Poyrazoğlu, Yavuz Bingöl, Mehmet Günsür, Gökhan Özoğuz ve Levent Kazak gibi ünlülerin oynadığı filmin başarısını iki nedene bağladı "Askerlik, çok inandığım bir konseptti. İkincisi de, 'O Şimdi Asker' bazen gülerek, bazen ağlayarak ama baştan sona sıkılmadan izlenen bir film oldu." 
     


MAGAZİN 

















</TEXT>
</DOC>
