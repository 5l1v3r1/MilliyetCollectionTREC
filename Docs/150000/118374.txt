<DOC>
<DOCNO> 118374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/yasam/yas00.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun derdinin adı’ bile yok .. 
</HEADLINE>
<TEXT>

Dünyada dokuz kişinin yakalandığı bir hastalığın pençesine düştü minik İlayda. Doktorlar çaresiz, ailesi ise yavrularına internetten derman arıyor 
     ŞÜKRAN ÖZÇAKMAK İstanbul 

     İlayda, henüz 8 yaşında. Bir ay öncesine kadar o da yaşıtları gibi koşup oynayan bugüne dek basit gribal enfeksiyon dışında hiçbir rahatsızlık geçirmemiş, sağlıklı bir çocuktu. 
     Bebekliğinden beri tüm aşıları aksatılmadan yapılmıştı. Şimdi ise dünyada nadir görülen ve adı konulamayan bir hastalık nedeniyle 40 gündür komada yatıyor. 
     Çimen ile Taner Karabulut’un kızları İlayda, 3 Ekim 2002 gecesi aniden hastalandı. Mide bulantısı ve halsizlik şik yetiyle hastaneye kaldırıldı. Ateşi 35.5 dereceydi. 
     
     Dördüncü gün komaya girdi 
     Kan analizlerinde, kanın pıhtılaşmasını sağlayan maddenin trombosit düşük olduğu tespit edildi. İlayda, hemen gözetim altına alındı. Dördüncü günün sonunda kandaki trombosit değeri normal seviyeye geldi ancak İlayda bu kez de halüsinasyon görmeye ve bilinçsiz hareketler yapmaya başladı. Durumu da giderek ağırlaştı. Böbrek ve karaciğer fonksiyonları durmuş, komaya girmişti. Doktorlar, beyin ve beyin sapında bazı hasarlar oluştuğunu bildirdiler. 
     
     Raporları internette 
     İlayda’nın hastalığına çare bulmak için www.ilaydakarabulut.com isimli bir site kuran ailesi, bu yolla dünyanın dört bir yanındaki doktorlara ulaşmayı planlıyor. İlayda’nın bütün raporlarının yanı sıra hastanede yapılan tüm tetkikler de anında siteye aktarılıyor. Siteye ulaşan doktorların da görüşlerine yer veriliyor. 
     
     Dünyada dokuz örneği var 
     Acılı baba Taner Karabulut kızının durumunu anlatırken şunları söyledi "İlayda’nın bedeninde tanımlanamayan bir virüs var. Araştırmalara göre dünyada buna benzer 9 vaka tespit edilmiş. İnternet ortamında kurduğumuz siteye, kızımın hastalığıyla ilgili verileri anında aktarıyoruz. Amacımız, benzer bulgularla karşılaşan veya bu konuda bilgisi olan kişilerden örnekleme yaparak tedavi şeklini oluşturmak. Lütfen bize ulaşın..." 
     



 YAŞAM 




























</TEXT>
</DOC>
