<DOC>
<DOCNO> 121503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/spor/spo03.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKAN PES ETTİ 
</HEADLINE>
<TEXT>

Galatasaray Teknik Direktörü Fatih Terim’in işine karışılmaması konusunda kesin talimat veren Özhan Canaydın, kuralları rafa kaldırdı. Futbol şubesi artık daha aktif olacak 
     HALİL ÖZER 

     Eski sisteme dönüş 
     GALATASARAY Başkanı Özhan Canaydın, sezon başında net bir tavırla açıkladığı "Fatih Terim’in işine karışılmayacak" görüşünden şimdilik vazgeçti. Yönetimin tepki göstermesi üzerine Galatasaray Başkanı, Burak Elmas ile Özer Saraçoğlu’nun bundan böyle görevlerinde daha aktif olmasını kararlaştırdı. Böylece Sarı - Kırmızılı kulüpte büyük başarılar getiren sisteme geri dönüldü. 
     
     Toplantı isteği 
     YÖNETİMİN son toplantısında gelişmeler masaya yatırıldı. Özellikle futbol şubesinin görüntüden öteye gidemediği görüşünde birleşildi. Şube yöneticileri bölümlerin kapatılmasını da gündeme getirdi. Ancak Canaydın, bu fikre sıcak bakmadı ve karşı çıktı. Galatasaray Başkanı, ortaya atılan dedikoduları önlemek için de iki yöneticiden basın toplantısı yapmasını istedi. 
     
     Rapor devri bitti 
     ALINAN karar doğrultusunda sadece futbol şubesi değil, yöneticiler de futbolda söz sahibi olacak. Raporlama sistemi kalkacak. Elmas ve Saraçoğlu her konuda Fatih Terim ile birlikte olup, kararlara ortak imza atacak. İkili aradaki kopukluğu gidermek için de takım ile yönetim arasındaki köprüyü kuracak. Terim’in bu konuda nasıl bir tavır sergileyeceği ise merak ediliyor. 
     
Sakatlar başa bela      ERHAN TELLİ 

     6 futbolcu yok 
     SON dönemde canı sıkılan Fatih Terim’e bir darbe de sakatlardan... Ön adalesinden sakatlanan Ayhan, kasığından problemi bulunan Batista’nın 15 gün sahalardan uzak kalacağı, sol iç yan bağlarından sorunu olan Baliç, beli ağrıyan Christian, artroskopi yapılan Hakan Ünsal ve dünkü idmanda sol arka adalesinden sakatlanan Suat’ın, Ankaragücü maçında oynayamacağı açıklandı. 
     
     Ergün şüpheli 
     SOL arka adelesinde çekme olan Ergün’ün durumunun şüpheli olduğu, oynayıp oynayamayacağının ise bugün yapılacak kontrollerde belli olacağı ifade edildi. Futbolcularıyla bir görüşme yapan Galatasaray Teknik Direktörü Fatih Terim’in eleştirilerden bunalıp, "Susturun şunları" dediği öğrenildi. Öte yandan Fatih hoca dünkü antrenmanda defans oyuncularıyla konuştu. 
     
12 milyarlık fatura      BATİSTA, evine gelen 12 milyar liralık elektrik faturasından dolayı şok oldu. Basınköy’deki evine gelen bu rakamı önce 12 milyon lira sanan Sambacı, bir personeli ödemek için gönderdi. Ancak bunun 12 milyar olduğunu öğrenince Brezilyalı adeta çıldırdı. Daha sonra yapılan incelemede, fatura toplamının 350 milyon lira olduğu ortaya çıkınca Batista rahat bir nefes aldı. 
     
Millennium Mucizesi      FUTBOLCULARDAN DVD tanıtımı... Galatasaray’ı anlatan ve kulübün lisansı altında eski futbolcu Erdal Keser’in sahibi olduğu Mava Film tarafından hazırlanan "Millennium Mucizesi"nde, Süper Kupa ve UEFA zaferine uzanan yolda oynanan maçların görüntüleri ve o dönemde yapılan röportajlar yer alıyor. DVD’nin 40 Euro’dan satışa sunulacağı açıklandı. 
     
Gökhan için kapıştılar      ERHAN TELLİ 

     GALATASARAY Fenerbahçe ve Beşiktaş transferde yine kapıştı. Devre arasında takımlarını güçlendirmek için harekete geçen üç büyük kulüp, Ümit Milli Takımı’nın stoperi Çanakkale Dardanelli Gökhan için birbirine düştü. Daha önce Tuncay’ı Fenerbahçe’ye, Okan’ı da Gençlerbirliği’ne kaptıran Galatasaray, bu kez işi sıkı tutuyor. Menajeri Erdinç Şehit aracılığıyla teklifleri değerlendiren Gökhan’ın bonservisinin 1 milyon dolar dolayında olduğu belirtiliyor. 
     
Ümit’ten yeni imaj      Dünya Kupası’ndaki ilginç saç stiliyle bir anda dikkatleri üzerine toplayan Ümit Davala, dün de şapkasıyla ilgi gördü. Aria bayiinde hayranlarına imza dağıtan Sarı-Kırmızılı futbolcu, yoğun ilgi karşısında oldukça zor anlar yaşadı. Erol Demirkol      
     



 SPOR 



























</TEXT>
</DOC>
