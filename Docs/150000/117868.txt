<DOC>
<DOCNO> 117868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur33.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de Çiller'e "kal" diyen olmadı... 
</HEADLINE>
<TEXT>

     DYP Başkanlık Divanı toplantısında, Genel Başkan Tansu Çiller'in ''aday olmama'' kararına karşı çıkan üye olmadı. 
     Toplantıda yeni genel başkanın ''Emanetçi ve ithal olmaması'' konusunda görüş birliği sağlandı. 
     DYP Başkanlık Divanı, 3 Kasım seçimlerinden sonra ilk kez toplandı. 
     Siyasi İşlerden sorumlu Genel Başkan Yardımcısı Hasan Ekinci'nin başkanlığında toplanan DYP Başkanlık Divanı'nda, seçim sonuçları değerlendirildi. Toplantıda, partinin baraj altında kalmasının ''hükümetin başarısızlığının TBMM'ye mal edilmesi ve izlenen hatalı politikalar'' dan kaynaklandığı konusunda görüş birliğine varıldı. 
     Genel Başkan Tansu Çiller'in ''Aday olmayacağım'' açıklaması da toplantıda tartışıldı. 
     Ekinci, üyelere, toplantı öncesinde Çiller'le yaptığı görüşme hakkında bilgi verdi. Hasan Ekinci, Çiller'in, ''Benimle ilgili, benim düşünmediğim şeyler yazılıyor. Bunlar beni üzüyor. Söylediklerimi kimse yorumlamasın ve başka anlamlar çıkarmasın. Ben kesinlikle aday değilim. Bu tür davranışlarla beni yıpratma çabalarına hizmet ediliyor'' dediğini aktardı. 
     Toplantıda daha sonra Çiller'in kararı üzerinde tartışma açıldı. Başkanlık Divanı'nın toplantıya katılan 14 üyesi ve grup başkanvekilleri tek tek Genel Başkan Çiller'in kararını ''saygıyla karşıladıklarını'' belirttiler. Başkanlık Divanı'nda Genel Başkan Çiller'in aday olmama kararına karşı görüş belirten üye olmadı. 
     Başkanlık Divanı'nda yer alan üyelerin kendi illerinde aldığı sonuçlar da toplantıda gündeme geldi. 
     
     ÇATI DYP 
     Başkanlık Divanı'nda genel başkan arayışı konusunda bundan sonra izlenecek yöntem de ele alındı. 
     Üyeler, güçlü merkez sağın ''DYP çatısı altında oluşturulması'' gerektiğinde birleşen Başkanlık Divanı üyeleri, bunun için öncelikle ''evin içinin düzeltilmesinin zorunlu olduğu'' görüşünü benimsediler. 
     Toplantıda yeni yılın ilk aylarında yapılması öngörülen olağan genel kurulda ortaya çıkabilecek genel başkan adayının da profili üzerinde duruldu. Adayın ''Emanetçi'' olmaması ve ''Mutlaka evin içinden, Demokrat Parti-Adalet Partisi misyonundan gelmesi, ithal olmaması'' gerektiği konusunda görüş birliğine varıldı. 
     
     ''EMANETÇİ OLMAM'' 
     Bu arada adı basında ''Emanetçi genel başkan'' adayları arasında geçen Genel Başkan Yardımcısı Ufuk Söylemez, gazetecilere yaptığı açıklamada, ''Ne emanetçi genel başkan, ne de dışarıdan empoze edilen isimler genel başkan olamaz. Ben de kesinlikle böyle bir şeyi kabul etmem. Parti doğal süreci içinde kendi içinden genel başkanını çıkarır'' dedi. 
     





</TEXT>
</DOC>
