<DOC>
<DOCNO> 100042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/spo15.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

     Ronaldo’ya veto 
     INTER’İN Brezilyalı yıldızı Ronaldo’nun Real Madrid’e transfer olacağı yolunda çıkan haberler İtalyan yöneticileri çileden çıkardı. Inter Kulübü Başkanı Massimo Moratti, Ronaldo ile 2006 yılına kadar kontratları bulunduğunu hatırlatarak, "Hiçbir yere gidemez. Bu tip dedikodular her yerde oluyor. Bunun bir yaz yağmurundan farkı yok" dedi. 
     
     Kournikova elendi 
     TENİS dünyasının tek bayanlardaki ünlü ismi Rus raket Anna Kournikova, ABD’nin California eyaletinde katıldığı Acura Klasik Tenis Turnuvası’na yarı finalde veda etti. Kournikova, yarı finalde karşılaştığı Yugoslav Jelena Dokic’e 7 - 6, 6 - 7 ve 0 - 6’lık setlerle yenilerek turnuva dışı kaldı. Dokic, finalde Birleşik Amerikalı Venus Williams ile karşılaşacak. 
     
     Rui Costa Milan’da kaldı 
     İTALYA’NIN ünlü kulübü Milan, geçtiğimiz sezon beklenen verimi alamadığı Portekizli orta saha oyuncusu Rui Costa’yı göndereceği yolunda çıkan haberlere ünlü yıldızı kadrosunda tutarak yanıt verdi. Milan Kulübü Başkanı Adriano Galliani, Rui Costa’yı bırakmayacaklarını ifade ederek, "Sadece o değil, Cosmin Contra, İbrahim Ba, Christian Brocchi ve Cyril Domoraud da yuvada kaldı. Hepsinden de memnunuz" diye konuştu. 
     
     TSYD Kupası Gençler’in 
     TSYD Ankara şubesinin düzenlediği dörtlü futbol turnuvasını Gençlerbirliği kazandı. Kırmızı - Siyahlılar, final maçında Ankaragücü’nü 2-0 mağlup ettiler. Gençlerbirliği’nin gollerini 25. dakikada Veysel, 76. dakikada M’Bayo attı. Ersun Yanal’ın takımdan ayrılmasına tepki gösteren Ankaragücülü taraftarlar Gençlerbirliği ile Başkan İlhan Cavcav’ı protesto ettiler. Maç öncesi biraraya gelmekten kaçınan Cavcav ile Cemal Aydın daha sonra tribünleri el ele selamladı. Elazığspor’u 3-1 yenen Diyarbakırspor ise üçüncü oldu. 
     
     Jedrejczak’tan Dünya rekoru 
     ALMANYA’NIN başkenti Berlin’de düzenlenen 26. Avrupa Yüzme Şampiyonası’nda bayanlar 200 metre kelebekte Polonyalı Otylia Jedrejczak, Dünya rekoru kırdı. Jedrejczak şampiyonanın son gününde 2.05.78 ile Avustralyalı Susan O’Neill’ın 2.05.81’lik derecesini tarihe gömdü. 
     
     Bayanlar yine mağlup 
     HIRVATİSTAN’IN başkenti Zagreb’te süren 2. Avrupa Ümit Bayanlar Basketbol Şampiyonası’nda Milli Takımımız 8. oldu. Ay - Yıldızlı ekip 7.’lik maçında Yunanistan’a 54 - 52 yenilmekten kurtulamadı. Karşılaşmanın ilk yarısını da Yunanistan 31 - 30 önde tamamladı. 
     
     Zafer Uzma’nın 
     GANT Cup 3. Uluslararası Yelken Yarışları’nda IRC Sınıf’ta Samim Arduman’ın Uzma isimli yatı birinci oldu. Gezi Sınıfı’nda Timuçin Önür’ün Meltem isimli yatı, Destek Sınıfı’nda ise Mehmet Atalağ’ın Kontiki isimli yatı rakiplerini geride bıraktı. 
     
     Avustralya 2014’e aday 
     AVUSTRALYA, 2014 yılında düzenlenecek 20. Dünya Kupası finallerinin organizasyonuna aday olduğunu açıkladı. FIFA Başkanı Joseph Blatter’ın ziyareti sırasında Sydney kentindeki ünlü opera binasındaki toplantıda Avustralya’nın adaylığı açıklanırken, organizasyona Yeni Güney Galler ve Victoria eyaletlerinin yönetimleri de destek verecek. 
     
     Ünlü umutlu 
     SPORDAN Sorumlu Devlet Bakanı Fikret Ünlü, üç büyüklerin basketbol ve voleybol şubelerini kapatmayacaklarını savundu. Ünlü, "Böyle bir şey olmayacak. Para sorunu yüzünden böyle bir karar alamazlar. Ancak bir sorunun bulunduğu gerçek. Bunu da çözeceğiz" dedi. Devlet Bakanı, Atatürk Olimpiyat Stadı’nın ulaşım sorunu için de bugün HDKK ile olağanüstü toplantı yapacaklarını ifade etti. 
     
     Judoda madalya yağdı 
     YUNANİSTAN’IN Gümülcine kentinde düzenlenen 2. Balkan Genç ve Ümitler Judo Şampiyonası’nda sporcularımız adeta madalyalara ambargo koydu. Millilerimiz 1 altın, 7 gümüş ve 8 bronz madalya olmak üzere toplam 16 kez kürsüye çıktı. Şampiyonada tek altın madalyamızı ümit bayanlarda 44 kiloda Özden Türedi kazandı. 
     
     Saha kapatma resmileşti 
     FUTBOL Federasyonu’nun kötü tezahürat ve küfüre önlem olarak saha kapatma ve seyircisiz oynama cezası verilmesine ilişkin talimat değişikliği dünkü resmi gazetede yayınlanarak yürürlüğe girdi. 22 ve 29. maddelerde yer alacak hükümler bugün tüm profesyonel futbol kulüplerine tebliğ edilecek. 
     



 SPOR 




















</TEXT>
</DOC>
