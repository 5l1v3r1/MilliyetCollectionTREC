<DOC>
<DOCNO> 135560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur28.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisini imam nikahı kıyan din dersi öğretmeni gözaltında 
</HEADLINE>
<TEXT>

     Kayseri'de, din kültürü ve ahlak bilgisi dersi öğretmeni, ''küçük yaştaki eski öğrencisiyle imam nikahı yaparak evlendiği'' iddiasıyla gözaltına alındı. 
     Din Kültürü ve Ahlak Bilgisi öğretmeni Miktat Ö. 46 geçen yıl görev yaptığı İmam Hatip Lisesi'ndeki öğrencisi H.S. 16 ile imam nikahı kıyıp birlikte yaşamaya başladı. 
     İddiaya göre Miktat Ö, geçen yıl, imam hatip lisesi hazırlık sınıfında okuyan öğrencisi H.S. ile birlikte kaçtılar. Birkaç gün Miktat Ö. ile kalan H.S, ailesinin kendilerini affedeceğini söylemesi üzerine yeniden babaevine döndü. 
     Miktat Ö. öğrencisi ile ikinci eşi olan Sevim S'nin İldem Semti'ndeki evinde zaman zaman gizlice buluşarak, ilişkisini sürdürdü. 
     Okulların sömestr tatiline girmesinden sonra telefonla H.S'yi arayan Miktat Ö, ''gel bundan sonra birlikte olalım'' dedi. Miktat Ö'nün, ''telefonla vekalet alıp dini nikah kıydığını'' söylediği eski öğrencisi H.S, bu tekliften sonra evinden ikinci kez kaçarak Miktat Ö'nün ikinci eşiyle kaldığı İldem Semti'ndeki eve yerleşti. 
     H.S'nin evden kaçarken ailesine bir mektup bıraktığı ve çok sevdiği öğretmeni Miktat Ö. ile evlenmeye karar verdiğini, kimsenin kendilerini ayıramayacağını anlattığı ortaya çıktı. 
     
     AİLENİN İŞBİRLİĞİ İLE YAKALANDI 

     Kızlarına ulaşmak için Miktat Ö'ye önce, kendilerini affedeceklerini söyleyen H.S'nin babası, daha sonra Jandarma Komutanlığı'na başvurarak kızlarının kurtarılmasını istediler. 
     Aile, Miktat Ö'yü çağırarak, konuşmak istediklerini söyledi. H.S ile birlikte ailenin evine giden Miktat Ö, sivil jandarma ekipleri tarafından küçük yaşta kızı alıkoymak iddiasıyla yakalanarak, gözaltına alındı. 
     
     DAHA ÖNCE DE ÖĞRENCİSİNE İMAM NİKAHI YAPMIŞ 

     Miktat Ö, 1976 yılında Asiye Ö. ile resmi nikahla evlendi. Asiye Ö'den 4 çocuk sahibi olan 22 yıllık Din Kültürü ve Ahlak Bilgisi öğretmeni Miktat Ö, 1997 yılında yine Melikgazi İmam Hatip Lisesi'nden eski öğrencisi olan Sevim S. ile imam nikahı ile evlendi. Sevim S'nin de Miktat Ö'den bir çocuğu olduğu ve ikinci çocuğuna hamile kaldığı öğrenildi. 
     Erciyes Üniversitesi İlahiyat Fakültesi mezunu olan Miktat Ö'nün bazı dergilerde köşe yazarlığı yaptığı, çevresinde sözü geçen biri olarak tanındığı, sık sık dini toplantılar düzenlediği belirtildi. 
     





</TEXT>
</DOC>
