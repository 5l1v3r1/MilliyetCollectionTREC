<DOC>
<DOCNO> 120815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur14.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Yeni Program, 57. Hükümet'in programı üzerine oturtulmuş 
</HEADLINE>
<TEXT>

     DSP, 58. Hükümet'in programında yer alan ekonomik faaliyetlerin çoğunluğunun, 57. Hükümet tarafından gerçekleştirilen yapısal reformlar üzerine oturtulduğunu savundu. 
     DSP Genel Merkezi'nden yapılan yazılı açıklamada, Genel Başkan Bülent Ecevit'in başkanlığında toplanan çalışma grubunun, 58. Hükümet Programı'nı değerlendirdiği kaydedildi. 
     Açıklamada, programda esnaf, işçi ve köylüye ilişkin somut değerlendirmelere hiç yer verilmemesinin çok yadırgandığı, genel ifadelerle gerçekleştirileceği söylenenleri yerine getirmek için gerekli olan kaynakların nasıl yaratılacağının belirsiz bırakıldığı öne sürüldü. 
     Programda yer alan ekonomik faaliyetlerin çoğunluğunun 57. Hükümet tarafından gerçekleştirilen yapısal reformlar üzerine oturtulduğu ancak 57 Hükümet'e çok haksız eleştiriler yöneltildiği savunulan açıklamada, ''58. Hükümet, Anayasa ve yasalarda yapılan köklü reformları da görmezlikten gelerek, AB'ye uyum için yalnızca kendi gayretlerinin söz konusu olacağı izlenimini yaratmak istiyor'' denildi. 
     Programda Anayasa'nın yenileneceğinin ifade edildiği belirtilen DSP Genel Merkezi'nin açıklamasında, şu görüşlere yer verildi 
     ''DSP olarak, bu tasarının Cumhuriyet'in temel ilkelerini gözeterek gerçekleştirilmesi konusunda son derece dikkatli olacağımızı şimdiden belirtmek istiyoruz. 
     58. Hükümet'in programında dış politika konusunda da kuşkuyla izlenmesi gereken ifadeler yer almaktadır. Şimdiye kadar zaten küresel ve bölgesel değişiklikler gözetilerek ama ulusal çıkarlarımızın temellendirdiği ilkeler uyarınca dikkatli yürütülen dış politikamızın, bu programda temel değişikliklere uğratılacağı açıkça belirtilmektedir. Hükümetin dış politika uygulamalarını da dikkat ve duyarlılıkla izleyeceğiz.'' 
     





</TEXT>
</DOC>
