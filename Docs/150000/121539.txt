<DOC>
<DOCNO> 121539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/yazar/sazak.html </URL>
<DATE> 2002/11/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yoksulluğu yenmek için 
</HEADLINE>
<TEXT>

     SHP tarafından hazırlanan Yoksulluğu Yenmek İçin Acil Plan’ adlı çalışma, siyasette epeydir özlemini çektiğimiz proje particiliğine’ güzel bir örnek oluşturuyor. Karayalçın ve Sağlar önderliğinde kurulan parti, 3 Kasım seçimlerine katılamamıştı. 
     SHP yönetimi boş durmamış, 21’inci yüzyılda dünyayı ve Türkiye’yi tehdit eden en büyük sorun, yoksulluğa karşı bir plan hazırlatmış. Ülkemizde halen 15 milyon insan, günde 1 - 2 dolar arasında gelirle açlık sınırı’nda yaşamakta. 
     Murat Karayalçın, SHP’nin yoksulluğa karşı eylem planını açıklarken, Türkiye solunda özgürlüklerden önce eşitlik’ ilkesine dayalı bir paradigma değişikliği’ önermektedir. Karayalçın’a göre eşitliği sağlama çabalarının uzun döneme atılması, yoksulluğun çözümünü de zamana bırakmaktadır 
     Yoksulluk, eşitlik alanından, gelir dağılımının iyileştirilmesi alanından koparak Türkiye için özel, çok acil, çok temel bir sorun durumuna gelmiştir. Artık uzun dönemi, iktisadi büyümeyi, istihdam artışını, gelir dağılımının iyileştirilmesini beklemek olanaklı değildir. 
     Yoksulluk, 1990’larda yapılan tüm seçimlerde köktendinci siyasetçilerin istismar alanına girmiştir. Bunlar, kendilerine destek veren özel sektör kuruluşlarıyla ya da yönetiminde bulundukları kamu kuruluşlarının olanaklarıyla, yoksul yurttaşlarımızın yoğun olarak yaşadıkları yerlerde, makarna, ekmek, odun, kömür dağıtarak bir tür siyasi hegemonya kurmuşlardır. Maalesef, 3 Kasım 2002 seçimlerine giderken Türkiye solu yoksulluk sorununa karşı bir tavır takınabilmiş değildir.’ 
     SHP’nin Acil Plan’ında günde 1 ya da 2 dolar gelirle yaşamak zorunda kalan yurttaşlarımız için 2003 - 2005 yıllarını kapsayan üç yıllık bir bütçe tasarlanmış. Buna göre 2005 yılı sonunda 15 milyon insanın günde 2 doların üzerinde gelir düzeyine çıkarılması hedeflenmektedir. Yoksulluğu yenmek için gerekli kaynak ise yeni vergiler aranmadan, bütçe içinden sağlanmaktadır. 
     Kayıt dışı ekonominin vergilendirilmesi yoluyla üç yılda 20 milyar doların kayda girmesi sonucu 7 milyar dolar vergi alınabileceği hesaplanmış. Vergi kaçaklarının denetlenmesi sonucu 5.4 milyar dolar, ÖTV, KDV gibi uygulamalarda oran düşürülerek verginin tabana yayılması sonucu 2.1 milyar dolar beklenmektedir. 
     SHP’nin planında ayrıca yılda 1.5 milyon kişiye de geçici istihdam olanağı yaratılması öngörülüyor. Bu amaçla çeşitli kuruluşlarca gerçekleştirilecek projelere 1000 dolar kişi düzeyinde yardım yapılacak. 
     Mikro kredi uygulamasıyla da, uluslararası kuruluşlardan sağlanacak kaynaklarla başta kadınlar olmak üzere iş kurmak isteyenlere ve küçük işletmelere kredi desteği sağlanacak. 
     AKP lideri Tayyip Erdoğan, sadece İstanbul’da 1 milyon ailenin yoksulluk sınırında yaşadığını anlatıyordu. 
     SHP’nin projesi hükümete de yol gösterici olabilir. 
     Türbanı bırak, yoksulluğa bak 
     
     







CHP, kurumlar ve AKP 


Washington’un, Ankara üstündeki ağırlığı... 


Bravo Isparta... 


Yolsuzluk ve yoksulluk 


Talibanizmi, Ladinizmi zil takıp oynatmak 


R. T. E. cumhurbaşkanı A. Gül başbakan olur mu, olur .. 


Üç treni gütmek 


Evlilik bitiyor mu 


Yurtdışı piyasalar seçimden bu yana iyimser 


Adalet gitti istikrara dikkat 


Dediyse hemen demedi ya 


Yoksulluğu yenmek için 


McDonald’s Sağlığa zararlıdır 


CHP laf yerine, fikir üretmek zorunda 


Umarım sesiniz Kayseri’den de duyulur .. 


</TEXT>
</DOC>
