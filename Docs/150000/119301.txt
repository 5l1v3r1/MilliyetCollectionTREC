<DOC>
<DOCNO> 119301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/guncel/agun.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan olduğu gün istifa sinyali verdi 
</HEADLINE>
<TEXT>
Gül işbasında 
Köşk tarafından 10 dakikada hükümeti kurmakla görevlendirilen Abdullah Gül, görevinden istifa edebileceğini açıklayan Türk siyasi tarihindeki ilk isim oldu... 
     ANKARA Milliyet 

     Cumhurbaşkanı Sezer, AKP Kayseri Milletvekili Abdullah Gül’ü 58. Hükümeti kurmakla görevlendirdi. AKP lideri Erdoğan’ın yasaklarının kaldırılacağını belirten Gül, hükümeti kurmakla görevlendirildikten sonra Başbakanlık’ tan istifa edebileceğini açıklayan Türk siyasi tarihindeki ilk isim oldu. Sezer, kamuoyundaki beklentiye de uygun olarak dün Gül’ü Köşk’e davet etti. AKP Genel Sekreteri Ertuğrul Yalçınbayır ve Genel Başkan Yardımcısı Murat Mercan’la Köşk’e giden ve Sezer’le 10 dakika görüşen Gül, Köşk’ten hükümeti kurma ve bazı "tavsiyeler" alarak ayrıldı. 
     
     İSTİFA SİNYALİ 
     Köşk’ten ayrılışında heyecanlı ve sevinçli olduğu gözlenen Gül, Erdoğan’ın önündeki yasal engellerin kalkmasının ardından Başbakanlık’tan istifa edip etmeyeceğine ilişkin soruyu yanıtlarken, "Bugün anormal durumlar söz konusudur. Bu anormal durumları normalleştirmek hepimizin görevidir. Bu açıdan Türkiye’yi AB’ye gerçekten aday bir ülke haline getirmek istiyorsak, Türkiye’deki demokratik standartları yükseltmek gerekir. Bununla ilgili yasal değişiklikleri doğru şekilde yapmak gerekir" dedi. Gül, akşam CNN’in "Erdoğan, Meclis’e girince sizin Başbakanlığınız sona erecek mi " sorusuna da "Buna tabii ki gayret edeceğiz. Bu hepimizin bir görevidir. Normal olan şey şuydu zaten Parti başkanının başbakan olması" yanıtını verdi. 
     
     DEVRETMEYEBİLİR Mİ 
     Gül’ün, doğrudan "İstifa ederim" demek yerine "yasakların kaldırılacağı" mesajını vermesi, "Başbakanlığı Erdoğan’a devretmeyebilir" yorumlarına da yol açtı. Sezer’in "teveccüh ve itimat" göstererek kendisine görev verdiğini, AKP’nin de "teveccühle" kendisini Başbakanlık makamına çıkardığını kaydeden Gül, "Bu saat, işbaşı yapmak saatidir. Enerjimizi iktidar, muhalefet ve sivil toplum örgütleriyle beraber milletin problemlerini çözmek için harcayacağız" dedi. Gül, Genel Başkan ve Başbakan’ın ayrı kişiler olmasının çatışma yaratıp yaratmayacağı sorusunu da "Doğru söylüyorsunuz, ama biz yeterince olgun kişileriz. Arkadaşlarımızla istişare ederek çalışacağız" diye konuştu. 
     
     Kabine Erdoğan’a danışarak yarına... 
     Gül, Bakanlar Kurulu listesini Çankaya’ya ne zaman çıkaracağına ilişkin soruya, "Çok gecikmeyecek. Pazartesi yarın olabilir. Partinin yetkili organlarıyla, genel başkanla istişare edeceğim. Neticesinde Bakanlar Kurulu listesini Cumhurbaşkanı’na takdim edeceğim" karşılığını verdi. 
     
Sezer Bu şansı iyi kullanın      Sezer - Gül görüşmesinde Cumhurbaşkanı’nın hem Türkiye’nin içinde bulunduğu ortam ve rejim hem de ekonomi konularında tavsiyelerde bulunduğu öğrenildi. Sezer’in Gül’e halkın ekonomik krizin faturasını ağır şekilde ödediğini vurgulayarak, "ekonomik sorunların çözülmesi için elbirliği ile çalışmak gerekir" dediği kaydedildi. Sezer’in Türkiye’nin tek parti iktidarıyla bir şans yakaladığını, bu şansın iyi değerlendirilmesi gerektiğini belirterek, gerilimden kaçınılması mesajını da verdiği belirtildi. Gül, dün CNN Türk’ün sorularını yanıtlarken "Sezer’i dikkate alacağım. Büyük destek verdiler. Çok memnunum" dedi. 
     "Bayan Bakan olması için gayret edeceğim" diyen Gül, "23 bakan olacak, başbakan yardımcısı 2 veya üç olacak. 17 icracı bakanlık olacak" diye konuştu. Gül, başbakan yardımcılıklarını tarif ederken de bunların dışişleri, ekonomi ve yapısal reformlar konularında olabileceğini söyledi. Gül, "Acil Eylem Planı’nı Tayyip Bey’in açıklamasını beraber kararlaştırdık" dedi. 
     "Bizimle ilgili haklı kaygılar var, ama biz kesinlikle insanların özel hayatlarına karışmayacağız. Anayasa kurumlarıyla itişme kakışma olmayacak. Bunlara zaten vaktimiz yok" diyen Gül, türban sorununda da konuşarak bir mutabakata varılacağını belirtti. 
     
Pozitif enerji verecekAKP Genel Merkezi’nde Milliyet’in sorularını cevaplayan Gül, "Abartıdan uzak duracağım" dedi 
     ABDULLAH KARAKUŞ 

     Abdullah Gül, oluşturacakları hükümette abartıdan ve politik davranışlardan kaçınacaklarını belirterek, "Realist olacağız, pozitif enerji vereceğiz" dedi. AKP Genel Merkezi’nde Milliyet’in sorularını yanıtlayan Gül, Cumhurbaşkanı’nın kendisine "ekonomik durumu düze çıkarmak için hep beraber çalışma" tavsiyesinde bulunduğunu söyledi. 
     
     HERKESLE DİYALOG 
     Her kesimle diyalog içinde olacaklarını ifade eden Gül, şunları kaydetti 
     "Meclis içi, Meclis dışı muhalefetle, medya ve sivil toplum örgütleriyle en iyi şekilde çalışacağız. Pozitif enerji vermemiz gerekiyor. Parti olarak seçim döneminden önce çok iyi çalıştık, iyi hazırlandık. Bu ciddi çalışmalarımızı kademe kademe yapacağız." 
     
     TÜRKİYE AB’YE GİRMELİ 
     Türkiye’nin bir an önce AB’ye girmesini istediklerini vurgulayan Abdullah Gül, "Müslüman bir ülke olarak Türkiye orada yerini almalıdır. Böylece İslam dünyası açısından da AB’ye girmemiz örnek teşkil edecektir. Dünya barışı için bu gereklidir" diye konuştu. 
     
Anne Verdiğin sözü tut      Oğlu Gül’e nasihatte bulunan annesi Adeviye Hanım, "İyi çocuktur. Kendisiyle hep gurur duyduk" dedi 
     
Kayseri’de bayram...      Anne ve babasını arayarak hayır dualarını alan Gül’e hükümeti kurma görevi verilmesi, doğum yeri ve seçim bölgesi olan Kayseri’de büyük sevinç yarattı. Kayserililer, ilk kez bir Başbakan çıkartmanın sevinciyle sabaha kadar uyumadı. AKP Kayseri binasına Gül’ün poster ve afişlerini asan partililer, "Türkiye ve Kayseri seninle gurur duyuyor" diyerek tezahürat yaptı. AKP İl Başkanı Mahmut Cabat, "Hemşehrimizden hayırlı hizmetler bekliyoruz" dedi. 
     
İlk defa ayağa kalkan çocuğun güveni var’      PINAR AKTAŞ İstanbul 

     İmaj ve kişisel gelişim uzmanları Abdullah Gül’ün karakterini değerlendirdi. Gül’ün "uzlaşmacı ve güçlü" olduğunu belirten uzmanlar, Köşk çıkışı yaptığı basın açıklamasında özellikle "enerji, başarı ve olgunluk" kelimelerine vurgu yaptığına dikkat çektiler. NLP Uzmanı Cengiz Eren, "Duruşunda ilk defa ayağa kalkan çocuğun güveni vardı" dedi. Uzmanların Gül konusundaki analizleri şöyle 

</TEXT>
</DOC>
