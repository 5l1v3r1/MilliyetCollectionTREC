<DOC>
<DOCNO> 113238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun08.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamela'nın ''makyajsız görüntülenme'' fobisi... 
</HEADLINE>
<TEXT>

     ''Sahil Güvenlik'' dizisiyle tanınan ünlü yıldız Pamela Anderson, İngiltere'de havaalanında, makyajsız görüntülenme endişesi yüzünden sergilediği davranışıyla herkesi şaşırttı. 
     Makyajsız ve dağınık saçlarla kameralara kötü görüntü vermek istemeyen Anderson, uçaktan uzun süre inmeyince görevliler zor durumda kaldı. 
     İnternetteki ''peoplenews'' sitesinin haberine göre, bir iş gezisi için uçakla İngiltere'ye giden ünlü yıldız, havaalanında tüm yolcular inmesine karşın uçaktaki yerinden bir türlü kıpırdamadı. Görevlilerin uyarılarına da aldırmayan Anderson, makyaj yapıp saçıyla ilgilenmeye başladı. 
     Bu uğraşını yarım saatten uzun bir süre devam ettiren Pamela Anderson, görevlilere, kameralara makyajsız ve dağınık saçlarla kötü görüntü vermemek için uçaktan inmek istemediğini söyledi. 
     Uçağın kabin memurları ile Anderson arasındaki kriz, hazırlıklarını tamamlayan yıldızın tüm güzelliğiyle kameraların karşısına çıkmasıyla sona erdi. 

     
</TEXT>
</DOC>
