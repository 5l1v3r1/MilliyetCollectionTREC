<DOC>
<DOCNO> 145821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/ekonomi/aeko.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile içi atamalar 
</HEADLINE>
<TEXT>

Ziraat Bankası genel kurulunda yönetime AKP’li isimler doldu. Family Finans yöneticileri Zeki Sayın’ın Kamu Bankaları Ortak Yönetimi’nin, Can Akın Çağlar’ın ise Ziraat Bankası’nın başına getirilmesi bekleniyor 
     EKONOMİ SERVİSİ 

     Dün yapılan kamu bankaları genel kurullarında yönetime Tayyip Erdoğan’a yakınlığı ile bilinen Family Finans başta olmak üzere Özel Finans Kurumları’nın ÖFK yöneticileri, Erdoğan’ın belediye başkanlığı döneminde ki kadrosundan isimler dolduruldu. Kamu Bankaları Ortak Yönetim Kurulu başkanlığı için adı geçen Zeki Sayın ile Ziraat Bankası Genel Müdürlüğü için adı geçen Can Akın Çağlar’ın Family Finans kökenli oluşu dikkat çekti. Bilindiği gibi eski adı Faisal Finans olan kurum el değiştirdikten sonra adı aile’ anlamına gelen Family’ olarak değiştirilmiş, başına da Erdoğan’ın belediye kadrosundan Zeki Sayın getirilmişti. 
     
     Eskiler toplu istifa etti 
     Irak savaşı ve ekonomideki kritik sorunlar gündemdeki yerini korurken, AKP hükümeti, bir iki haftadır ara verdiği hızlı kadrolaşmaya yeniden döndü. Dün yapılan kamu bankaları genel kurullarında bankaların özerk yapıya kavuşturulması çerçevesinde üç yıllık görev süresi ile atanan ve profesyonel isimler ile teknisyenlerden oluşturulan yönetimin altı üyesi topluca istifa etti. 
     Ziraat Bankası Genel Müdürü Niyazi Erdoğan, Halkbank Genel Müdürü Necdet Şenkal, Halkbank Murahhas Üyesi Haluk Levent Ünsal, Halk ve Ziraat bankaları murahhas üyeleri Mete Başol ve Bülent Günceler ile Halk ve Ziraat’ın Yönetim Kurulu Üyesi Yavuz Arınsoy görevlerinden ayrıldılar. Ortak Yönetim Başkan Vekili Özcan Atalay da istifa kararı verdi. 
     
     Çoğu AKP’li 
     Ziraat ve Halk Bankası genel kurulunda, yönetimin tamamı değiştirildi. On bir kişilik yeni yönetim Zeki Sayın, Burhanettin Aktaş, İlhan Uludağ, Can Akın Çağlar, Hasan Cebeci, Mehmet Mumcuoğlu, Mustafa Ünal, Erol Bektaş, Emin Süha Çayköylü, Nur Zaid Keskin ve Hasan Topal’dan oluştu. Bu isimlerden Zeki Sayın’ın Kamu Bankaları Ortak Yönetim Kurulu Başkanlığı’na, Can Akın Çağlar’ın da Ziraat Bankası Yönetim Kurulu Başkanlığı’na getirilmesi bekleniyor. Bu iki isim de Family Finans kökenli. 
     Halkbank yönetimi de şu isimlerden oluştu Zeki Sayın, Burhanettin Aktaş, İlhan Uludağ, Tevfik Bilgin, M. Emin Özcan, Hasan Cebeci, Hasan Sözer, Hüseyin Aydın, Mustafa Ünal, Emin Süha Çayköylü ve Hasan Topal. Bu isimlerde Tevfik Bilgin’in genel müdür olacağı belirtildi. Her iki bankanın yönetiminde de yer alan isimler ise ortak yönetimi oluşturacak. 
     Öte yandan Kamu Bankaları Ortak Yönetim Kurulu ile Ziraat ve Halkbank’ın eski ve yeni yönetim kurulu üyeleri dün akşam saatlerinde Devlet Bakanı Ali Babacan ile bir araya geldi. 
     
En önemli görevler Family Finanslılara      Zeki Sayın 
     Erdoğan’ın belediye başkanlığı döneminde İSKİ Yönetim Kurulu Üyesi. Refahyol hükümetince de Ziraat Bankası Genel Müdürlüğü’ne getirilmek istendi. Adı Family Finans olarak değişen Faisal Finans’ın yönetiminde de yer aldı. 
     
     Can Akın Çağlar 
     1985 - 1995 yılları arasında bankalar yeminli murakıbı olan Can Akın Çağlar, Egebank’ta Genel Müdür Yardımcılığı yaptı. Çağlar daha sonra Faisal Finans ve Family Finans’ta genel müdür olarak görev yaptı. 
     

</TEXT>
</DOC>
