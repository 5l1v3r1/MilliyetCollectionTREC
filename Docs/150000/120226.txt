<DOC>
<DOCNO> 120226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo08.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 yarışları... 
</HEADLINE>
<TEXT>

     Kuşadası Belediye Başkanı Fuat Akdoğan, Formula 1 yarışlarının Türkiye ayağının İstanbul'da yapılmasına karar verilmesi sürecinde Otomobil ve Motor Sporları Federasyonu yönetiminin yanlı bir tavır izlediğini öne sürdü. 
     Formula 1 yarışlarının Türkiye ayağının İstanbul'da yapılması kararı, Kuşadası ve Selçuk'ta, başta turizmciler olmak üzere tüm esnafı ve yerel yöneticileri düş kırıklığına uğrattı. 
     Kuşadası Belediye Başkanı Fuat Akdoğan, yaptığı açıklamada, kararın ''Türkiye eşittir İstanbul'' anlayışıyla alındığını öne sürerek, bu anlayışla ülkenin tüm bölgelerinin kalkınmasını beklemenin yanlış olacağını söyledi. 
     Ege Bölgesi'nin turizm açısından kalkınması için Formula 1'in önemli bir fırsat olarak gördüklerini kaydeden Akdoğan, şöyle konuştu 
     ''Formula 1'in İstanbul da yapılacak olmasına sevindiğimiz kadar üzüldük de. Çünkü Formula 1'in Türkiye'de yapılacak olması, ülkemiz açısından olumlu bir gelişme. Ancak halen tahsisi yapılmış bir arazisi olmayan, ulaşımda büyük sıkıntıları olan İstanbul'a daha ne kadar yatırım yapılacak. Bizler, Ege Bölgesi'ndeki yerel yönetimler ve sivil toplum örgütleri olarak Formula 1 için önemli mesafeler katetmiştik. Arsamız, finansmanımız, şirketimiz, altyapımız tümüyle hazırdı. Ancak yeterince kulis yapamadığımız için kaybettik. Ülkeye bir bütün olarak bakılmasını isterdik. Ege Bölgesi'nin turizm açısından kalkınması için Formula 1 önemli bir fırsattı. Otomobil ve Motor Sporları Federasyonu İstanbul için yanlı bir tavır izlemiştir. Herşeye rağmen ülkemizin kazanacak olması nedeniyle dürüstçe ve iyiniyetle çaba gösteren herkese teşekkür ediyorum.'' 
     
     SELÇUK BELEDİYE BAŞKANI ÜLGÜR 
     Selçuk Belediye Başkanı Vefa Ülgür ise, yaptığı açıklamada, Formula 1'in Selçuk'ta yapılabilmesini sağlamak için 3 yıla yakın süredir yoğun ve örnek bir çalışma yürütüldüğünü belirterek, ''böyle bir sonuçla karşılaşılmasının'' büyük üzüntüyle karşılandığını dile getirdi. Ülgür, şunları kaydetti 
     ''Bu uğraşımızla bizlere desteğini esirgemeyen ve çalışmalara önderlik eden başta İzmir Valisi Sayın Alaaddin Yüksel'e, İzmir Büyükşehir Belediye Başkanı Ahmet Piriştina'ya, ESİAD Başkanı Enis Özsaruhan'lıya, İZTO Başkanı Ekrem Demirtaş'a, İzmir Otomobil ve Motor Sporları Başkanı Erol Hülagü'ye, İzmir İcra Komitesi üyelerine, sivil toplum örgütlerimize ve basın mensuplarına teşekkür ediyorum.'' 
     





</TEXT>
</DOC>
