<DOC>
<DOCNO> 124950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun16.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınında Kopenhag Zirvesi değerlendirmesi... 
</HEADLINE>
<TEXT>

     Alman gazeteleri, Kopenhag zirvesi ve Türkiye hakkında alınan kararla ilgili haberlere yer vermeye devam ediyor. 
     Financial Times Deutschland, ''Türkiye Avrupa'ya atağa hazırlanıyor'' başlığıyla verdiği haberde, Başbakan Abdullah Gül'ün Almanya Başbakanı Gerhard Schröder ve Fransa Cumhurbaşkanı Jacques Chirac ile el sıkışırken çekilen 3 fotoğrafını yayınladı. 
     Kopenhag'da zaman zaman hararetli tartışmaların yaşandığı görüşmelerden sonra ılımlı açıklamaların yapıldığına işaret edilen haberde, Gül'ün, AB zirvesinde alınan kararın, Türkiye'yi reform çabalarında cesaretlendireceğini söylediği belirtildi. 
     Haberde, AK Parti Genel Başkanı Recep Tayyip Erdoğan'ın da, ''AB ile olan ilişkilerimiz açıklığa kavuşturuldu ve doğru bir yoldadır'' şeklindeki sözlerine yer verildi. 
     Gazetenin diğer bir haberinde de, Türkiye'nin Avrupa Güvenlik ve Savunma Politikası AGSP konusunda direnişe son verdiği, Kıbrıs sorunuyla ilgili olarak da 2003 yılı Şubat ayı sonuna kadar bir çözüme varılmasının beklendiği belirtildi. 
     Die Welt gazetesi, ''Türkiye reformları kararlı şekilde sürdürmek istiyor'' başlığıyla verdiği haberde, Başbakan Gül'ün, reformlardan hiç sapılmadan hepsinin uygulanacağını, Türk halkının geçmişteki kısıtlamalardan dolayı bu reformları hak ettiğini söylediği hatırlatıldı. 
     Haberde, Türk hükümetinin bu tür açıklamalarla, dikkatleri başlangıçta hayal kırıklığı yaratan Kopenhag kararından uzaklaştırmaya çalıştığı yorumu yapıldı. 
     Türk gazetelerinin de konuya ılımlı yaklaştığı, ancak Kopenhag zirvesinden çıkan karara en sert tepkiyi gösteren Cumhurbaşkanı Ahmet Necdet Sezer'in, Türkiye hakkında alınan kararı hiç bir şekilde tatmin edici bulmadığı belirtildi. 
     Frankfurter Allgemeine gazetesi ise AB zirvesinde alınan kararla Türkiye'nin Avrupa ile yakınlaşmasında önemli bir adım atıldığı yorumunu yaptı. 
     Kopenhag zirvesinden sonra Başbakan Gül ile Erdoğan'ın, Türkiye hakkında alınan karardan dolayı duydukları memnuniyeti dile getirdiklerini kaydeden gazete, Gül ve Erdoğan'ın başlangıçta ABD'nin de desteğiyle Türkiye'ye kesin tarih verilmesi yönünde çaba harcadıklarını, ancak İngiltere Başbakanı Tony Blair'in de söylediği gibi, AB zirvesinde alınan kararın somut bir tarih olarak değerlendirilebileceğini belirtti. 
     Frankfurter Rundschau gazetesi de, Başbakan Gül'ün, AB zirvesinde alınan kararla ilgili olarak önce ''kabul edilemez'' şeklinde, daha sonra ise daha ılımlı açıklamalar yaptığını yazdı. 
     





</TEXT>
</DOC>
