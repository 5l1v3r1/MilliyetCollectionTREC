<DOC>
<DOCNO> 104700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur17.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski milletvekilinin hamile kızı kapkaççı kurbanı... 
</HEADLINE>
<TEXT>

     Eski Bursa Milletvekili Feridun Pehlivan'ın 5 aylık hamile kızı, kapkaççı saldırısına uğradı. Bursa Emniyet Müdürü'nün lojmanının 50 metre ötesinde meydana gelen olayda, kapkaççı, lojmanda nöbet tutan polis memurlarınca yakalandı. 
     Eski ANAP Bursa Milletvekili Feridun Pehlivan'ın 5 aylık hamile kızı Hilal Tezgen, ailesiyle birlikte Çekirge Caddesi'nde gezintiye çıktı. 
     Hamzabey Sokak'ta yürüyüş yapan gruba yaklaşan İbrahim O, Hilal Tezgen'in kolundaki çantasını zorla alarak kaçmaya başladı. Tezgen ve yakınlarının feryat etmeleri üzerine, olayın meydana geldiği yerin 50 metre uzağındaki Emniyet Müdürü Reşat Altay'ın lojmanı önünde görevli polis memurları saldırganın peşine düştüler. 
     Polis memurları Önder Gürgan ve Mehmet Dinç, kısa bir kovalamacanın ardından saldırganı yakalayarak etkisiz hale getirmeyi başardılar. 
     Elinde Hilal Tezgen'in çantasıyla birlikte yakalanan İbrahim O, saldırdığı kişinin hamile olduğunu bilmediğini belirterek, kendisini yakalayan polislere, ''hamile olduğunu bilmiyordum. Bırakın elini öperek özür dileyeyim'' dedi. 
     Bu arada, genç kadının çantasında bulunan cep telefonu, koşturmaca sırasında kayboldu. 
     Emniyet Müdürlüğü yetkilileri, gözaltına alınan İbrahim O'nun sorgulamasının tamamlanmasının ardından adliyeye sevk edileceğini bildirdiler. 
     





</TEXT>
</DOC>
