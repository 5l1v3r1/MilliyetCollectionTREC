<DOC>
<DOCNO> 109865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sondun03.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles'ta 5 gün önce başlayan yangın sürüyor... 
</HEADLINE>
<TEXT>

     ABD'nin Los Angeles kentinin kuzeydoğusunda binlerce ev, yakındaki ulusal parkta 5 gün önce başlayan ve şimdiye kadar 12 bin hektar ormanlık alanı küle çeviren alevlerin tehdidi altında. 
     İtfaiye yetkilileri, Pazar günü bilinmeyen bir nedenle başlayan orman yangınının şimdiye kadar 71 evi tahrip ettiğini ve 2 binden fazla kişinin tahliyesine neden olduğunu belirterek, bölgede acil durum ilan edildiğini kaydettiler. 
     2600'den fazla itfaiyeci, 16 helikopter ve 10 uçakla mücadele edildiğini belirten yetkililer, orman yangınıyla mücadelede şimdiye dek 4,1 milyon dolar harcandığını açıkladılar. 
     Yangının ancak küçük bir bölümünün kontrol altına alınabildiğini kaydeden yerel yetkililer, yangından etkilenenler için federal yardım talep ettiler. Geniş çaplı orman yangını nedeniyle 25 yıldır ilk kez Los Angeles ulusal parkı halka kapatıldı. 
     





</TEXT>
</DOC>
