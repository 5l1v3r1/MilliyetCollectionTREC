<DOC>
<DOCNO> 107190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun13.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Kürt devleti olursa Türkiye işgal eder" 
</HEADLINE>
<TEXT>

     Kuzey Irak'ta bağımsız bir Kürt devletinin kurulması halinde Türkiye'nin bölgeyi işgal edeceği öne sürüldü. New York Times gazetesi, Irak harekatının başlamasından önce bile Kürtler ile Türkmenlerin Kerkük kenti konusunda birbirine girdiğini, Saddam'ın devrilmesinin ardından bölgede kan akabileceğini savundu. Kürt devletinin kurulması halinde Türkiye'nin Irak'ı işgal edeceğini bildirdiğine dikkat çeken gazete, "Türkiye'nin ABD'nin Irak'ı hedef alan bir harekat için henüz destek ifade etmedi ancak Bush Yönetiminin başarılı bir girişimi durumunda Irak pastasının bir parçası istiyor" yorumunu yaptı. 
     New York Times gazetesi, Bush Yönetimi Irak'ı saldırıp saldırmayacağı konusunda henüz karar vermezken ülkenin kuzeyindeki rakip etnik grupların savaş sonrası kazanımlar konusunda birbirine girdiğini kaydetti. Etnik grupların ilgi noktasının büyük petrol rezervleri olan Kerkük kenti olduğuna işaret eden gazete, halen kentin Iraklı Arapların kontrolünde olduğunu, ancak Kürtler ve Türkmenlerin kenti sahiplendiğini ve Saddam'ın çökmesi halinde ellerine geçmesini istediklerini kaydetti. 
     Irak Türkmen Cephesi'nin Ankara Temsilcisi Mustafa Ziya'nın Kerkük'ün kontrolünü ele alacakları, bu amaçla mücadele verdikleri yolundaki açıklamalarına yer veren New York Times, Türkmenlerin Türkiye'nin desteğine sahip olduklarına dikkat çekti. Gazete, Türkiye'nin tutumunu değerlendirirken de Türkiye'nin "ABD'nin Irak'ı hedef alan bir harekat için henüz destek ifade etmedi ancak Bush Yönetiminin başarılı bir girişimi durumunda Irak pastasının bir parçası istiyor" diye yazdı. 
     Buna karşın, Kuzey Irak'ın en güçlü Kürt grubu olan Kürdistan Demokrat Partisi'nin Kerkük'ü bir Kürt federal devletinin başkenti yapmaya kararlı olduğunu belirten gazete, grubun Kerkük'ün başkenti olan bir Kürt federal devletini öngören bir anayasa hazırladığını belirtti. 
     KDP'nin Ankara Temsilcisi Safeen Dizai'nin "Kerkük bir Kürt kenti. Osmanlı arşivleri bile bunu gösteriyor" sözlerini yansıtan gazete, Kuzey Irak'taki tartışmaların Irak'da çatışmaların Saddam'ın devrilmesiyle bitmeyeceğini gösterdiğini belirterek ABD'nin Irak'taki etnik gruplar arasındaki kavgalarda arabuluculuk yapmak zorunda kalabileceğini, mevcut Irak rejimini devirerek ülkede kan akmasına yol açma riskinin bulunduğunu savundu. 
     New York Times, KDP lideri Mesut Barzani'nin bir Alman gazetesinde Türklerin topraklarının bir milimetre bile almalarına asla izin vermeyeceği, Türkiye'nin Kuzey Irak'ı işgal etmesi halinde bölgenin Türk askerlerine mezar olacağı yolundaki sözlerinin yarattığı tepkiye de dikkat çekti. 
     Barzani'nin bu açıklamalarının Türkiye'de tepti yarattığına işaret eden gazete, "Türkiye, Kürtlerin bağımsız bir devlet ilan etmeleri veya Kerkük'ü ele geçirmek üzere Türkmen azınlığına saldırmaları halinde Kuzey Irak'a müdahale etmekle tehdit etmiş bulunuyor" diye yazdı. 
     Türkiye'nin Kuzey Irak'ta askerleri olduğunu savunan gazete, Kerkük'ün Birinci Dünya Savaşının sonunda hala Osmanlıların kontrolünde bulunduğuna da dikkat çekti. 
     New York Times gazetesi, Türkiye'nin az miktarda petrol ürettiğini, kendi ekonomik çıkarlarının bulunduğunu kaydederek Türk ekonomisinin Irak'a uygulanan yaptırımlardan zarar gördüğünü de bildirdi. Gazete, Türkiye'nin Kerkük'ün Kürt kontrolüne geçmesine kendi Kürtlerini özerklik talep etmeye cesaretlendireceğini söylediğine de dikkat çekti. 
     Gazete, ASAM Başkanı Ümit Özdağ'ın da "Etnik temellere dayalı bir Kürt devletinin kan akmadan kurulması imkansızdır" sözlerine de yer verdi. 
     





</TEXT>
</DOC>
