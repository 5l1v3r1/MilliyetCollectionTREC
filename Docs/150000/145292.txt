<DOC>
<DOCNO> 145292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko15.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı 180 puanlık artışla tamamladı... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, 1. seansı, 180.34 puan artışla 9,072.99 puandan tamamladı. Hisse senetlerinin ortalama değer kazancı yüzde 2.03 olarak gerçekleşti. 
     1. seansta 90.61 puan artışla 8,983.26 puandan açılan endeks, gelen alımlarla seansın ilk dakikalarında 9,000 puanın üzerine çıktı. Dalgalı bir seyir izleyen endeks, seansın ilk yarısını 73.39 puan artışla 8,966.04 puandan geçti. Endeks, seans içinde en yüksek 9,175.01 puanı gördü. 
     Seans kapanışında mali endeks 180.34 puan artışla 10,679.70 puana, sanayi endeksi 221.64 puan artışla 9,276.35 puana, hizmetler endeksi 16.05 puan artışla 6,120.57 puana yükseldi. 
     Böylece, önceki kapanışa göre mali grup hisseler ortalama yüzde 2.03, sanayi grubu hisseler ortalama yüzde 2.17 oranında, hizmetler grubu hisseler ortalama yüzde 0.26 oranında değer kazandı. 
     İşlem gören toplam 286 hissenin 228'i değer kazandı, 15'i değer kaybetti, 43'ünün fiyatı değişmedi. 
     1. seansta, İş Bankası C , Yapı ve Kredi Bankası, Garanti Bankası, Doğan Holding ve Hürriyet Gazetecilik en yoğun işlem gören hisseler oldu. 
     
     YORUMLAR 

     Erciyes Menkul Değerler Araştırma Uzmanı İlker Özparça, Borsa'nın mevcut koşullar altında 9,000'li seviyelerde tutunma çabası içinde olduğunu, toparlanabilmesi için 9,200 puanın üzerine çıkmasının gerektiğini söyledi. 
     Fiyatların mevcut seviyelerde az çok dengelenmeye başladığını gördüklerini ifade eden Özparça, 9,000'li seviyelerde dalgalanmanın devam etmesinin beklendiğini söyledi. 
     Garanti Yatırım Borsa uzmanlarından Burak Raşit Arslanoğlu, sabah ABD'nin 1 milyar dolar yardım yapacağı haberlerinin piyasada olumlu algılandığını hatırlattı. 
     Endeksin, 9,200 direncine takıldığını belirten Arslanoğlu, ''Bu önemli. Aşılamazsa düşüş trendi tevam eder. Yatırımcılara tavsiyem, 9,200 direnci aşılmadıkça alımdan kaçınmaları'' diye konuştu. 

     
</TEXT>
</DOC>
