<DOC>
<DOCNO> 149892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/yazar/dundar.html </URL>
<DATE> 2003/04/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Meczup 
</HEADLINE>
<TEXT>

     Savaşın "Allah'a inananlarla, inanmayanlar arasında" olduğunu söylüyor, Iraklıları şehit olmaya çağırıyor, k firin hezimete uğrayıp cehennemde yanacağını, mücahitlerin ise cennette ödüllendirileceğini müjdeliyordu. 
     Her cümlesinde Allah'ın adını anıyor ve sözünü "Allahuekber" diye noktalıyordu. 
     
     Bu konuşmalara bakıp "Bir radikal dinci devrildi" diye düşünenler bir de "deviren"i dinlemeli 
     "Adalet ile zulüm her zaman birbirleriyle savaş halindedir. Ve Allah bunlar arasında tarafsız değildir. Biz iyiyle kötü arasında bir savaştayız. Amerika, kötülüğü iyilikten ayırt edecek." 
     Bunlar ABD Başkanı George W. Bush'un sözleri... 
     Şu cümle de onun 
     "İşte, karanlıkta o ışık yanacak ve karanlıklar onu kapatamayacak." 
     Bush'un 11 Eylül'ün yıldönümü konuşmasındaki bu cümle, John'un İncil'inde Hz. İsa'nın dünyaya gelişini anlatan sözlerin tıpatıp aynısı... 
     Yemin töreninde geçen "Kutsal hortuma binmiş bir melek bu fırtınayı yönlendiriyor" cümlesindeki "Kutsal hortum" ise Hıristiyan literatüründe Tanrı'nın kullarıyla haberleşmekte kullandığı bir yol olarak biliniyor. 
     
     Mithat Bereket NTV'deki Anahtar programında Bush'un dünya görüşünü etkileyen sofuluğunu ve tarikat bağlantısını deşifre etti. 
     Programda verilen bilgiye göre küçük George, 1970'lerin başında Teksas'ta verdiği çılgın bek r partileriyle tanınan bir alkolikti. 31 yaşında evlendi, ikiz kızları oldu, ama alkol bağımlılığı sürdü. Halen ABD Ticaret Bakanı olan, en yakın arkadaşı Don Evans, 1985'te George'u üniversitedeki "İncil Grubu"yla tanıştırdı. George, bu grupta ruhsal ve fiziksel disiplini öğrendi 1 yıl sonra, 40 yaşına bastığında da içkiyi bıraktı. 
     "Hayatında Jack Daniel's'ın yerini İsa Peygamber almıştı." 
     
     1993'teki valilik kampanyasında artık sık sık Allah'tan bahsediyor, kürtaja, eşcinsel haklarına karşı çıkıyor, ölüm cezasını destekliyor, konuşmalarını kutsal kitaptan alıntılarla süslüyordu. Teksaslılar bu softayı vali seçtiler. Yeni valinin konuşmalarını, bir nevi tarikat olan Evangelist kilisesinin ateşli savunucularından Michael Garson yazıyordu. Bush, bu tarikatın sadık bir mensubu haline gelmişti bile... 
     ABD Başkanı seçildikten sonra da konuşmalarına dini öğeler katmaya devam etti. Ancak, 11 Eylül'den sonra İslami teröristlere karşı "Haçlı Seferi" başlattığını söyleyince dünya ayağa kalktı. Irak'a savaş ilan ettiğinde kullandığı "köktendinci" üslup, üyesi olduğu Evangelist kilisesinin bile tepkisine yol açtı. 
     
     Beyaz Saray muhabirlerine göre, Bush, çoğu zaman gün doğmadan uyanıyor. Tek başına Beyaz Saray'ın sakin bir köşesine geçip - ne haber özetleri ne istihbarat raporları - sadece dini kitaplar okuyor. 
     Elinden düşürmediği eser, İskoç asıllı, gezgin bir rahip olan Oswald Chambers'ın "Dini Nasihatler" kitabı... 
     Kitabın yazarı Chambers, Haçlı ruhunu öven görüşleriyle ve Mısır'dayken, Çanakkale'de savaşmaya gidecek ANZAC askerlerine dini telkin vermesiyle tanınıyor. 
     
     Saddam'la, heykelleriyle, tablolarıyla oyalananlar, asıl, "Haçlı seferi"nin rotasını Suriye'ye çeviren bu meczupla ilgilenmelidir. 
     Dünyanın daha ondan çok çekeceği var çünkü... 
     
     







</TEXT>
</DOC>
