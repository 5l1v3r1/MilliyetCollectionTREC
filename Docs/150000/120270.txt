<DOC>
<DOCNO> 120270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur19.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar DYP'de, DYP Meclis'te... 
</HEADLINE>
<TEXT>

     Elazığ bağımsız milletvekili Mehmet Ağar, DYP'ye katıldı. 
     Ağar, sabah saatlerinde geldiği DYP Genel Merkezi'nde Genel Başkan Yardımcısı Salim Ensarioğlu, Genel İdare Kurulu GİK üyesi Mustafa Eren ve bir grup partili tarafından, alkışlarla karşılandı. 
     Siyasi İşlerden Sorumlu Genel Başkan Yardımcısı Hasan Ekinci'nin makamına çıkan Ağar, Ekinci'ye DYP'ye üyelik formunu verdi. 
     Ağar, burada yaptığı açıklamada, GİK toplantısında alınan karar gereğince yeniden DYP'ye döndüğünü ifade etti. Genel Başkan Tansu Çiller ve GİK üyelerine, af ve 14-15 Aralık'ta kongreye gidilmesi kararından dolayı teşekkür eden Ağar, bunun, partinin büyümesi ve yaralarını sarması açısından gerekli olduğunu söyledi. 
     DYP'nin, Türkiye'nin temel taşı ve geleceğin iktidar adayı olduğunu savunan Ağar, ''Bize düşen bir görev olacaksa, biz de bu görevi her şekilde ve her noktada üstlenmek için partimiz kamuoyu neyi uygun görürse o görevlerde var olmak için buradayız'' diye konuştu. 
     Genel Başkan Yardımcısı Hasan Ekinci de, Mehmet Ağar'ın 1999 seçimlerinde DYP'den ayrılarak, ''gurbete çıktığını'' ve bağımsız milletvekili seçildiğini kaydetti. 
     DYP'nin, yeni ve güçlü bir merkez sağ parti oluşturmak amacıyla GİK'te alınan kararla, partiden her ne şekilde ayrılmış olurlarsa olsun herkese kucak açtığını belirten Ekinci, ''Değerli Mehmet Ağar, gurbetten dönmüştür'' dedi. 
     
     ''KİŞİSEL HESAPLAŞMA, BU PARTİDE OLMAZ'' 

     Mehmet Ağar, daha sonra genel merkez giriş katında gazetecilere yaptığı açıklamada da, ''kalbi bağlarının devam ettiği'' DYP'ye döndüğünü söyledi. 
     DYP, AP ve DP çizgisinin millete büyük hizmetler verdiğini, bundan dolayı da sürekli iktidarda olduğunu savunan Ağar, şöyle devam etti 
     ''Son dönemde ortaya çıkan sıkıntılar tabii ki parti içi mekanizmalarla eleştiriye tabi tutulmak suretiyle, buradan gerekli dersler çıkarılacak ve bunlar telafi edilecektir. Hiçbir zaman kişisel anlamda bir hesaplaşmanın yolu bu partide açılamaz. 
     Partide, herkes kendi özeleştirisini yaparak, hata ve değişim içinde olması gerekenler, kendilerini geriye çekmişlerdir, çekeceklerdir.'' Dönme kararından dolayı parti kamuoyunun heyecan içinde olduğunu ifade eden Ağar, partisinin vereceği her görevi yapmaya hazır olduğunu belirtti. Kimse ile kişisel meselesi olmadığını, geçmişte siyasetin kuralları içerisinde bazı mücadeleler yapıldığını ancak bunların belirli bir terbiye sınırları içerisinde kaldığını ifade eden Ağar, ''Bundan sonra da mecbur kalmadıkça asla bu çerçevenin dışına çıkmamız söz konusu değildir'' dedi. 
     
     GENEL BAŞKAN ADAYLIĞI, YURT GEZİLERİNDEN SONRA 

     Ağar, bundan sonra çalışmalarını Genel Merkez'de sürdüreceğini belirtti. 
     Bir gazetecinin, ''Emanetçi genel başkan olur musunuz '' sorusuna Ağar, ''Bizim tavırlarımızda, çalışma hayatımızda böyle bir şey hiçbir zaman olmadı'' karşılığını verdi. 
     Kendisini destekleyen partililerin, ''yakışmaz'' sözleri üzerine Ağar, ''Ben cevap vereyim'' diyerek, onları susturdu. 
     Bir soru üzerine, genel başkan adaylığını yurt gezilerinden sonra açıklayacağını bildiren Ağar, DYP'ye geçme kararının kendisine oy veren seçmenler tarafından da desteklendiğini vurguladı. 
     DYP'ye dönüşte kongre kararı alınmasının etkili olup olmadığının sorulmasına karşılık Ağar, ''Hayır. Önemli olan, geriye dönüş yolunun açılmasıydı. Geriye dönüş yolunun açılması ve kongre kararı alınması tesadüf'' dedi. 
     Ağar, bir gazetecinin, partiye katılımıyla DYP'nin de bundan sonra Meclis'te temsil edileceği belirtmesi üzerine, DYP'nin Meclis'te olmamasının partilileri üzdüğünü kaydetti. Ağar, bu sayının gelecekte artabileceğini sözlerine ekledi. 
     
     MECLİS'TE SON DURUM... 

     Elazığ Bağımsız Milletvekili Mehmet Ağar'ın katılımıyla DYP de Meclis çatısı altına girdi. 
     Milletvekilliği genel seçimlerinin yapıldığı 3 Kasım'da DYP yüzde 10 barajını aşamamış, Mehmet Ağar ise Elazığ'dan bağımsız milletvekili seçilmişti. Meclis'e AK Parti 363, CHP 178 milletvekiliyle girmiş, çeşitli illerden de 9 bağımsız milletvekili seçilmişti. 
     Seçimlerin yapılmasının üzerinden 18 gün geçtikten sonra TBMM'de temsil edilen parti sayısı 3'e yükseldi. Bağımsız milletvekillerinin sayısı 8'e indi. 
     Meclis'teki sandalye dağılımı şöyle 
     AK Parti 363 CHP 178 DYP 1 Bağımsız 8 Toplam 550 
     





</TEXT>
</DOC>
