<DOC>
<DOCNO> 113378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/siyaset/siy03.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter saltanatı 
</HEADLINE>
<TEXT>

Eski ve yeni bakanlar, ANAP mitingi ve açılışa polis helikopteriyle gitti. Gazipaşa’da İpekçi Parkı’nın adı, Rüştü Kazım Yücelen Parkı oldu. Bu karara, DSP, CHP ve MHP’liler karşı çıktı 
     İBRAHİM OKUMAMIŞ Gazipaşa DHA 

     İçişleri Bakanı Muzaffer Ecemiş ile eski bakan Rüştü Kazım Yücelen, park açılışı yapmak ve ANAP’ın mitingine katılmak için polise ait helikopterle Ankara’dan Antalya Gazipaşa’ya geldi. Tasarruf önlemleri nedeniyle polisin devriye araçlarına bile sınırlı benzin verilirken, aynı bakanlıkta "helikopter saltanatı" herkesi şaşırttı. 
     Ankara’dan dün saat 08.00 sıralarında havalanan polis helikopteri, yaklaşık 2.5 saatlik uçuşun ardından Ecemiş ve seçim nedeniyle bu görevi bırakmak durumunda kalan Yücelen’i Gazipaşa’ya getirdi. Antalya Valisi Ertuğrul Dokuzoğlu, Emniyet Müdürü Mehmet Yazıcı, İl Jandarma Komutanı Albay Erhan Güder, Gazipaşa Kaymakamı Haldun Aksalman ve Belediye Başkanı Bekir Akyol tarafından karşılanan konuklar, daha sonra konvoyla kaymakamlık binasına geçti. ANAP mitingine katılmak için Ecemiş’ten izin isteyen Yücelen, "Biraz sonra gelirim" dedi. 
     
     1979’da Abdi İpekçi’nin adı verilmişti 
     Ecemiş ise "Sizi 10 - 15 dakika bekleriz" diyerek Yücelen’i uğurladı. Ancak, Ecemiş, bir saat mitingin bitmesini bekledi. 
     Daha sonra Yücelen ile Ecemiş, açılışını yapacakları "Rüştü Kazım Yücelen Parkı ve Seyir Tepesi"ne geçti. 1979’da Belediye Meclisi kararıyla Abdi İpekçi adı verilen parkın adının, kısa süre önce, Kaymakam Haldun Aksalman tarafından Rüştü Kazım Yücelen Parkı ve Seyir Tepesi olarak değiştirildiği öğrenildi. Parkın adının değiştirilme kararının da, Yücelen’in İçişleri Bakanı olduğu sırada park yapımı için 60 milyar lira ödenek çıkarması nedeniyle verildiği öğrenildi. 
     MHP Gazipaşa İlçe Başkanı Osman Fidan ve DSP İlçe Başkanı Hasan Özdemir, parkın adının değiştirilmesine karşı çıktı. Başkanlar, bu değişikliğin kabul edilemez bir yanlışlık olduğunu söyledi. Gazipaşa Belediye Başkanı CHP’li Bekir Akyol ise, Belediye Meclisi’ni toplayarak parkın adını "Atatürk Parkı" olarak değiştireceklerini açıkladı. 
     



 SİYASET 















</TEXT>
</DOC>
