<DOC>
<DOCNO> 106513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun20.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da tutuklanan terör zanlısı... 
</HEADLINE>
<TEXT>

     Almanya'nın Heidelberg kentinde tutuklanan terör zanlısı Osman Pekmezci'nin bir arkadaşı, terör eylemini kendisinin tek başına planladığını sanmadığını söyledi. 
     Adının açıklanmasını istemeyen kişi, Bild gazetesine yaptığı açıklamada, ''Osman'ın tek başına böyle çılgınca bir fikre kapıldığına inanmıyorum. Mutlaka yardımcıları vardı'' dedi. 
     Osman Pekmezci ile nişanlısı Astrid E.'nin evinde radikal dinci içerikli videolar bulunmasının da terör eylemini çiftin tek başına planlamadığının delili olarak görüldüğü bildirildi. 
     Astrid E.'nin New York yakınlarında yaşayan babası Marco-Antonio E. 57 , kızının tutuklandığını duyunca şoke olduğunu belirterek, ''Kendisi terörist değil. Her şey Osman'ın başının altından çıktı. Daha başından bu yana bu ilişkiye karşıydım'' dedi. 
     Federal İçişleri Bakanı Otto Schily, şu ana kadar elde edilen bulguların, çiftin tek başına hareket ettiğini gösterdiğini belirtirken, Bavyera Eyaleti İçişleri Bakanı Günther Beckstein, çiftin evinde yapılan aramada ele geçirilen kimyasal maddelerin miktarının ve bulunan malzemelerin, olayın ardında başkalarının da bulunduğunun göstergesi olduğunu savunmuştu. 
     Bu arada Karlsruhe kentinde bulunan Federal Başsavcılık da olayla ilgili soruşturmayı üstlenip üstlenmeyeceğini araştırıyor. 
     





</TEXT>
</DOC>
