<DOC>
<DOCNO> 136683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/spor/spo15.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gözler 2. turda      BASKETBOL Avrupa Ligi kuraları yarın İspanya’nın Barcelona kentinde çekilecek. İlk turda deplasmanda ve evinde eşit grafik çizerek 4’er galibiyet alan Efes Pilsen’in menajeri Engin Özerhun, en zor grubu üçüncü sırada tamamlamanın sevincini yaşadıklarını söyledi. 
     
Gollü prova      KOCAELİSPOR, yarın oynayacağı Samsunspor maçı için dün sabah Samsun’a uçtu. Yeşil - Siyahlı ekip son provasını önceki gece Darıca Gençlerbirliği karşısında yaptı, İmebadze, Fabiano, Güvenç ve Hüseyin’’in golleriyle 4 - 1 galip geldi. Kocaeli’de Orhan Ak’ın hafif bir sakatlığı bulunuyor. 
     
Samsun’da revizyon      SAMSUNSPOR Teknik Direktörü Sakıp Özberk, Kocaelispor sınavında, Bursaspor’a karşı forma giyen dört oyuncusunu kulübeye çekecek. Özberk’in, Serkan Dökme, Celil, Musa ve İgnatov’a direkt şans vermesi bekleniyor. Öte yandan İstanbul Valiliği’ne atanan Muammer Güler, Samsunspor’u ziyaret etti. 
     
Gençlerin savaşı      ALTAY Teknik Direktörü Ümit Turmuş, Trabzonspor ile oynayacakları zorlu maçı, "gençlerin savaşı" olarak niteledi. İki takımın da 23 yaş ortalaması ile Süper Lig’in en genç kadrosuna sahip olduğunu dile getiren Turmuş, "Trabzonspor’u yenersek, sezonu ilk 10 takım içinde bitirme şansını yakalarız" dedi. 
     
Hedef 3 puan      MALATYASPOR Teknik Direktörü Ziya Doğan, hafta sonu Denizlispor ile yapacakları maçta iyi bir oyun ortaya koyup, sahadan galibiyetle ayrılmak istediklerini belirtti. Doğan, Sertan ve Tolga’nın cezalı olduğunu hatırlatarak, "Ama biz bunların arkasına sığınmayız" dedi. 
     
Batigol’e af      İTALYA’DA Reggina maçında rakibine dirsek attığı TV görüntülerinden belirlenen ve kart görmemesine rağmen iki maç ceza alan Interli Batistuta’nın bu cezası iptal edildi. Disiplin Komisyonu, itirazı geçerli kabul ederek, "Hareketin maçın oynanmadığı zamanda" yapıldığına karar verdi. 
     
Erken veda      BARCELONA Başkanı Juan Gaspart, daha önce 1 Mart’taki Olağan Kongre’de istifa edeceğini açıklamasına rağmen ani bir kararla dün görevi bıraktı. Gaspart, "Şimdi istifa etmemin kulübün iyiliğine olacağını düşündüm" dedi. 
     
Kortta randevu      AVRUPA Tenis Birliği tarafından organize edilen 14 Yaş ve Altı Avrupa Erkekler Kış Kupaları Eleme Grubu maçları, bugün başlayacak. ENKA Sadi Gülçelik Spor Sitesi Kortları’ndaki maçlara Türkiye’nin yanı sıra B.Rusya, Çek Cumhuriyeti, Polonya, Slovakya ve Ukrayna katılacak. 
     



 SPOR 
























</TEXT>
</DOC>
