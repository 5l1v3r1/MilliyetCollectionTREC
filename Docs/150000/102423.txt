<DOC>
<DOCNO> 102423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur06.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
De Telegraf ''En popüler tatil ülkesi Türkiye'' 
</HEADLINE>
<TEXT>

     Hollanda'nın yüksek trajlı gazetelerinden De Telegraf, ''Türkiye 1 Numara Oluyor'' başlığıyla yayınladığı haberde, ''Büyük tur operatörleri, önümüzdeki kış sezonunda da büyümesini devam ettirecek olan Türkiye'nin, en popüler tatil ülkesi olma konumunu daha da ilerleteceğini bekliyorlar'' ifadesine yer verdi. 
     Turizm Bakanlığı'ndan yapılan açıklamaya göre, haberde, özellikle yaz aylarında turist hareketinin Türkiye'ye yöneldiği belirtilerek, Antalya ve İstanbul havalimanlarına uçakların ardı ardına indiği ifade edildi. 
     İstanbul sokaklarının fotoğraflarının yer aldığı haberde, dünyanın sayılı tur operatörlerinden Neckerman Şirketi'nin yetkilisi Gerrit Slot'un konuya ilişkin yorumları da aktarıldı. Slot, ''Türkiye'nin artan popülaritesinin İspanya ve Tunus'un aleyhine olduğunu ve 2003 yazında Türkiye'nin en popüler tatil ülkesi İspanya'yı da geride bırakacağını'' kaydetti. 
     Turizm Bakanı Mustafa Taşar da haberi değerlendirirken, ''Türkiye'yi turizmde markalaştırdık. Hedeflediğimiz turizm devleri artık Türkiye ile yarışacak'' dedi. 
     Taşar, bu ve bunun gibi haberlerin özellikle son zamanlarda Türkiye aleyhine yapılan olumsuz propagandalara ve iftiralara en güzel yanıt olduğunu ifade ederek, Türkiye'nin daha önce Yunanistan'ın önüne geçtiğini, yakın gelecekte de en popüler tatil ülkesi olan İspanya'yı geride bırakacağını kaydetti. 
     Artık turizmde modanın Türkiye olduğunu belirten Taşar, Türk turizminin bir atılım dönemi içinde olduğunu ve yükseliş trendini hızlı bir şekilde gerçekleştirdiğini ifade etti. 
     





</TEXT>
</DOC>
