<DOC>
<DOCNO> 124019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur10.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO, tarih vermeyen AB'ye boykota hazırlanıyor... 
</HEADLINE>
<TEXT>

     Ankara Ticaret Odası ATO , Avrupa Birliği'nin AB Türkiye'ye tarih vermemesi durumunda Birlik ülkelerine ticari ve turistik anlamda yaptırım uygulayacak. 
     ATO Başkanı Sinan Aygün, yaptığı yazılı açıklamada, AB'nin Türkiye'ye kabul edilebilir bir tarih vermemesi durumunda iki aşamalı bir eylem planını yürürlüğe koyacaklarını bildirdi. İlk aşamada ATO bünyesinde, AB ülkelerinden mal ve hizmet alımının durdurulacağını belirten Aygün, kararın protesto edilmesi için Ankara'da bulunan sivil toplum örgütlerinin toplantıya çağrılarak, bu örgütlerle ortak hareket edileceğini kaydetti. Plan çerçevesinde geniş kapsamlı bir "yerli malı kullan" kampanyasının başlatılacağını vurgulayan Aygün, yılbaşı ve bayram tatillerinde Türkiye aleyhine oy kullanan ülkelere gitmeme çağrısı yapacaklarını belirtti. Aygün, Türkiye'ye tarih verilmemesi durumunda bu kararın ATO Meclisi'nde protesto edileceğini bildirdi. 
     ATO, planın "hükümetten beklentiler" başlıklı ikinci aşamasında ise hükümetten kamu alımlarına esas olmak üzere "Yerli Malı Satınalma Yasası" çıkarmasını ve Gümrük Birliği'ni gözden geçirmesini isteyecek. Aygün, bu kapsamda hükümetten, AB ülkeleriyle siyasi ilişkileri askıya almasını, hiçbir zirve toplantısına katılmamasını, 6 ay içinde herhangi bir ilerleme olmazsa tam üyelik başvurusunu geri çekmesini ve ABD ile serbest ticaret yolunun açılması için girişimde bulunmasını isteyeceklerini bildirdi. 
     "Avrupa Birliği'nin bugünkü tutumu sağlam ve güven duyabileceğimiz bir zemin oluşturmaktan uzaktır. Türkiye'nin geleceği ve AB ile ilişkileri böylesine belirsiz bir zemin üzerine inşa edilemez" diyen Aygün, Türkiye'nin üzerine düşeni yaptığını, AB'nin Türkiye'yi değil, "Hristiyan Klubü" olup olmayacağını oylayacağını savundu. 
     Türkiye'nin cebi ile onuru arasına sıkışmaması gerektiğini belirten Aygün, "Türkiye, cüzdan-vicdan hesabı yapamaz. Türkiye'nin kuruluş kriterleri AB kriterlerinden daha değersiz değildir. Sayın Cumhurbaşkanı'nın zirveye gitmeme kararı doğru ve onurlu bir davranıştır" dedi. 
     





</TEXT>
</DOC>
