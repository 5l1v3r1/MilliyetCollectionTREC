<DOC>
<DOCNO> 137827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/ekonomi/eko05.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble yola beton önerisi 
</HEADLINE>
<TEXT>

Oyak Çimento Grubu Başkanı Çağlar, 15 bin Km’lik duble yolun en azından üçte birinin beton olması için hükümetle temas halinde olduklarını açıkladı 
     OYAK Otomotiv ve Çimento Şirketleri Yönetim Kurulu Başkanı Celalettin Çağlar, 15 bin kilometrelik duble yolun en azından üç ya da dörtte birinin beton olması için hem grubun, hem de sektörün Ankara’da temaslarda bulunduğunu söyledi. 
     2002 yılı değerlendirmesi ve 2003 beklentilerinin dile getirilmesi için grup bünyesindeki diğer çimento şirketlerinin genel müdürleriyle birlikte düzenlediği basın toplantısında konuşan Çağlar, "Duble yolun yapımında asfalt, beton tercihi ortaya çıkıyor. Beton yolun ilk yatırım maliyetinde asfaltla bir farkı yok ama bakım maliyetinde çok önemli avantajı var" dedi. 
     Çağlar, Türkiye’de krizden dolayı ertelenmiş yatırımların bu yıl yeni hükümetin de rüzgarıyla gerçekleşeceğini söyledi. Irak savaşından sonra Türkiye’de çok şeyin değişeceğine inandığını ifade eden Çağlar, Türkiye’ye yapılacak yardımın ötesinde ekonominin nefes alacağını kaydetti. 
     
     Birleşmeler gündemde 
     Bu yıl üretimde yüzde 15, ciroda ise yüzde 30 büyüme planladıklarını bildiren Çağlar, ihracatın 50 milyon doları geçmesini öngördüklerini belirtti. 
     Çağlar, 30 Mart’a kadar Niğde ve İskenderun fabrikalarını tek çatı altında OYSA Çimento olarak birleştireceklerini bildirdi. Çağlar, Adana, Bolu ve Ünye’deki 30 kadar hazır beton tesisini de tek çatı altında toplayıp OYAK Beton olarak faaliyetlerini sürdüreceklerini kaydetti. 
     



 EKONOMİ 



















</TEXT>
</DOC>
