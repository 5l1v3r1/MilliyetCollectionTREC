<DOC>
<DOCNO> 122262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sondun17.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna çevresinde hafif şiddette depremler... 
</HEADLINE>
<TEXT>

     İtalya'nın güneyindeki Sicilya adasında aktif durumda olan Etna yanardağının çevresinde meydana gelen hafif şiddette depremlerde bir ilkokulun çatısının çöktüğü, ölü ve yaralı olmadığı belirtildi. 
     İtalyan Ulusal Jeofizik ve Volkanoloji Enstitüsü'nden verilen bilgiye göre, yerel saatle 13.20 ve 13.28'de Richter ölçeğiyle 2.8 ve 3.6 büyüklüğünde iki deprem meydana geldi. 
     İtalyan haber ajanslarına açıklama yapan yetkililer, depremlerin Katanya'nın Giarre ilçesindeki bir ilkokulun çatısının çökmesine yol açtığını bildirdi. Öğrencilerin okul dışında bulunmasından dolayı yaralanan olmadığı, sadece çocukların panik yaşadığı ifade edildi. 
     Yaklaşık 190 öğrencinin bulunduğu okulda ilk depremden sonra öğretmenlerin herkesi dışarıya çıkarttığı ve çatının ikinci deprem sonucunda çöktüğü belirtiliyor. 
     İtalya'da 31 Ekim'de meydana gelen depremde, Molise bölgesinde 1 okulun çökmesi sonucu 30 çocuk hayatını kaybetmişti. 
     Bu arada, Etna yanardağı lav ve kül püskürtmeye devam ediyor. 2 gündür kapalı tutulan Katanya kentindeki Fontanarossa havaalanının, küllerin rüzgarın etkisiyle dağılması üzerine yeniden açıldığı duyuruldu. 
     





</TEXT>
</DOC>
