<DOC>
<DOCNO> 122708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo16.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu yöneticilere saldırı... 
</HEADLINE>
<TEXT>

     Gaziantepspor Kulübü Başkanı Celal Doğan, Trabzon Havaalanı'nda, asbaşkanlar Asım Atmaz ve Bülent Mamatoğlu'na yapılan saldırının arkasında eski oyuncuları Fatih Tekke'nin bulunduğuna inandıklarını belirterek, ''Fair Play deyip duranların, saldırı sonrasında nasıl bir tavır takınacaklarını merakla bekliyoruz. Bu olaydan sonra Fatih Tekke Trabzon'da kalacak mı, kalmayacak mı bekliyoruz'' dedi. 
     Celal Doğan, düzenlediği basın toplantısında, Çaykur Rizespor ile Türkiye Kupası maçını yapmak üzere uçakla Trabzon'a giden kafilenin, bugün saat 00.45'te Trabzon Havaalanı'na indiğini belirterek, ''Gaziantepspor Kulübü Futbol Şubesi Sorumlusu Asım Atmaz ve asbaşkan Bülent Mamatoğlu, 15-20 kişilik Trabzonspor taraftarı tarafından havaalanı çıkışında darp edildi'' diye konuştu. 
     ''Gece yarısı Trabzonspor taraftarlarının takımı karşılamaya gelmediğini bilecek kadar akıllıyız'' diyen Doğan, şöyle devam etti 
     ''Asbaşkanlarımıza, Fatih Tekke'nin adını anıp, onun adına saldırı yaptıklarını ima ederek aslında adresi göstermişlerdir. Fatih Tekke'nin örgütlediği bu insanların Gaziantepspor yöneticilerine yaptıkları saldırıyla ilgili adli soruşturma için ilgili merciler uyarılmıştır. Şiddeti dün seyircide, yöneticide ve basındaki yönlendirmelerde arıyorduk. Artık şiddeti bizzat futbolcu yönlendirmeye başlamıştır. 
     Bu durum karşısında Futbol Federasyonu'nun ve Trabzonspor Kulübü'nün bu mafyavari kafadaki futbolcuyu barındırıp barındırmadıklarını görmek istiyoruz. Bu saldırın arkasındaki zavallının, 2 sezon ekmeğimizi yemiş olan futbolcu müsveddesi Fatih Tekke olması bizim için sürpriz olmamıştır.'' Fatih Tekke'de aşırı derecede kişilik bozukluğu bulunduğunu savunan Doğan, sözlerini şöyle tamamladı 
     ''Fatih Tekke ruh hastasıdır. Fair Play diye yırtınan Özkan Sümer'in, Futbol Federasyonu Başkanlığı'nın ve spor kamuoyunun, çirkin olay karşısında takınacakları tavır bizi yakından ilgilendirmektedir. 2 sezon Gaziantepspor'da forma giyen Fatih Tekke'ye eski kulübüne gidişinde büyük yakınlık ve kolaylık gösterdik. Bi insanın sağlıklı bir kafa ve ruha sahip olmadığı görülmüştür. Fatih, Trabzonspor için handikaptır.'' 
     





</TEXT>
</DOC>
