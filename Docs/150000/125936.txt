<DOC>
<DOCNO> 125936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur28.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'dan veto kararına sert yorum... 
</HEADLINE>
<TEXT>

     TBMM Başkanı Bülent Arınç, demokrasilerde balans ayarının sandık ve seçimle yapılacağını söyledi. 
     Arınç, resmi temaslarını sürdürdüğü Hindistan'da, gazetecilerin, Anayasa değişikliğine ilişkin yasayı Cumhurbaşkanı Ahmet Necdet Sezer'in TBMM'ye geri göndermesine ilişkin sorularını yanıtladı. 
     Geri gönderme gerekçesini ''çok yerinde bulmadığını'' bildiren Arınç, ''Anayasa değişikliğin kişiye özel düzenleme içerdiği'' iddiasına da katılmadığını söyledi. 
     TBMM'nin gerekli düzenlemeyi yapacağını ve iradesini ortaya koyacağını kaydeden Arınç, Anayasa'nın 76. maddesinde yapılan değişikliğin geçen yıl kabul edilen 37 maddelik paketin içinde yer almasına karşılık 2. tur oylamada paketten çıkarıldığını hatırlattı. Arınç, o dönemde hiçkimsenin bu madde ile ilgili olarak ''kişiye özel düzenleme yapılıyor'' eleştirisinde bulunmadığını söyledi. 
     Siirt ilinde seçimlerin iptal edildiğini hatırlatan Arınç, bu ilin Meclis'te temsil edilmemesinin demokratik parlamenter sistemin özüne aykırı olduğunu ifade etti. Arınç, 78. maddedeki değişiklikle Siirt'te seçim yapılmasının mümkün hale getirildiğini savunarak, ''İade gerekçesinde bu madde uygulanırsa sanki Türkiye'de her gün seçim yapılacakmış gibi bir anlam çıkarılması yanlıştır. Kaldı ki, demokrasilerde balans ayarı sandık ve seçimle yapılır'' dedi. 
     
     ''DEMOKRASİLERİN MEŞRUİYETİ SEÇİMDİR'' 
     Arınç, zaman zaman seçimlere gidilmesinin ve vatandaşın eğiliminin belirlenmesinin yararına işaret ederek, ''Demokrasilerin meşruiyeti seçimdir'' diye konuştu. 
     Seçimlerin, demokrasinin rayında gitmesi için en önemli amaçlardan biri olduğunu kaydeden Arınç, ''Geçen dönemde ara seçimler zamanında yapılmış olsaydı belki de 3 Kasım seçimlerine gerek olmayacaktı'' görüşünü savundu. 
     Bülent Arınç, Anayasa değişikliğinin milletvekillerinin yüzde 90'nın kabul oyu ve iki partinin işbirliği ile çıkarıldığını hatırlatarak, TBMM'nin bu konuda en doğru kararı vereceğine inancını dile getirdi. 
     Arınç, Bangalore'deki temaslarını tamamlayarak uçakla Bombay'a hareket etti. Bu geceyi Bombay'dan geçirecek olan Arınç, yarın Türkiye'ye dönecek. 
     





</TEXT>
</DOC>
