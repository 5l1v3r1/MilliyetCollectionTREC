<DOC>
<DOCNO> 141404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/siy03.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP vitrininde 28 tanıdık’ isim 
</HEADLINE>
<TEXT>

Yeni İstanbul İl Başkanı Mücahit Türkkan, "Bu listede Mehmet Ağar’ın gölgesini, düşünce tarzını, İstanbul’u nasıl görmek istediğiyle ilgili bir şeyler hissedersiniz" dedi 
     PINAR AKTAŞ İstanbul 

     DYP’de Mehmet Ağar’ın genel başkan olmasının ardından teşkilatlarda da hareketlilik başladı. İstanbul İl Başkanı Seyit Şahin gitti, yerine yağ fabrikası sahibi Mücahit Türkkan geldi. Değiştirilen il yönetiminde ise ilk kez siyasete atılan hayli ilginç isimler yer aldı. 
     
     Gizli ünlüler 
     Şubat ayının sonunda göreve başlayan Türkkan, öncelikle 28 kişilik bir il yönetim kurulu listesi hazırladı. Tanıdık isimler arasında şiir kasedi çıkaran İbrahim Sadri, ANAP’lı eski milletvekili Adnan Yıldız, ANAP’lı eski Şişli Belediye Başkanı Cüneyt Akgün bulunuyor. Türkkan yönetimdeki "gizli" ünlüleri ise şöyle açıkladı 
     Süzer Holding Yönetim Kurulu Başkanı Mustafa Süzer’in kız kardeşi Cennet Teker, Turgay Ciner’in ağabeyi Park Otomotiv’in sahibi Tuncer Ciner, ünlü jinekolog Teksen Çamlıbel’den geçtiğimiz günlerde boşanan Sıdıka Çamlıbel, Necdet Menzir’in oğlu, Microsoft Türkiye yöneticilerinden Murat Menzir, AKP İstanbul Milletvekili Cengiz Kaptanoğlu’nun ortağı Atilla Yener, Futbol Federasyonu Başkan Yardımcısı Hüsnü Hayal, Taksiciler Derneği Başkanı Semih Kaçanoğlu, Türker Nakliyat’ın sahibi Faruk Türker, eski bakanlardan Nevzat Ayaz’ın damadı, avukat Fikret Öztemur, Eski İstanbul Valisi ve senatör Vefa Poyraz’ın oğlu Osman Poyraz. 
     Türkkan, tüm bu isimler için şunu söyledi 
     "Bu listede Mehmet Ağar’ın gölgesini, düşünce tarzını, İstanbul’u nasıl görmek istediğiyle ilgili bir şeyler hissedersiniz. Bunların çoğu benimle birlikte politika yapmayan, hayatlarında ilk kez siyaset yapmak için zemin bulmuş kişiler. Siyasette bu insanların önünün açılması gerektiğine inandığım için çok değişik yelpazedeki arkadaşlarımı burada bir araya getirdim." 
     Üsküp’ten Türkiye’ye göçen bir ailenin oğlu olan İl Başkanı Türkkan 43 , üniversite öğrenimini yurtdışında işletme mühendisliği ve uluslararası yatırım ve planlama üzerine yaptı. 18 yıl yurtdışında kaldıktan sonra Türkiye’ye döndü. Şu anda uluslararası taşımacılık yapıyor ve Gebze’deki Sevkan Yağ Fabrikası’nın sahibi. 
     Hayatı boyunca hiç aktif siyaset yapmadığını söyleyen Türkkan, Ağar’ın isteğiyle bu görevi kabul ettiğini belirtiyor. 
     



 SİYASET 















</TEXT>
</DOC>
