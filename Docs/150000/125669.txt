<DOC>
<DOCNO> 125669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo28.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel, Armavutluk Milli Takımı'nın başına geliyor... 
</HEADLINE>
<TEXT>

     Beşiktaş ve Trabzonspor'un eski Alman çalıştırıcısı Hans Peter Briegel, Arnavutluk Milli Takımı'nın başına geliyor. 
     Alman Spor Ajansı SID'nin haberine göre, Almanya Milli Takımı'nın eski savunma oyuncusu Hans Peter Briegel, Arnavutluk ile anlaşmaya vardığını söyledi. 
     Briegel, 1982 ve 1986 Dünya Kupası dahil 1979-1986 yılları arasında 72 kez Alman Milli Takımı'nda oynadı. 
     Arnavutluk'un daha önceki teknik direktörü İtalyan Giuseppe Dossena, göreve geldiğinden bu yana basının eleştirilerinden sıkıldığını belirterek, 4 maç görev yaptıktan sonra kasım ayında istifa etmişti. 
     47 yaşındaki Briegel, futbolculuk kariyerinin büyük bölümünü geçirdiği FC Kaiserslautern Kulübü'nde şu anda ikinci başkan olarak görev yapıyor. 
     Daha önce Türkiye'de Beşiktaş ve Trabzonspor takımlarını çalıştıran Hans Peter Briegel'in, 1-2 gün içinde sözleşme imzalaması bekleniyor. 
     





</TEXT>
</DOC>
