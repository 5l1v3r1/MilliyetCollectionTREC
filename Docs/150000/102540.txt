<DOC>
<DOCNO> 102540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun19.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayetullah Hamaney "İslam ülkeleri Irak harekatına karşı olmalı" 
</HEADLINE>
<TEXT>

     İran dini lideri Ayetullah Ali Hamaney, ülkesinin Irak'a yönelik harekata karşı olduğunu, diğer İslam ülkelerinin de aynı yönde tutum içine girmeleri gerektiğini söyledi. 
     İran resmi haber ajansı İRNA'ya göre Hamaney, ziyaret için Tahran'da bulunan Bahreyn Kralı Hamid Bin İsa El Halife ile görüşmesinde, ABD'nin Irak'a yönelik harekat olasılığını kınayarak, bunu ''zorbalık' olarak niteledi. 
     Hamaney, herhangi bir saldırının petrol zengini bölgede istikrarsızlığa yol açabileceğini belirterek, ''Bu ortamda Müslüman ülkeleri, aralarındaki işbirliğini her zamankinden daha çok artırmalı'' dedi. 
     İran dini lideri, Bahreyn ile ilişkilerin geliştirilmesi çağrısında bulunurken, Kral El Halife de, İran ile ilişkilerinin gelişmesinden duyduğu memnuniyeti dile getirdi. 
     1979 İran Devrimi'nden sonra Tahran'ı ziyaret eden ilk Bahreyn lideri olan El Halife, Körfez ülkeleri arasında daha yakın ilişkilerin, ''Müslüman dünyaya yönelik tehditleri azaltacağını'' söyledi. 
     Devlet televizyonu da, Tahran ve Manama yönetimlerinin, yayımladıkları ortak bildiride, Bağdat'ın BM kararlarını uygulaması çağrısında bulunduğunu ve Irak'ın içişlerine herhangi bir müdaheleye karşı olduklarını duyurdu. 
     ABD'nin Körfez'deki en yakın müttefiklerinden Bahreyn, Amerikan 5. Filosu'na ev sahipliği yapıyor. 
     





</TEXT>
</DOC>
