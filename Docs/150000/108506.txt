<DOC>
<DOCNO> 108506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko31.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Oral "Memur zammı bütçe dengelerini bozmadı" 
</HEADLINE>
<TEXT>

     Maliye Bakanı Sümer Oral, memur maaş artışlarının bütçe dengelerini bozmadığını, enflasyon farkını ise vermeyeceklerini söyledi. 
     Sümer Oral, yağışlardan zarar gören üreticilerle ilgili inceleme ve görüşmelerde bulunmak üzere geldiği Manisa'da gazetecilerin sorularını yanıtladı. Oral, bir gazetecinin memur maaş artışları ile ilgili olarak hükümetin özveride bulunup bulunmadığını sorması üzerine, bürokrat olarak görev yaptığı yıllarda memur maaş artışları ile ilgili çalışmalarda bulunduğunu hatırlattı. 
     Oral, kendisinin memur maaşlarına yapılan seyyanen uygulamasının taraftarı olmadığını, ancak böyle bir karar verildiğini belirtti. Seyyanen zammın verimli olup olmadığı ile ilgili soruya ise Bakan Oral, şöyle yanıt verdi 
     ''Seyyanen ücret uygulaması ücret skalasını sağlıklı hale getiren bir düzenleme değildir. Ama alt birimlerin zaman içinde çok düşük ücrette kalması böyle bir talebi, öneriyi beraberinde getirdi ve benimsendi. Şimdi ekim, kasım, aralık aylarında katsayı artışı daha doğrusu taban aylık artışı memurlara 100 milyon lira ilave zam sağlayacak şekilde düzenlendi, bunun 75 milyon liralık bölümü 2003'de ödenecek. Çünkü bütçe ancak bunu kaldırabilecek. Daha fazlasını yaparsanız bu defa bütçe dengelerini bozarsınız. Diğer kesimlerin aleyhine dengeler bozulur. Daha fazlasını alma durumunda kalırsınız. Ancak 75 milyon liralık bölümü verilebilir, o verildi. Biz yılın son aylarına doğru doğabilecek enflasyon farkını verecektik, onu vermedik, vermeyeceğiz. Ancak bu memurumuz için daha avantajlı bir uygulama oldu. Memurlarımızın içinde bulunduğu durumu dikkate alarak, enflasyon farkını vermemek suretiyle bütçede bir denge sağlıyorsunuz. Bütçe dengesini de bozmuyorsunuz. Bütçe dengesini bozduğunuz zaman bugüne kadar uyguladığımız titiz program tatbikatının sonucunu bir bakıma riske etmek durumu olabilir ona hiç gidilmedi.'' 
     





</TEXT>
</DOC>
