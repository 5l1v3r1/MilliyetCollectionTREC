<DOC>
<DOCNO> 138350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/siyaset/siy99.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kongre’den sözlü teminat      Ankara ile Washington arasında Amerikan askerlerinin Kuzey Cephesi’ne transit geçiş izni verilmesi için sürdürülen görüşmelerin ekonomik paket ayağına güvence verildiği öğrenildi. 
     Amerikan Kongre kaynakları, Bush yönetiminin acil isteği üzerine, Cumhuriyetçi lider Dennis Hastert’in kendilerine gönderilecek herhangi bir ekonomik yardım paketinin ivedilikle Kongre tarafından onaylanacağı yönünde Türk yetkililere teminat verdiğini bildirdi. Aynı kaynak, yönetimin talebi üzerine Hastret’in geçen perşembe günü bir araya geldiği Dışişleri Bakanı Yaşar Yakış ve Ekonomiden Sorumlu Devlet Bakanı Ali Babacan’ı güvence konusunda haberdar ettiğini belirtti. 
     
Sınıra duvar örüyoruz...      BARKIN ŞIK Ankara 

     Türkiye’ye yönelebilecek göç dalgasına karşı önlem almak ve güvenliği sağlamak üzere K. Irak’a girecek olan TSK, hazırlıklarını büyük ölçüde tamamladı. Ocak ayı sonundan bu yana personel, teçhizat ve malzeme takviyesi yapılan Irak sınırındaki 2. Ordu’nun askeri gücü 100 bin kişiye ulaştı. Orgeneral Fevzi Türkeri komutasındaki birlik personeli salgın hastalıklara karşı aşılanırken, subay ve astsubayların aileleri için "özel bürolar" oluşturuldu. Tezkerenin çıkmasıyla, 50 bin Türk askerinin Kuzey Irak’a girerek göç ve güvenlik tedbirlerini alması planlanıyor. 
     Van Jandarma Bölge Komutanlığı ile 7. Kolordu’dan toplam 50 bin asker Kuzey Irak’ta güvenlik çemberi oluşturacak, geride kalanlar iç güvenliğin tehdit altına girmesini önleyecek. 
     
     ÖZKÖK DENETLEYECEK 
     Jandarma Genel Komutanlığı’na bağlı kuvvetler insani yardım çalışmalarında bulunacak, Kara Kuvvetleri Komutanlığı’na bağlı birlikler güvenlik tedbirleri alacak. Genelkurmay Başkanı Orgeneral Hilmi Özkök ve kuvvet komutanları, birkaç gün içinde bölgeye gelerek birlikleri denetleyecek. 
     
Herkes yardım derdinde      Amerikan finans çevrelerinin gazetesi Wall Street Journal, Türkiye’nin yanı sıra İsrail, Ürdün ve Mısır gibi bölge ülkelerinin de ABD’den savaş yüzünden uğrayacakları zarara karşı mali destek talebinde bulunduklarını yazdı. Haberde bu desteğin ayda 6 - 9 milyar doları bulacak savaş giderlerine ek olarak talep edildiğine ve hiçbirinin bütçede kaynağı bulunmadığına dikkat çekildi. 
     Gazeteye göre, bölge ülkelerinin talepleri şöyle 
     Türkiye 10 milyar dolar hibe, 20 milyar dolar borç garantisi. 2002’de yapılan yardım 252 milyon dolar. 
     İsrail 4 milyar dolar hibe, 8 milyar dolar borç garantisi. 2002’de verilen yardım 2.76 milyar dolar. 
     Ürdün Savaşın ekonomisine getireceği yükün 1.2 - 1.8 milyar dolar olacağını hesaplıyor. 2002’de verilen yardım 350 milyon dolar. 
     Mısır Savaşın ekonomiye getireceği yükü 5 - 8 milyar dolar olarak hesaplıyor. 2002’de verilen yardım 1.95 milyar dolar. 
     
AKP’li Bostan’dan taraflı tercüme...      BÜLENT ÖZDEMİR 

     Türk canlı kalkanların Bağdat’ta düzenlediği basın toplantısını hem Türk hem de yabancı basın mensupları izledi. Toplantıda grubun sözcüsü Şaban Dayanan’ın yaptığı açıklamayı AKP’li Fatma Ünsal Bostan yabancı basın mensupları için İngilizce’ye çevirdi ancak biraz rötuşla... Dayanan’ın, "Bir ülkenin savaşa sokulması konusunda para pazarlığı yapılmasını kınıyoruz. Akan kandan Tayyip Erdoğan da sorumlu olacaktır" açıklamasını Bostan, "kanın ekonomik anlaşmalar karşılığında satılmaması gerektiği" şeklinde çevirdi. 
     
Türkmen şartını ABD kabul etti      Askeri ve siyasi konularda büyük sorun kalmadığını vurgulayan kaynaklar, AKP lideri Tayyip Erdoğan’ın "asıl sorun" diye nitelediği Türkmenler konusunun da müzakereler sırasında çözümlendiğini vurguladı. Buna göre ABD tarafı, Araplar ve Kürtlerden sonra Türkmenlerin, "Irak’ın üçüncü grubu" olacağı taahhüdünde bulundu. Türkiye’nin kaygı duyduğu ABD’nin Kürt gruplara dağıtacağı silahların kontrolü konusu da, siyasi mutabakat metninin "Irak’ın normalizasyonu" bölümünde ele alındı. ABD’nin Saddam sonrası Irak’ın düzenli orduya geçişiyle de, bu kaygıların giderileceği mesajı verildi. 
     
Meclis maaşları geri istedi...      Yüksek Seçim Kurulu’nun YSK Siirt’te yapılan seçimleri iptal etmesinin ardından üyelikleri düşen milletvekillerinden birer aylık maaşları geri alınacak. TBMM Saymanlığı, yaklaşık 5.5 milyar lira tutan maaşın geri alınması için eski milletvekillerine davetiye çıkardı. YSK’nın 2 Aralık 2002 tarihinde Siirt seçimlerini iptal etmesinden sonra Siirt’ten milletvekili seçilen AK Parti’li Mervan Gül, CHP’li Ekrem Bilek ve bağımsız Fadıl Akgündüz’ün üyelikleri düşmüştü. Gül, Bilek ve Akgündüz’ün üyeliklerinin düşmesi üzerine TBMM Başkanlığı, TBMM üyelerinin ödenek, yolluk ve emekliliklerine dair 3671 sayılı kanununun 6. maddesi uyarınca, bu üyelerin maaşlarından birer aylıkların geri alınmasını kararlaştırdı. 
     
CHP Süryaniler tehlikeli değil      TBMM İnsan Haklarını İnceleme Komisyonu tarafından oluşturulan alt komisyonun Mardin incelemelerinden sonra, Süryanilerin ileride Türkiye’nin üniter yapısı açısından tehlike oluşturabileceği yolunda tespitlerde bulunması tepkiye neden oldu. CHP Mardin Milletvekili Muharrem Doğan, Süryanilerin Türkiye için bir tehlike değil, bir kazanç olduğunu ifade ederek, "Yanlış bilgilenmişler, bölgede böyle bir tehlike söz konusu değil" dedi. Doğan, "Onlarla birlikte büyüdük, yetiştik. Birlikte yaşıyoruz. Türkiye için bir tehlike oldukları doğru değil. Bu ayrımcılık, ırkçılık, din ayrımcılığı, din istismarcılığıdır. Dinleri farklı olabilir. İncil’e inanıyorlar" diye konuştu. 
     
2 bakan 7 vekil Siirt gezisinde      AKP Genel Başkanı Recep Tayyip Erdoğan’ın da aday olduğu Siirt’te 9 Mart’ta yapılacak milletvekilliği ara seçimleri öncesinde iki bakan ve yedi milletvekili bölgede seçim gezilerine başladı. Batman’a uçakla gelen İçişleri Bakanı Abdülkadir Aksu, Bayındırlık ve İsk n Bakanı Zeki Ergezen ile AKP’nin Batman, Mardin, Şanlıurfa, Diyarbakır milletvekilleri, 100 araçlık konvoyla Siirt’te gövde gösterisi yaptı. Bakan ve milletvekillerinin bulunduğu araçların sivil plakalı olduğu dikkati çekti. Bakan ve beraberindekiler daha sonra Siirt’e bağlı Kayabağlar köyünü ziyaret etti. 
     



 SİYASET 












</TEXT>
</DOC>
