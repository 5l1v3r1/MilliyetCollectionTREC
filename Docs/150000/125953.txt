<DOC>
<DOCNO> 125953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur45.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Genel Başkan adayı Özdemir "2.Özal dönemi başlayacak" 
</HEADLINE>
<TEXT>

     Ali Talip Özdemir, ANAP'ın 11-12 Ocak tarihlerinde yapacağı olağanüstü kongrede genel başkan adayı olacağını açıkladı. 
     Özdemir, ANAP Genel Merkezi'ne gelişinde davul ve zurnalar eşliğinde partililerin alkışlarıyla karşılandı. 
     Ali Talip Özdemir, konuşmasına, Konya'da Mevlana'nın türbesini ziyaret ettiğini ve adaylığının hayırlı olmasını dilediğini ifade ederek başladı. ANAP ve parlamento dışında kalan diğer partilerin en büyük sorununun vatandaştan uzaklaşmak olduğunu ifade eden Özdemir, ''Yeniden başlayan ANAP hamlesini, vatandaşın ayağına giderek anlatacağım'' dedi. 
     Özdemir, yeni bir dönemin başladığını, yeni bir sayfa açtıklarını dile getirerek, ''Yeni dönemde halkla kaynaşmış ikinci Özal dönemini başlatacağız'' diye konuştu. 
     Kopenhag kriterlerinde yer alan din ve vicdan hürriyeti, düşünce özgürlüğü ve mali konuların ANAP'ın kuruluşunda Turgut Özal'ın ortaya koyduğu esaslar olduğunu savunan Özdemir, ''bunları tekrar yakalamaları halinde ikinci Özal döneminin başlayacağını ve ANAP'ın iktidara taşınacağını'' söyledi. 
     ''Cesaretiniz yoksa zafer de yoktur'' diyen Özdemir, bir partiye genel başkan seçilecek kişinin halk nezdinde kabul görmesi gerektiğini vurguladı. Özdemir, ''800 insanın toplanıp lider seçmesinin hiçbir anlam ifade etmediğini hep beraber yaşadık'' dedi. 
     Mevcut hükümetin çok kısa sürede ciddi tehditlerle karşı karşıya kaldığını kaydeden Özdemir, merkezin toparlanması gerektiğini ve bunun adresinin ANAP olduğunu ileri sürdü. Özdemir, merkezde birleşme tartışmalarınin partilerin aldığı oylarla bağdaştırılmaması gerektiğini ifade ederek, ''Yeni dönemde ANAP'ın lideri değil, merkez sağda lider olmak için adayım. 1983 yılından beri ANAP'a oy veren herkesi tekrar ANAP'a çağırıyorum'' dedi. 
     Mevlana'nın ''Bir yerden göçmek ne güzel, bir yere konmak ne hoş. Söylediklerimiz hep düne ait. Dünle beraber gitti cancağızım, artık yeni şeyler söylemek lazım'' sözünü anımsatan Özdemir, ''Eğer bu görev memleketimize, milletimize, ANAP'a, bana ve aileme hayırlı olacaksa Allah'tan niyaz ediyorum'' dedi. 
     





</TEXT>
</DOC>
