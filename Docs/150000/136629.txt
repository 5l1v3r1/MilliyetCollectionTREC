<DOC>
<DOCNO> 136629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/dunya/tur.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Üçlü’ye ekonomik boykot sesleri      DIŞ HABERLER SERVİSİ 

     Olası Irak operasyonu konusunda Fransa, Belçika ve Almanya ile görüş ayrılıkları yaşayan ABD, muhalif üçlüye karşı ekonomik misilleme hazırlığında. 
     
     Fransız şarabına savaş 
     ABD Kongresi üyeleri, Fransız şarap ve maden sularına savaş açmaya hazırlanıyor. Temsilciler Meclisi’ndeki Cumhuriyetçi çoğunluğun lideri Dennis Hastert’in sözcüsü John Feeherey, Hastert’ın Fransız şaraplarının, AB ülkelerinde, deli dana hastalığı yüzünden 1998’den bu yana kullanılması yasaklanan "boğa kanı" tozuyla durulaştırıldığı uyarısında 
     bulunma fikrini değerlendirdiğini söyledi. 
     
     Belçika’da elmas paniği 
     Elmas Yüksek Konseyi, Brüksel hükümetinin NATO’daki tavrı yüzünden sorunlar yaşandığını, Amerikan firmalarının Belçika’dan işlenmiş veya ham elmas alım sözleşmelerini askıya almaya başladıklarını duyurdu. Avrupa elmas pazarının kalbi olarak bilinen Belçika’nın Anvers kentinde, özellikle Yahudilerin elinde olan bu pazarda büyük panik yaşanıyor. Belçika’daki elmas pazarının yıllık 25 milyar dolarlık cirosu var. ABD, Belçika elmaslarının yüzde 35’ini satın alıyor. 
     
     Alman turizmine darbe 
     ABD ordusunun, Almanya’daki 71 bin 455 askerinin büyük bölümünü bu ülkeden çekme tehdidi de Alman turizm gelirleri üzerinde olumsuz etki yaratabilecek nitelikte. Washington Post gazetesine göre, ABD’nin Avrupa komutanı, Donanma Generali James Jones, Almanya’daki üslerine daha az bağımlı olmaları açısından bu ülkedeki askerlerini çekerek, Avrupa’daki Amerikan askeri varlığınının yapısını değiştirme planlarını siyasi yetkililere açıkladı. 
     



 DÜNYA 













</TEXT>
</DOC>
