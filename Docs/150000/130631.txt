<DOC>
<DOCNO> 130631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/dunya/adun.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Savaşta yokuz 
</HEADLINE>
<TEXT>

Olası bir Irak operasyonunda aktif rol üstlenmeyecekleri mesajı veren Kuzey Iraklı Kürt lider, Iraklıların Amerikalı bir general tarafından yönetilmeyi kabul etme ihtimalinin olmadığını söyledi 
     DIŞ HABERLER SERVİSİ 

     Irak Kürdistan Demokratik Partisi KDP lideri Mesud Barzani, ABD’nin Irak rejimine karşı başlatacağı savaşa Kürtlerin katılmayacağını söyledi. Lübnan’da yayımlanan Es Sefir gazetesine konuşan Barzani, Iraklıların Amerikalı bir general tarafından yönetilmeyi kabul etmeyeceklerini de vurguladı. KDP liderine göre, Irak’ta şu anda en büyük tehlike bir iç savaş tehdidi. 
     Çok etnik yapılı Irak’ta Kürtlerin rolünün istikrar ve güvenliği sağlamak ve Kürtlerle Araplar arasındaki iyi ilişkileri korumak olduğunu belirten Mesud Barzani, "Savaşta güçlerimizin hiçbir rolü olmayacaktır, biz katılımcı taraf olmayacağız. Ancak Irak’ı bunun tehlikeli sonuçlarından korumaya hazırlanmak bizim görevimizdir, çünkü böyle bir savaşın süresini ya da sonuçlarını hiç kimse önceden tahmin edemez" dedi. Irak’ta halen en büyük tehlikenin bir iç savaş tehdidi olduğunu vurgulayan Kürt lider, "bunu engellemek için dostlarıyla birlikte çaba sarf ettiklerini" savundu. 
     
     ABD Valisi’ne Hayır’ 
     Iraklıların, Amerikalı bir general tarafından yönetilmeyi kabul etme ihtimalinin bulunmadığını belirten Barzani, "Bu, Amerikalıların hedefinin Irak’ı işgal etmek ve ülkede egemenlik kurmak olduğu anlamına gelir, Saddam Hüseyin rejimini devirmek değil" diye konuştu. 
     Saddam’ı devirmek için askeri darbeye güvenilemeyeceğini, çünkü rejimin iç tehlikelere karşı kendini korumakta ustalaştığını söyleyen Barzani, şimdilik sürgünde bir Irak hükümeti kurulmasının planlanmadığını da belirtti. Barzani, İngiltere’nin başkenti Londra’da aralık ayında ABD himayesinde yapılan muhalifler toplantısına katılımını da, "kaderimize karar verme sorumluluğunu başkalarına bırakmamak" sözleriyle açıkladı. Barzani, toplantıda diğer katılımcılarla "mümkün olan en iyi sonuçları" elde etmeye çalıştıklarını belirtti. 
     
Bağdat’ta yalancı darbe’ senaryosu      Irak savaşının hangi olasılıklar gerçekleştiği takdirde ertelenebileceğini irdeleyen Amerikan finans çevrelerinin gazetesi Wall Street Journal, Saddam’ın, kendisine karşı "sahte bir darbe" düzenletebileceğini ve yeraltına çekilerek işleri perde gerisinden yönetmeye devam edebileceğini öne sürdü. 
     Haberde, darbenin, Saddam’a yakın generallerden biri tarafından yapılabileceği ve bu yoldaki senaryoların, ABD Başkan Yardımcısı Dick Cheney’nin yakın çevresine kadar ulaştığı da kaydedildi. "Saddam’ın benzerlerinden söz edildiğini" kaydeden gazete, "sahte darbe sırasında bu benzerlerden birinin öldürülebileceğini" yazdı. 
     



 DÜNYA 












</TEXT>
</DOC>
