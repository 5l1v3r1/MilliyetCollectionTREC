<DOC>
<DOCNO> 142732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo36.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, İstanbul'da... 
</HEADLINE>
<TEXT>

     UEFA Kupası çeyrek final ilk maçında, İtalya'nın SS Lazio Roma takımına deplasmanda 1-0 yenilen Beşiktaş, bu akşam İstanbul'a döndü. 
     Yaklaşık 2 saatlik bir yolculuğun ardından İstanbul'a gelen siyah-beyazlılar, ayaklarının tozuyla ter antrenmanı yapmak üzere Ümraniye'deki BJK Nevzat Demir Tesisleri'ne gitti. 
     Uçak yolculuğu sırasında, kafileyle birlikte Roma'ya gelen sanatçı Hamdi Alkan, dahili mikrofondan yaptığı esprilerle futbolcu ve teknik heyeti neşelendirdi. Alkan'ın çeşitli taklitler yapması, futbolcuları bir hayli güldürdü. 
     Bu arada Atatürk Havalimanı'nda bir açıklama yapan menajer Sinan Engin, SS Lazio Roma ile yapacakları rövanş maçının çok zor olacağını belirterek, ''Lazio, deplasmanda iyi oynayan bir takım. Ama biz İnönü Stadı'nda Avrupa kupası maçlarını farklı oynuyoruz. Kazanıp turu geçeceğiz. Taraftarlarımız rahat olsun'' dedi. 
     Engin, İtalyan gazetelerinde Beşiktaş'ı küçümseyen yazıların yer aldığının hatırlatılması üzerine de, ''Biz onlara Beşiktaş'ın ve taraftarın nasıl olduğunu burada göstereceğiz'' diye konuştu. 
     Futbolculardan Ahmet Yıldırım, Roma'daki maçın zor geçtiğini ve İstanbul'da da zorlanacaklarını, ancak turu geçeceklerine inandığını söyledi. 
     Yasin de İstanbul'da galip gelmek istediklerini ifade ederek, ''Amacımız deplasmanda da gol atmaktı. Yine de 1-0 kötü bir sonuç sayılmaz'' dedi. 
     





</TEXT>
</DOC>
