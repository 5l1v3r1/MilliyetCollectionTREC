<DOC>
<DOCNO> 131458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko10.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango, özelleştirmenin gözdesi... 
</HEADLINE>
<TEXT>

     Hükümetin özelleştirmeye hazırlandığı Milli Piyango İdaresi, şimdiden yerli ve yabancı yatırımcıların gözdesi oldu. Milli Piyango Genel Müdürü İlham Küsmenoğlu, ''Bana göre bu kuruluşa paha biçilmez'' dedi. 
     5 Temmuz 1939'da kurulan ve günümüzde Piyango, Hemen Kazan, Sayısal Loto, Şans Topu ve On Numara adlı talih oyunlarını organize eden Milli Piyango İdaresi, adeta para basıyor. Bu yönüyle de ''Altın yumurtlayan tavuk'' özelliği taşıyor. 
     2002 yılında Türkiye'de Milli Piyango'nun düzenlediği talih oyunlarında, 585 trilyon 297 milyar lira döndü. 
     1998-2002 dönemini kapsayan son 5 yılda ise Milli Piyango, 1 katrilyon 565 trilyon 444 milyar liralık satış gelirine ulaştı. Döviz bazında ise talih oyunlarından kurumun kasasına, 1 milyar 744 milyon 699 bin dolar girdi. 
     Böylece doların günümüzdeki değeriyle son 5 yılda, sadece Milli Piyango'nun organize ettiği şans oyunları için vatandaş 2 katrilyon 965 trilyon 988 milyar lira ödemede bulundu. Bu şekilde, piyangonun şans oyunlarında bir yılda dönen para, ortalama 600 trilyon lira olarak belirlendi. Söz konusu tutar, brüt satış tutarının içinde yer almayan vergi ve fonlarla birlikte 800 trilyon lirayı aştı. 
     
     HERKESE KAZANDIRDI 
     1998-2002 döneminde Milli Piyangonun şans oyunlarında vatandaş, 1 milyar 21 milyon 66 bin 503 dolar ikramiye kazandı. Bir başka ifadeyle, bugünkü değeriyle vatandaşın cebine 1 katrilyon 705 trilyon 181 milyar lira girdi. 
     Talih kuşu, bu dönemde kamuya da 1 milyar 116 milyon 259 bin Dolar kazandırdı. 
     Bu paranın 454 milyon 271 bin Doları, piyango bileti, sayısal loto ve diğer şans oyun kuponları üzerinden devlete yapılan doğrudan ödemelerden sağlandı. 
     670 milyon 755 bin dolar ise aralarında katma değer vergisi, özel işlem vergisi ve eğitime katkı payının da bulunduğu dolaylı katkılardan oluştu. 
     Böylece doğrudan ve dolaylı katkılar şeklinde kamuya aktarılan 1 milyar 116 milyon 259 bin doların 317 milyon 498 bin doları katma değer ve gelir vergisi karşılığı olarak Hazinenin kasasına girdi. 
     1999 sonlarında devreye giren Özel İşlem Vergisi gelirlerinden de, Devlete 159 milyon 984 bin dolar geldi. 
     Savunma Sanayi Destekleme Fonu ise şans oyunlarından 348 milyon 698 bin dolarlık pay alırken, 192 milyon dolar da eğitime katkı payı adı altında devletin gelir hanesine yazıldı. 
     Aynı şekilde Tanıtma Fonu'na 72 milyon 485 bin dolar, Sosyal Hizmetler ve Çocuk Esirgeme Kurumu'na 7 milyon 244 bin dolar gelir sağlanan bu dönemde, piyango olimpiyat oyunları için de 18 milyon 349 bin dolarlık bir katkıda bulundu. 
     
     KARLILIKTA BANKALARI SOLLADI 
     Milli Piyango İdaresi, bu haliyle dolaylı katkılarla birlikte brüt satış rakamının yüzde 73.1'ine eşit bir kaynağı kamuya aktarmasına rağmen, yine de Türkiye'nin en karlı kuruluşları arasında yer alıyor. 
     Son 5 yılda 367 milyon 48 bin Dolar kar elde eden Piyango'nun, böylece yıllık ortalama karı 73 milyon 410 bin dolara geliyor. 
     Bu arada geçen yıl net karı 139 trilyon 725 milyon lira olan Milli Piyango, karlılıkta birçok bankayı geride bıraktı. 
     
     HER YIL 1 İLE 1 ANADOLU LİSESİ VE 1 YURT 
     Öte yandan Milli Piyango İdaresi, ''Her yıl bir ilimize 1 Anadolu Lisesi, 1 Öğrenci Yurdu'' kampanyası ile de eğitime önemli katkı sağladı. 
     Şu ana kadar inşa edilen 23 Milli Piyango Anadolu Lisesi Milli Eğitim Bakanlığı'na devredilerek, eğitime açıldı. İdare, bu okulların yapımı için 1993 yılından bu yana 38 milyon 495 bin 475 Dolar harcamada bulundu. 
     





</TEXT>
</DOC>
