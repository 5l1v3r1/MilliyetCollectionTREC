<DOC>
<DOCNO> 149878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/yasam/yas01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper ligin en süper yüreği 
</HEADLINE>
<TEXT>

Zafer Biryol, ligde kalma savaşı veren Göztepe'nin önemli futbolcularından. Ve o, hayati Galatasaray maçından önce, lösemili ablasına 'hayat' verdi... 
     ASLI ÖKTENER İstanbul 

     Göztepeli futbolcu Zafer Biryol 26 , takımının Galatasaray'la yapacağı önemli maç öncesinde, dokuz aydır İstanbul Tıp Fakültesi'nde yatan lösemi hastası ablası Neşe Ergül'e kemik iliği verdi. Biryol'un ablası Neşe Ergül, dokuz ay önce gittiği diş hekiminin diş etlerinden şüphelenmesi üzerine sağlık kontrolünden geçti. Teşhis tüm aileyi şoke etti. 34 yaşında, iki çocuk annesi Ergül, lösemi hastasıydı. Tedavi için kemik iliği nakli yapılması şarttı. 
     
     Uyum şansı yüzde 30'du 
     Bunun üzerine Ergül'ün beş kardeşine doku testleri yapıldı. Üç kardeşinde doku uyumu saptandı ve naklin küçük kardeş Zafer'den yapılması kararlaştırıldı. 
     Biryol, takımı kümede kalma mücadelesini sürdürürken, ablasına hayat vermek için geçen hafta İzmir'den İstanbul'a geldi. 
     Hafta sonu takımının yaptığı maça da çıkmadı. Abla Ergül için dün büyük gündü. Kemik iliği nakli gerçekleşti. Biryol, nakil için dört saat boyunca aferez hücre toplama makinesine bağlandı. Nakli yapan ekipten Prof. Dr. Deniz Sargın, operasyonu şöyle anlattı 
     "Neşe Ergül'ü kemik iliği nakline hazırlamak için yoğun bir kemoterapi uyguladık. Kemik iliği hücresiz hale geldi. Zafer'den dört saatte toplanan yeni hücreleri damar yoluyla yarım saatte Neşe'ye aktardık. Neşe, yeni hücrelerin üremesi için 4 hafta nakil ünitesinde yatacak. Sekiz hafta içinde de hastaneden çıkabilecek. O şanslı bir hasta. Çünkü kardeşleriyle uyum şansı yüzde 30'du." 
     
     Aklı Cimbom maçında 
     Ablasının belki de hayata dönmesini sağlayacak Biryol da şunları söyledi "Dört gün boyunca aşı vuruldum. Biraz üşütmüşüm, hastalığımın geçmesi için evden dışarıya adım atmadım. Diyarbakırspor'la yaptığımız maça çıkamadım. Bunu ablam için yaptım. Kim olsa yapardı. Onu tekrar sağlığına kavuşturmak için katkıda bulunmak güzel. Önümüzde Galatasaray maçı var. Bir an önce İzmir'e giderek antrenmanlara başlayıp maça çıkacağım." 
     


YAŞAM 



















</TEXT>
</DOC>
