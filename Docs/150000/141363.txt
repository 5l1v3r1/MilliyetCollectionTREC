<DOC>
<DOCNO> 141363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur35.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da tren kazası 5 ölü, 11 yaralı 
</HEADLINE>
<TEXT>

     Adana'da, hemzemin geçitte trenin çarptığı servis aracında bulunan 5 kişi öldü, 11 kişi yaralandı. 
     Emniyet Müdürlüğü ve Jandarma yetkililerinden alınan bilgiye göre, Mersin'den İslahiye'ye giden 62102 sefer sayılı, makinistler Sinan Gülşen ve Sedat Güngörlü idaresindeki yolcu treni, merkez Yüreğir İlçesi'ne bağlı Kürkçüler Beldesi'ndeki hemzemin geçitte, işçileri taşıyan servis minibüsüne çarptı. 
     Çarpmanın etkisiyle mobilya mağazasında çalışan işçileri taşıyan Ali Coşkun yönetimindeki 01 S 2105 plakalı minibüs, yaklaşık 20 metre sürüklenerek tarlaya devrildi. 
     Kazada, Mustafa Kızılkan 35 , Fevzi Tandoğan 27 , Salim Baştaş 35 , Aziz Obar 30 ve Nasıf Mehmet Karatop 40 öldü. 
     Yaralılar Ali Coşkun, Kemal Keçeli Numune Hastanesi'nde, Yunus Tataş, Ertuğrul Cem Tandoğan Devlet Hastanesi'nde, Mutlu Güllü, Mustafa Yüksel, Serkan Yalçın, Cemil Coşkun, Sedat Olgun, Resul Çapak ve Mehmet Göçmen SSK Hastanesi'nde tedavi altına alındılar. 
     Minibüste bulunanların, Kürkçüler Beldesi'nde oturanları bıraktıktan sonra, halı sahada maç yapmak üzere Sulaca Beldesi'ne gitmek üzere buradan ayrıldıkları öğrenildi. 
     





</TEXT>
</DOC>
