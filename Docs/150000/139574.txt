<DOC>
<DOCNO> 139574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/guncel/gun20.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk soyguncu yuva’dan kaçtı 
</HEADLINE>
<TEXT>

32 milyarlık soygundan yakalanan iki küçük hırsız yuvaya yerleştirildi. Ancak, çocuklardan biri, aynı gün kaçtı... 
     SEMRA KARDEŞOĞLU, ELVAN EZBER İstanbul 

     Çocuk soyguncular Y.K. ve M.T. Biri 13, diğeri 14 yaşında. Biri hırsızlıktan 23, diğeri hırsızlık ve gasptan 43 kez gözatına alınmış. 
     Y.K ile M.T. son olarak 24 Şubat’ta Eyüp Ziraat Bankası’nda meydana gelen 32 milyarlık soygun nedeniyle gözaltına alındı. Paralarla yakalanan iki küçük hırsız, yaşlarının küçük olması nedeniyle serbest bırakıldı. Tedbir kararı gereği Küçükyalı Çocuk Yuvası’na gönderilen iki çocuk hırsızdan Y.K. önceki salı akşamı gittiği yuvadaki bardakları kırıp 25. kez kaçtı. 
     Hiç okula gitmeyen ve 6 yaşında hırsızlığa başlayan İstanbul’un en ünlü hırsızlarından M.T.’nin annesi Nuray T. de hırsızlıktan 32 kez gözaltına alındı. 
     Hacıhüsrev’de küçük hırsızlık olaylarıyla adını duyuran M.T. yaşından dolayı cezaevine gönderilmeyip her seferinde tedbir kararı ile yuvaya teslim edildi. Her seferinde de kaçtı. 
     
     Annesinin izinde 
     Ailesi tarafından hırsızlığa alıştırılan ve okula gönderilmeyen Y.K. da annesinin izinden gitti. Annesi Sevilay K. kaldırımcılık, yankesicilik gibi suçlardan 120 kez gözaltına alındı. Hırsızlık suçundan 23 kez gözaltına alınan Y.K. her seferinde serbest bırakılarak tedbir kararı ile çocuk yuvasına yerleştirildi. Y.K. 30 kez yuvadan kaçtı. 
     
Semtine göre giyiniyorlar      Y.K. ve M.T.’nin en fazla birer ikişer gece kaldığı Küçükyalı Çocuk Yuvası Müdürü Ayfer Gökşen, "Bu çocuklar, bizim çocukları da olumsuz etkiliyorlar. Akıl almaz yöntemlerle kaçıyorlar. Bir seferinde yuvamıza üç otomobille, şık görünümlü insanlar geldi. Bize yardım yapmak istediklerini söylediler. Ancak amaç çocuğu kaçırmakmış." Çocukların hırsızlık yapacakları semte göre giyindiğini anlatan Gökşen, "Etiler’de hırsızlık yapacaklarsa ünlü markaların kıyafetlerini giyip ellerinde de milyarlık cep telefonları oluyor. Çıkardığımız yemeği de asla yemiyorlar" dedi. 
     



 GÜNCEL 




















</TEXT>
</DOC>
