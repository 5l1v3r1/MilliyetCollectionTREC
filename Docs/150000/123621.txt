<DOC>
<DOCNO> 123621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur37.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar sert çıktı "Başkasını çıkartmaya gerek yok" 
</HEADLINE>
<TEXT>

     Doğru Yol Partisi genel başkan adayı Mehmet Ağar, ''Eğer, siz aynı zihniyetle bu partinin devamını düşünüyorsanız, buyurun siz aday olun. O zaman bir başkasını çıkarmaya gerek yok'' dedi. 
     Ağar, partisinin Bursa İl Başkanlığı'nı ziyaretinde, DYP'nin asla yüzde 10 hedefine yönelik bir siyasetin sahibi olamayacağını, her zaman tek başına iktidara talip olması gerektiğini söyledi. 
     Siyasi partilerin son dönemde, katı lider egemenliğine dayandığını anlatan Ağar, şunları söyledi 
     ''Diktatör lider anlayışına dayanan, parti içi demokrasinin yok edildiği, konuşan, yasaksız Türkiye diye diye gelen partinin hiçbir hür platformunun kalmadığı, kimsenin parti içindeki yanlışları söyleyemez hale geldiği, parti içi demokrasinin bütün varlığıyla ortadan kaldırılmasına millet, rıza göstermemiştir. Partinin yapamadığını millet yapmıştır. Tıpkı bizim gibi diğer partilerdeki antidemokratik gelişmelere de tavır koymak suretiyle liderin katı egemenliğine dayalı siyasi düzeni Türkiye'de kaldırmıştır.'' ''Ankara'da, İstanbul'da artık otel lobilerinde siyaset yapma devri bitmiştir. Siyaset artık Anadolu'dadır'' diyen Ağar, bir genel başkan adayının desteklenmesi için otellerde toplantılar düzenlendiğini kaydederek, şöyle devam etti 
     ''Genel İdare Kurulu üyelerine 'siz mi bu kararı aldınız' diye sordum, hayır... Başkanlık Divanı üyelerine de sordum, 'bu kararı siz mi aldınız', hayır... Kim alabilir bu kararı Genel Başkan... O zaman bir adayın desteklenmesi konusunda böylesine bir büyük maddi yükü olan bir kararı veriyorsanız, o zaman kongredeki tarafsızlığınızı ihlal ettiğiniz gibi, dün partimizin kurucusu merhum Menderes'in oğlu Adnan Menderes'in söylediği bütün siyasi iddialar doğrudur. Eğer, siz aynı zihniyetle bu partinin devamını düşünüyorsanız, buyurun siz aday olun. O zaman bir başkasını çıkarmaya gerek yok'' Ağar, DYP'nin 14 Aralık'taki kongreden bütünleşerek çıkacağını sözlerine ekledi. 
     





</TEXT>
</DOC>
