<DOC>
<DOCNO> 113729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur06.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Münferit" bir işkence vakası daha 
</HEADLINE>
<TEXT>

     Yargıtay 8.Ceza Dairesi, Adalet Bakanı Aysel Çelik'in "sistematik olmasa da var" dediği "münferit" işkence vakalarından birini daha ortaya çıkardı. Daire, gözaltındaki yurttaşa "kötü muamelede bulunduğu" gerekçesiyle 2 jandarmanın yargılandığı davada verilen beraat kararını bozarken, doktor raporuna karşın yerel mahkemenin darp izlerini mağdurun kendi kendisine yaptığı yönündeki görüşünü de eleştirdi. 
     Şanlıurfa'nın bir köyünde 1999'da yaşanan olayda jandarma tarafından gözaltına alınan bir yurttaş, suçu üstlenmesi için dövüldüğü gerekçesiyle suç duyurusunda bulundu. Ve söz konusu iki jandarma TCK'nın 245.maddesi uyarınca "efrada kötü muamelede bulundukları" gerekçesiyle Şanlıurfa 1.Ağır Ceza Mahkemesinde yargılanmaya başladı. Mağdur yurttaşın jandarmanın kendisini dövdüğü yönünde ifade vermesi ve iki adet doktor raporunun da bunu doğrulamasına karşın sanıklar beraat etti. 
     Mağdur-müdahilin temyizi üzerine konu Yargıtay 8. Ceza Dairesi üyelerince de tartışıldı. Daire'nin oybirliğiyle aldığı kararda, doktor raporunun dikkate alınmaması eleştirilirken, sanıklardan birisinin "işkence" suçundan 5 yıla kadar, diğerinin ise "kötü muamelede" bulunduğu gerekçesiyle 3 yıla kadar hapis cezasına çarptırılması istendi. 
     Avrupa Komisyonu İlerleme Raporu'nda da Türkiye'nin eleştirilmesine yol açan işkence olaylarında mahkemelerin daha hassas olmasını gerektirecek Yargıtay 8.Ceza Dairesi kararı şöyle 
     "Mağdur-müdahilin ilk sorgusunda jandarma tarafından dövüldüğünü açıkça belirtmesi, 26-28 Mayıs 1999 tarihli raporların da bu iddiayı doğrulaması karşısında mağduru suçunu söyletmek için dövdüğü anlaşılan sanık Mehmet'in hukuki durumunun TCK'nın 243 1.madde ve fıkrasında tanımlanan işkence' suçu kapsamında, suçunu söyletme amacını taşımadan darbeden sanık Duran'ın hukuki durumunun da aynı yasanın 245.maddesinde tanımlanan efrada kötü muamele' suçu kapsamında düşünülmesi gerekirken, kanıtların da değerlendirilmesinde yanılgıya düşülerek raporlarda arazların mağdur tarafın oluşturulduğu varsayımına dayalı olarak beraat hükmü kurulması bozmayı gerektirmiştir." 
     





</TEXT>
</DOC>
