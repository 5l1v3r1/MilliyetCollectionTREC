<DOC>
<DOCNO> 101639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko04.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD gemi arıyor" söylentisi petrol fiyatlarını yükseltti 
</HEADLINE>
<TEXT>

     Amerikan donanmasının, Kızıldeniz'e askeri helikopterler ve cephane nakletmek üzere geniş kapasiteli bir nakliye gemisi kiralamak istediği yolundaki söylentiler New York piyasasında petrol fiyatlarının sıçramasına yol açtı. 
     ABD'nin Irak'a karşı operasyon başlatma hazırlığına giriştiği yolundaki haberler üzerine petrol fiyatları pazartesi günü varil basına 1 dolar artarak 27.96 dolara çıktı. Artışın yüzde 4 oranında olduğu bildirildi. Vadeli satışlarda ise artış varil basına 70 sent oldu. 
     Amerikalı petrol tüccarları, ABD'nin Bağdat'a yönelik askeri harekat başlatmasının sadece Irak çıkışlı petrol akışını aksatmayacağını, Suudi Arabistan dahil öteki bölge ülkelerinin piyasaya verdikleri petrolün de azalacağı kanısındalar. 
     
     DONANMADAN YALANLAMA 
     Piyasaların kapanmasından sonra açıklamada bulunan Amerikan deniz kuvvetleri sözcüsü David Luckett ise, ''donanmanın, Kızıldeniz'e ağır malzeme taşıtmak amacıyla gemi kiralamak istediği'' yolundaki söylentileri yalanladı. ABD 1991 Körfez savaşı öncesinde de bu tür gemiler kiralayarak bölgeye askeri malzeme taşıtmıştı. 
     Öte yandan, Irak ile BM arasında fiyat konusunda ortaya çıkan anlaşmazlık nedeniyle Saddam yönetiminin Yumurtalık ve Mina-al-Bakr terminallerinden tam kapasitenin altında petrol pompaladığı bildiriliyor. 
     





</TEXT>
</DOC>
