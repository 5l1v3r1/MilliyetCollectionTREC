<DOC>
<DOCNO> 141080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur16.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası operasyonda Türkiye'nin konumu dış basında... 
</HEADLINE>
<TEXT>

     ABD'nin olası Irak operasyonunda Türkiye'nin rolü, dış basında en çok tartışılan konular arasında bulunuyor. 
     Çok sayıda yabancı gazetede Türkiye'deki gelişmelere geniş yer verilirken, köşe yazılarında da yabancı askerlerin Türkiye'ye konuşlandırılması ve Türk askerlerinin Kuzey Irak'a gitmesine ilişkin tezkerenin TBMM'de kabul edilmemesinin olası sonuçları tartışılıyor. 
     The Washington Times'ta Frank J. Gaffney Jr. imzasıyla yayımlanan makalede, TBMM'nin tezkere kararının, ''Türkiye ile en önemli Batılı müttefiki ABD'nin arasını açabileceğine'' dikkat çekildi ve tezkerenin ikinci kez Meclis'e gönderilmesi ve bu kez kabul edilmesi gerektiği belirtildi. 
     Makalesinde, Türkiye ve ABD'nin, ortak çıkarları olan iki iyi müttefik olduklarını kaydeden Gaffney Jr., ABD'nin dış politika beklentileri açısından Türkiye'nin önemini şu satırlarla dile getirdi 
     ''Uluslararası ilişkilerin parlak öğrencileri, bir defasında, çoğu Amerikalının Türkiye'yi, genellikle İsviçre'yi merkez alan bir Avrupa haritasının en sağ alt köşesinde küçük önemsiz bir ülke olarak düşündüklerini saptamışlardı. Mevcut kriz bizi Türkiye'yi bu haritanın merkezine almaya sevkediyor Şu anda bizim de yakından ilgilendiğimiz çatışmalar ve uluslarla çevrelenmiş bir ülke. İran Körfezi, Ortadoğu, Balkanlar, Orta ve Güneybatı Asya... Hepsi de Türkiye'nin komşuları. Türklerin, ABD'nin önemli bölge müttefiklerinden biri olmak yerine problemin bir parçası olması halinde, bunların hepsi değilse de, çoğu ABD'nin çıkarlarına hayli zarar verecektir.'' 
     
     ''ESRARENGİZ TÜRKLER'' 

     Wall Street Journal'ın ''Esrarengiz Türkler'' başlıklı başyazısında, TBMM'nin kararının Türkiye'deki demokratik işleyişin bir sonucu olduğu belirtilirken, bu kararın ''ABD'nin savaş planlarına darbe vurduğu'' kaydedildi. 
     Türk kamuoyundaki tereddütün, bir ölçüde ilk Körfez Savaşı'ndan sonra verilen sözlerin tutulmamasından kaynaklandığı ifade edilen yazıda, tezkerenin kabul edilmiş olması durumunda, Türkiye'nin savaş sonrası Irak'ta çok daha fazla söz sahibi olabileceğine işaret edildi. 
     Financial Times gazetesinin 4 Mart 2003 tarihli sayısında Leyla Boulton ve David Gardner imzalarıyla yayımlanan yazıda da, TBMM'nin karanının, Washington'un askeri planları önünde büyük bir engel teşkil etmekle kalmadığı, aynı zamanda Türkiye'nin içinde bulunduğu zorlu politik, diplomatik ve mali durumu belirsizliğe sürüklediği görüşü savunuldu. 
     Türkiye'nin, ekonomisindeki sıkıntıları ABD'den gelecek yardımlarla aşabileceği, ancak TBMM'nin yine de başka bir doğrultuda karar aldığı belirtilen makalede, ''Ancak bir Türk diplomatının da söylediği gibi, şayet bu oylama bir şey gösteriyorsa, o da bu konunun paranın da ötesinde olduğudur'' denildi. 
     
</TEXT>
</DOC>
