<DOC>
<DOCNO> 139052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/guncel/gun02.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Affedersiniz adınız Barzani mi 
</HEADLINE>
<TEXT>

     SERPİL ÇEVİKCAN 

     Kürt Parlamentosu’nun Kuzey Irak’ta yabancı asker istemediği yolundaki açıklaması, Genelkurmay Başkanlığı ve Dışişleri Bakanlığı’nda rahatsızlığa yol açarken, ABD’nin bölgedeki Kürt gruplarla ilgili "olağanüstü hassasiyetinin" dördüncü haftayı bulan çetin müzakerelerde çok ilginç diyaloglara neden olduğu ortaya çıktı. Zaman zaman gerilimli anların yaşanmasına neden olan tartışmalar sırasında çetin müzakereciliğiyle tanınan Büyükelçi Deniz Bölükbaşı’nın ABD heyetinin başkanlığını yürüten Büyükelçi Marisa Lino’yla diyalogları, toplantıların atmosferini ters düz edecek nitelikte oldu. 
     
     HAVA BİRDEN DEĞİŞTİ 
     Bunun en ilginç örneklerinden biri geçtiğimiz günlerde yaşandı. Kuzey Irak’taki Kürt gruplarının askeri ve siyasi konumlarının bütün ayrıntılarıyla ele alındığı toplantılardan birinde Lino’nun Ankara’nın talep ve değerlendirmelerini sürekli "genelleştirmeye" çalışması, Türk tarafını rahatsız etti. Bölükbaşı, Lino’nun Türkiye’nin hassasiyetlerine karşın müzakere metnine konulması talep edilen birçok ifadeyi Kürt gruplar lehine çevirmeye çalışması üzerine ABD’li meklektaşına, "Affedersiniz sizin adınız Barzani mi " esprisini patlatıverdi. Ciddi tartışmaların ortasına düşen bu cümle, Lino dahil herkesi dakikalarca kahkahaya boğdu. 
     



 GÜNCEL 




















</TEXT>
</DOC>
