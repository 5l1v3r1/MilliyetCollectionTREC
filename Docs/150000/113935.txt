<DOC>
<DOCNO> 113935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur16.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünya tuvaletçileri" İstanbul'da toplanacak 
</HEADLINE>
<TEXT>

     Tüm Tuvaletler Eğitim Araştırma Geliştirme Rehabilitasyon Uygulamalar ve İşletmecileri Derneği TUMAR ile CNR Uluslararası Fuarcılık Ticaret A.Ş'nin organize ettiği "SaniT-Europe 2003" fuar ve kongre-sempozyumu, gelecek yıl Ekim ayında İstanbul'da gerçekleştirilecek. 
     TUMAR Genel Sekreteri Şeref Durmuş, Yeşilköy'deki CNR Fuar Merkezi'nde düzenlenecek organizasyonun fuar bölümünün CNR Uluslararası Fuarcılık, kongre-sempozyum bölümünün ise kendilerince yapılacağını söyledi. 
     Durmuş, altyapı, arıtma, WC, portatif WC, çevre, su teknolojileri, temizlik aksesuarları, tuvalet kağıdı, çocuk, bayan, fiziksel engelliler için tuvalet aksesuarları, hijyen ve insan sağlığı alanında yeni teknolojiler ile uygulamaların sergileneceği organizasyonun Avrupa ve Türkiye'de ilk defa düzenlendiğini ifade etti. 
     Dünya Tuvaletler Birliği üyelerinin biraraya geleceği kongreye çeşitli kamu kurumlarının, yerel yönetim temsilcilerinin, akademisyenlerin, üretici firmaların ve sponsor kuruluşların katılacağını belirten Durmuş, "Dünya Tuvaletler Birliği'nin burada toplanması önemli. Çünkü 1995 yılında kurulan birliğin önceki toplantıları, bu teknolojilerde ileri olan Japonya ve Singapur'da yapılıyordu" dedi. 
     
     ESKİ VE GELENEKSEL EKİPMANLAR 
     Çocuk, bayan, yaşlı ve bedensel engellilere WC veya banyoda kolay ve hijyenik kullanım ürünleri gerekli olduğunu, ancak bu ürünlerin Türkiye'de yaygınlaşmadığını anlatan Durmuş, sözlerini şöyle sürdürdü 
     "Türkiye'de tuvaletlerin yüzde 85'inde eski ve geleneksel ekipmanlar kullanılmaktadır. Mesken, işyeri, umuma açık WC'ler, okul ve kamu kurumlarındaki WC'lerin yenilenmeye ihtiyacı vardır. Türkiye'nin yeni WC ürünlerini ve teknolojilerini tanımaya ihtiyacı var. Konu bu yönü ile tüm halkımızı çok yakından ilgilendirmektedir." Katılımcı firma ürünleri arasında 2003 yılının en iyi "WC ürünü", "hijyen ürünü" ve "çevre dostu ürünü2'nün seçileceğini bildiren Durmuş, Antik Çağ-Bizans-Osmanlı tarih aralığında İstanbul'da altyapı ve WC'lerle ilgili multivizyon gösterisi yapmayı da planladıklarını anlattı. 
     





</TEXT>
</DOC>
