<DOC>
<DOCNO> 133907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo10.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde yönetim, hırslı oyundan memnun... 
</HEADLINE>
<TEXT>

     Denizlispor'a erteleme maçında 2-1 yenilen Ankaragücü'nde, ortaya konan hırslı ve istekli futbol yönetimi tatmin etti. 
     Teknik direktör değişikliğinin ardından yaptıkları ilk resmi maç olan Denizlispor karşılaşmasında, hedefledikleri 3 puana ulaşamamalarına karşın ortaya konan mücadeleden memnun olduklarını ifade eden kulüp basın sözcüsü Serdar Özkazanç, ''Sevindirici olan, takımın eskisine oranla deplasmanda daha istekli ve kazanma arzusunun ön planda olmasıydı. Oyuncularımız son dakikaya kadar maçı bırakmadı'' dedi. 
     Takımın, bu istekli oyunu gelecek haftalarda sonuca çevireceğine inançlarının tam olduğunu ifade eden Özkazanç, ''Takımda gözle görülen belirgin değişiklikler var. Denizlispor karşısında, oyunun genelinde üstün oynayan, belli bölümlerinde pres yapan, özellikle ikinci yarıda rakibe fırsat tanımayan takımımız, ileride çok daha iyi sonuçlar alacaktır'' diye konuştu. 
     Özkazanç, hafta sonunda yapacakları ikinci erteleme maçı olan Malatyaspor karşılaşmasından 3 puan hedeflediklerini sözlerine ekledi. 
     





</TEXT>
</DOC>
