<DOC>
<DOCNO> 124542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/guncel/gun02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni üyeler size engel olmayacak 
</HEADLINE>
<TEXT>

Schröder ve Chirac, dün yapılan dörtlü zirvede Türkiye’ye "2004’te bize katılacak 10 yeni ülke sizi hiç etkilemez" dedi 
     Fransa Cumhurbaşkanı Jacques Chirac ile Almanya Başbakanı Gerhard Schröder, Türkiye’de hayal kırıklığı yaratan "Aralık 2004’te değerlendirme, 2005’te müzakere" ısrarının Türkiye için büyük bir başarı olduğunu ileri sürdü. Chirac ve Schröder, Türkiye’ye 2004’te birliğe üye olacak 10 ülkenin Türkiye ile müzakereleri engellemeyeceği garantisi de verdi. Başbakan Abdullah Gül ve Tayyip Erdoğan, dün Chirac ve Schröder’le dörtlü bir toplantı yaptı. Toplantıda ABD’nin Türkiye lehine AB’ye yaptığı baskının da gündeme geldiği belirtildi. Gül ve Erdoğan’ın görüşmede, Türkiye’nin ve ABD’nin girişimleri karşısında Chirac’ın yaptığı açıklamalara yönelik sitemi dile getirdiği öğrenildi. Gül ayrıca, Chirac’ın "Avrupa hukukuna saygı göstermek yetmez, kibar ve medeni de olmak gerekir" sözlerini anımsatarak bundan duyduğu üzüntüyü dile getirdi. 
     
     YAPTIRIMI SORDULAR 
     Kararın ağırlıklarını koymaları sayesinde alındığını ve aslında Türkiye’nin zafer kazandığını belirten Chirac ve Schröder, Erdoğan ve Gül’e Almanya ve Fransa’ya yaptırım uygulanacağı yolundaki haberleri sordu. Gül ise, "Biz de Türkiye şantaj yapıyor’ açıklamanızı üzüntüyle okuduk. Bakanlarım Fransa’ya karşı olumsuz bir tepki vermedi. Buraya gelmeden önce de, Fransız yatırımcıları kabul ettim" dedi. Erdoğan da "Basın haberlerini ciddiye alarak politika oluşturmanızı size hiç yakıştıramadım" diye konuştu. Görüşmenin ardından Chirac ve Schröder’in, Dönem Başkanı Rasmussen’i arayarak zirve sonuç bildirgesinde Türkiye’nin istediği küçük değişikliklerin yapılması talebinde bulundukları öne sürüldü. 
     
     



 GÜNCEL 
















</TEXT>
</DOC>
