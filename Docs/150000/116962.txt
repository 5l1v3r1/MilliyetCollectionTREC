<DOC>
<DOCNO> 116962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/soneko26.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödemeler dengesi 8 ayda 246 milyon dolar açık verdi 
</HEADLINE>
<TEXT>

     Türkiye'nin ödemeler dengesi bilançosuna göre cari işlemler dengesi, bu yılın Ocak- Ağustos dönemini kapsayan 8 ayda 246 milyon dolar açık verdi. 
     Türkiye'nin cari işlemler dengesi, geçen yılın aynı döneminde 2 milyar 46 milyon dolar fazla vermişti. 
     Merkez Bankası, Türkiye'nin 2002 yılı Ocak- Ağustos dönemine ilişkin ödemeler dengesi verilerini açıkladı. 
     Açıklamaya göre, bilançoda yer alan kalemlerden dış ticaret açığı Ocak- Ağustos döneminde, geçen yılın aynı dönemine göre yüzde 17.5 oranında artarak 4 milyar 161 milyon dolar oldu. 
     Dış ticaret açığında söz konusu artışa neden olarak, ihracat gelirlerinin yüzde 6.7, bavul ticaretinin yüzde 28.1 ve ithalat harcamalarının yüzde 8.6 oranında yükselmesi gösterildi. 
     Diğer taraftan 2002 yılı Ocak- Ağustos döneminde, diğer mal ve hizmetler ile karşılıksız transferlerden elde edilen net gelirler yüzde 29.9 oranında azalarak 3 milyar 915 milyon dolar oldu. 
     Türkiye bu yılın Ocak-Ağustos döneminde, 25 milyar 42 milyon dolar ihracat, 29 milyar 203 milyon dolar ithalat gerçekleştirirken, dış ticaret açığı yüzde 17.5 artışla 4 milyar 161 milyon dolar oldu. 
     
     dış ticaret açığı arttı 

     Geçen yılın 8 ayında, 1 milyar 972 milyon dolar tutarında bavul ticareti gelirinin de ilave edilmesiyle 22 milyar 854 milyon dolar olarak gerçekleşen ihracat gelirleri, bu yılın aynı döneminde 2 milyar 526 milyon dolar tutarındaki bavul ticaretinin katkısı ile 25 milyar 42 milyon dolar oldu. 
     Aynı dönemler itibariyle altın ithalatı 469 milyon dolardan 856 milyon dolara çıkarken, ithalat harcamaları toplamı da 26 milyar 395 milyon dolardan 29 milyar 203 milyon dolara yükseldi. 
     Bu gelişmeler sonucu, 2001 yılı 8 ayında 3 milyar 541 milyon dolar düzeyindeki dış ticaret açığı, bu yılın aynı döneminde yüzde 17.5 oranında artarak, 4 milyar 161 milyon dolara yükseldi. 
     
     DİĞER MAL VE HİZMET GELİR VE GİDERLERİ 

     Diğer mal ve hizmet gelirleri ana başlığı altında yer alan turizm gelirleri, geçen yılın aynı dönemine göre yüzde 0.5 artarak 5 milyar 560 milyon dolar çıkarken, faiz gelirleri yüzde 14.5 azalarak 1 milyar 689 milyon dolara, diğer mal ve hizmet gelirleri de yüzde 43.2 oranında gerileyerek 3 milyar 6 milyon dolar oldu. 
     Öte yandan diğer mal ve hizmet giderleri incelendiğinde faiz giderleri yüzde 9,6, diğer mal ve hizmet giderleri yüzde 20,8 oranında azalırken turizm giderleri ise yüzde 0,1 oranında arttı. Sonuçta bu kalemler sırasıyla 4 milyar 215 milyon dolar, 2 milyar 952 milyon dolar ve 1 milyar 400 milyon dolar olarak gerçekleşti. 
     2002 yılı 8 ayında, karşılıksız transferler kalemi içerisinde yer alan işçi gelirleri yüzde 28.1 oranında azalarak 1 milyar 405 milyon dolar oldu. 
     
     SERMAYE HAREKETLERİ 

     Doğrudan yatırım kaleminde, yurtdışında yerleşik kişilerin yurtiçinde yaptıkları net yatırımlar ise geçen yılın aynı dönemine göre 1 milyar 987 milyon dolar azalarak, 248 milyon dolar olarak gerçekleşti. 
     Yurtiçinde yerleşik kişilerin yurtdışında yaptıkları net yatırım da, 2001 Ocak-Ağustos döneminde 354 milyon dolar, 2002 yılının aynı döneminde ise 9 milyon dolar olarak belirlendi. Böylece bu yılın 8 ayında doğrudan yatırımlar kapsamında, net 239 milyon dolarlık giriş oldu. 
     Portföy yatırımları, 2001 yılı Ocak-Ağustos döneminde 4 milyar 88 milyon dolar, bu yılın ilk 8 ayında ise 919 milyon dolar net çıkışla sonuçlandı. 
     
     UZUN VADELİ SERMAYE HAREKETLERİ 

     Uzun vadeli sermaye hareketlerinde geçen yılın 8 ayında 705 milyon dolar net çıkış, 2002 yılının aynı döneminde ise 2 milyar 24 milyon dolar net giriş gerçekleşti. 
     Bu başlık altında yer alan kalemlerden uzun vadeli döviz kredisi kullanımları 8 milyar 63 milyon dolardan 9 milyar 558 milyon dolara çıkarken, ''diğer sektörlerin'' borçlanmasında 1 milyar 617 milyon dolar, ''bankacılık sektörü'' borçlanmasında 405 milyon dolar artış, ''genel hükümet''in borçlanmasında ise 527 milyon dolar azalış gözlendi. 
     Geçen yılın 8 ayında, 9 milyar 36 milyon dolar olan anapara geri ödemeleri, bu yılın aynı döneminde 8 milyar 31 milyon dolara geriledi. 
     Kredi mektuplu döviz tevdiat hesaplarında ise geçen yıl 268 milyon ABD dolar, bu yıl 497 milyon dolar net artış görüldü. 
     
     KISA VADELİ SERMAYE HAREKETLERİ 

     Kısa vadeli sermaye hareketleri-Yükümlülükler toplam olarak incelendiğinde, 2001 yılı 8 ayında 8 milyar 61 milyon dolar, bu yılın aynı döneminde ise 1 milyar 402 milyon dolar azalış gözlendi. 
     Bankalarca sağlanan krediler kaleminde 2001 yılı Ocak-Ağustos döneminde net 4 milyar 477 milyon dolar, 2002 yılı Ocak-Ağustos döneminde ise net 945 milyon dolar geri ödeme gerçekleşti. 
     Mevduat hesapları, 2001 yılı Ocak-Ağustos döneminde 1 milyar 350 milyon dolar azaldı. 2002 yılı Ocak-Ağustos döneminde de kredi mektuplu döviz tevdiat hesabında 586 milyon dolar artışa karşın özellikle, yurtdışında yerleşik bankaların bankalar nezdindeki hesaplarında gözlenen azalışa bağlı 593 milyon dolar tutarında gerileme gösterdi. 
     Resmi rezervler 2001 yılının 8 ayında 3 milyar 117 milyon dolar azalırken, bu yılın aynı döneminde 5 milyar 239 milyon dolar arttı. 
     IMF'den stand-by anlaşması kapsamında 2002 Ağustos ayında sağlanan 1 milyar 142 milyon dolar kredi ile bu yılın 8 aylık döneminde bu anlaşma kapsamında net toplam kullanım 6 milyar 365 milyon dolar oldu. 
     





</TEXT>
</DOC>
