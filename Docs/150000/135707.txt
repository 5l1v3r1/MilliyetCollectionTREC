<DOC>
<DOCNO> 135707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko13.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv devleri tatile giriyor... 
</HEADLINE>
<TEXT>

     Türkiye'nin otomotiv başkenti Bursa'da kurulu TOFAŞ, OYAK Renault ve Karsan, yarından itibaren 9 günlük bayram tatiline giriyor. 
     OYAK Renault ve Karsan'da örgütlü Türk Metal Sendikası'nın 1 No'lu Şube Başkanı İsmail Dursun, sözleşme gereği ''Arife''nin tam gün tatil olduğunu belirterek, 10 Şubat Pazartesi günüyle birlikte fabrikaların 9 gün üretim yapmayacağını söyledi. 
     Dursun, OYAK Renault'da 2 bin 800'ün üzerinde işçinin görev yaptığını belirterek, fabrikada halen çift vardiya ile günde 450 otomobil üretildiğini kaydetti. 
     İsmail Dursun, Peugeot lisansıyla ''Partner'', ''Boxer'', ''J9'' ve FIAT için ''Ducato'' marka hafif ticari araç üreten Karsan'da ise 500 işçinin çalıştığını bildirdi. 
     TOFAŞ'ta örgütlü Türk Metal Sendikası'nın Bursa Şube Başkanı Şenol Özaydın, fabrikada 3 bin 300, motor aksamı üreten ''Power Train'' bölümünde ise 400 işçinin 16 Şubat'a kadar izin yapacağını kaydetti. 
     Özaydın, ihracat rekortmeni ''Doblo''nun bandında üretimin çift vardiya sürdüğünü, fabrikada günde halen 500 araç üretildiğini belirtti. 
     





</TEXT>
</DOC>
