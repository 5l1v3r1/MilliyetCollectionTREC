<DOC>
<DOCNO> 147373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/agun.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında çatışma 
</HEADLINE>
<TEXT>

Bağdat kapılarına dayanan müttefik güçlerin, Uluslararası Saddam Havaalanı’nı ele geçirdiği iddia edildi. Taarruz sırasında Furat köyüne ABD roketi düştü, 83 kişi öldü 
     DIŞ HABERLER SERVİSİ 

     Irak operasyonu ikinci haftasını bitirirken, kuzeye doğru büyük bir taarruza geçen ABD güçlerinin, dün başkent Bağdat "kapılarına" dayandıktan sonra ilk aşamada Uluslararası Saddam Havaalanı’nı ele geçirdikleri bildirildi. Öncü kuvvetler, başkentin güney sınırına 10 km. kadar sokulurken, diğer Amerikan birlikleri de merkeze 20 km. uzaklıktaki stratejik Saddam Havaalanı’nın etrafında mevzilendi. Dün gece Türkiye saatiyle 21.00 sıralarında havaalanını ele geçirmek için taarruza geçildi. Reuters muhabiri, havaalanı çevresinde şiddetli çatışmalar olduğunu bildirdi. Irak yönetimi, halkı havaalanını savunmaya çağırdı. Bağdat’a giriş çıkışlar kapatıldı. ABC Televizyonu, havaalanı’nın 2 saatte ABD güçlerince ele geçirildiğini iddia etti. 
     
     DİRENİŞ OLMADI 
     ABD kuvvetleri, Bağdat’ın dış kesimiyle Saddam Havaalanı’nda kaydedeğer bir direnişle karşılaşmadıklarını savundu. Reuters muhabiri, taarruz sırasında havaalanı yakınındaki Furat köyüne bir Amerikan roketinin düşmesi sonucu onlarca sivilin ve askerin öldüğünü, 120’den fazla kişinin de yaralandığını bildirdi. Iraklı yetkililer, ölü sayısını 83 olarak duyurdu. 
     Amerikan güçleri, Bağdat’ın güneyini de havadan bombalamayı sürdürürken, kentte duyulan üç şiddetli patlamadan 15 dakika sonra elektrikler kesildi. Saddam Hüseyin’in en seçkin birlikleri Cumhuriyet Muhafızları’nın dört tümeni de Amerikalıları karşılamak için Bağdat’ın güneyine inmeye başladı. 
     Katar’daki ABD Merkez Komutanlığı’ndan Yüzbaşı Frank Thorp, önceki gün Fırat Nehri’ni aşarak Bağdat’a akmaya başlayan 3. Mekanize Piyade Tümeni’nin, harekete geçtikleri andan itibaren bir kaç saat içinde başkentin içlerinde olabileceklerini savundu. Tahmin ettiklerinden çok daha az direnişle karşılaştıklarını söyleyen Yüzbaşı Kevin Jackson da "Gerçekten çok hızlı ilerliyoruz" dedi. Irak’ın seçkin Cumhuriyet Muhafızları’na bağlı dört tümenin bazı unsurlarının başkentin güneyine inmeye başladığı bildirildi. Amerikalı askeri yetkililer önceki gün gerçekleştirilen saldırılarla Medine ve Bağdat tümenlerinin artık etkin askeri güç olmaktan çıkarıldığını savunurken, diğer dört tümenin bazı unsurlarının güneye hareket ettiklerini ifade etti. ABD’lilerin açıklamalarına karşın Irak Enformasyon Bakanı Muhammed Said El Sahhaf, Amerikan askerlerinin Bağdat yakınlarında olduğu ve havaalanı yakınlarında mevzilendiğine dair haberleri, "gülünç" olarak nitelendirdi. 
     
NECEF’TE İLK KEZ KİTLE DİRENİŞİ      Şii dünyası için kutsal sayılan Necef’e giren Amerikan askerleri önce alkışlarla karşılandı. Ancak Amerikalı askerler, Hz. Ali’nin camisinin bulunduğu bölgeye geldiğinde Necefliler, etten duvar oluşturdu. Askerler amaçlarının sadece Saddam’ın fedailerini aramak olduğunu bildirince ortalık yatıştı. 
     
Köprüler için büyük direniş      Bağdat yolunda önemli bir geçit olan Fırat Nehri üzerindeki köprünün denetimi için kanlı çarpışmalar yaşanıyor. Albay John Altman’ın Fransız AFP ajansına verdiği bilgiye göre, Iraklılar, Bağdat’ın güneybatı sınırından 25 km. uzaklıktaki köprüyü yeniden ele geçirmek için üç defa karşı saldırı düzenledi. Çarpışmalarda Cumhuriyet Muhafızları askerlerinin de aralarında bulunduğu 500 Iraklı ve 3 ABD askeri öldü. Bölgedeki BBC muhabiri, ele geçirilen köprüden en az 6 bin askeri aracın Bağdat’a doğru ilerleyişe geçtiğini duyurdu. Bu çarpışmanın bir benzeri de Saddam Kanalı üzerindeki bir köprü için yaşandı. Çatışma yaklaşık 100 Iraklının ölümü, 50’sinin de esir alınmasıyla sonuçlandı. 
     
     Yine Blackhawk düştü 
     ABD ORDUSU, savaşta ikinci "Kara Şahin" kaybını verdi. Pentagon, Irak’ın güneyinde bir helikopterin düşürüldüğünü ve 7 kişinin öldüğünü açıkladı. Helikopterin, Kerbela yakınlarında hafif silahlarla düşürüldüğü bildirildi. 
     
     Tellere takılıp öldü .. 
     NASIRİYE yakınlarında bir kamyonun üstünde yolculuk eden Amerikan askeri, elektrik teline takılarak öldü. Adı açıklanmayan askerin, hareket halindeki kamyonun üzerinde durduğu için akıma kapıldığı belirtildi. 
     
     Irak, FA-18’e füze attı 
     IRAK, ülkenin güneyinde karadan havaya atılan bir füzeyle ABD’ye ait FA-18 Hornet tipi uçak düşürdü. Dün gece yarısından hemen önce düşürülen uçağın pilotunun adı ve akıbeti hakkında bilgi verilmedi. 
     
     Pazaryerinde 8 ölü 
     BAĞDAT’TAKİ yoğun bombardımanda Cumhuriyet Muhafızları hedef alındı, ancak olan yine sivillere oldu. Bağdat’taki bir pazaryerine füze düşmesi sonucu 8 Iraklı sivil öldü, 5 kişi de yaralandı. 
     
Sarayları yolgeçen hanı’      Irak’ın güneyinde kontrolü büyük ölçüde sağlayarak Bağdat yolunu açan Amerikan kuvvetleri, artık Saddam Hüseyin’in saraylarına da ellerini kollarını sallayarak girmeye başladı. Amerikan özel birlikleri, Bağdat’ın 90 kilometre güneyindeki Tartar Sarayı’na geceyarısı operasyonu düzenledi. Ancak ne bir direnişle karşılaştı ne de tehlike yaratan bir durumla. 
     
     ŞÖYLE BİR BAKIP ÇIKTILAR... 
     Katar’daki Merkez Komutanlığı’ndan Frank Throp, "Dün önceki gece Bağdat’ın çevresindeki özel birlikler bazı önemli tesislere girebildiler, bunlardan biri Bağdat yakınındaki bir saraydı. Buraya girdiler ve bakıp çıktılar" dedi. Saray operasyonunun gece görüş ekipmanıyla elde edilen görüntüleri Merkez Komutanlığı’nda gösterildi. 
     
Basra’daki yatı üçüncü kez bombalandı...      ABD uçak gemisi Kitty Hawk’tan kalkan savaş uçakları Irak lideri Saddam Hüseyin’in Basra açıklarında bulunan yatını 3. kez bombaladı. İlk kez geçen hafta, daha sonra da bu hafta içinde iki kez vurulan yatın kullanılamayacak hale geldiği belirtildi. Bombardımanda 250’şer kiloluk 6 bomba kullanıldı. 
     


GÜNCEL 
































</TEXT>
</DOC>
