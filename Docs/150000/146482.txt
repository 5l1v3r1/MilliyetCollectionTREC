<DOC>
<DOCNO> 146482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/yasam/yas02.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez bir koyup üç aldılar 
</HEADLINE>
<TEXT>
Oto hırsızları işin kolayını buldu 
Geçen hafta otoparka getirdikleri araca bekçiyi kilitleyip İmmobilizer engelini aşarak iki oto çalan hırsızlar bu kez aynı yöntemle üç lüks arabayı alarak kaçtı 
     MUSTAFA KURTARAN 

     Beşiktaş’taki bir otoparkta bekçi Cemil Göktepe’yi getirdikleri otomobile kilitleyen üç kişi, üç otomobili alarak kaçtı. 
     Hüsrev Gerede Caddesi’nde bulunan Gür Garajı’na dün saat 03.30 sıralarında Opel Vectra otomobille gelen üç kişi, bekçi Cemil Göktepe’ye aracı uygun bir yere park etmesini söyledi. Düzgün giyimli oldukları belirtilen hırsızlardan şüphelenmeyen Göktepe, park etmek için araca bindi. Ancak Göktepe, dışarıdan kilidin çalıştırılması sonucu araca kilitlendi. 
     Hırsızlar, anahtarlarını aldıkları 35 FU 178 plakalı Land Rover cip, 34 E 9655 plakalı Mercedes ve 34 TE 7207 plakalı Chrysler otomobili alarak kaçtı. 
     
     Müşteri kurtardı 
     Göktepe ise otoparka gelen bir müşteri tarafından, otomobilin camı kırılarak kurtarıldı. 
     Olayın şokunu yaşayan Göktepe, "Otomobilden çıkmak istedim ancak başaramadım. Bir süre sonra otomobilini park etmek için gelen bir müşteri beni kurtardı" dedi. Hırsızların bıraktığı otomobilin, geçen hafta Şişli’deki bir otoparktan aynı yöntemle çalınan araç olduğu belirlendi. 
     
Immobilizer nedir      Immobilizer, elektronik motor kilididir. Anahtar çıkarıldıktan sonra motorun elektronik kilitlenmesini sağlar. Ancak aracın kendi anahtarı sokularak, belli bir elektronik şifre gönderildikten sonra, motorun tekrar çalışmasına izin verir. 
     


YAŞAM 
























</TEXT>
</DOC>
