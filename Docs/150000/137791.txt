<DOC>
<DOCNO> 137791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur19.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına yüzünden Apo, ailesi ve avukatlarıyla yine görüşemedi... 
</HEADLINE>
<TEXT>

     İmralı Cezaevi'nde bulunan terör örgütü elebaşı Abdullah Öcalan, ailesi ve avukatı ile haftalık olağan görüşmesini, hava muhalefeti nedeniyle yine yapamadı. 
     Terör örgütü elebaşı Öcalan'ın Avrupa İnsan Hakları Mahkemesi'nde savunmasını üstlenen İngiliz avukat Tim Otty ve diğer avukatları Aysel Tuluk, Bekir Kaya ile yakınları Mehmet Öcalan, Fatma Öcalan ve Havva Keser, İmralı Adası'na gitmek üzere sabah saatlerinde Gemlik İlçe Jandarma Komutanlığı'na geldi. 
     Jandarma yetkililerinin, hava muhalefeti nedeniyle adaya gidilemeyeceğini bildirmeleri üzerine avukatlar ve yakınları, Bursa Adliye Sarayı'na gelerek Cumhuriyet Başsavcısı Emin Özler ve Başsavcı Vekili Cemil Kuyu ile görüştüler. 
     Avukat Tim Otty, 1,5 saatlik görüşmenin ardından yaptığı açıklamada, Abdullah Öcalan'ın hava muhalefeti nedeniyle 3 aydan uzun süredir avukatları ve yakınlarıyla görüşemediğini bildirdi. Otty, ''Bu gayri tatmin edici bir durumdur. Bu şekilde devam edemez. Sorunun çözümü için Başsavcı ve vekili ile görüştük. Bu konudaki kaygılarımızı Türk Adalet Bakanlığı, Avrupa İnsan Hakları Mahkemesi ve Avrupa İşkenceyi Önleme Komisyonu'na götüreceğiz'' dedi. 
     Açıklamanın ardından, terör örgütü elebaşı Abdullah Öcalan'ın avukatları ve yakınları İstanbul'a hareket ettiler. 
     
     JANDARMA HAVA MUHALEFETİNİ GÖRÜNTÜLEDİ 
     Bu arada, bir grup jandarma yetkilisi, bu sabah Mudanya'nın Zeytinbağı İlçesi'nden bindikleri İmralı-9 motoruyla hava muhalefetini görüntüledi. 
     İmralı-9 motoruyla dalgalı denizde ancak 500 metre ilerleyebilen jandarma yetkilileri, kamera ile görüntü aldıktan sonra geri döndü 
     





</TEXT>
</DOC>
