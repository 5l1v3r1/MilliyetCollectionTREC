<DOC>
<DOCNO> 103804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/siyaset/asiy.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki hesaplar çarşıya uyacak mı 
</HEADLINE>
<TEXT>

Onlar siyaset sahnesindeki baş aktörlerin eşleri... Kitleleri peşlerinden sürükleyen liderler, seçime hazırlanırken de endişelerini onlara anlatıyor, onlara akıl danışıyor 
     EYLEM TÜRK 

YTP’yle ilişkisini kestiği an üniversiteye dönme kararı alan Kemal Derviş’in yeniden siyasete yönelmesinde eşi Catherine Derviş’in büyük rol oynaması ve son döneme damgasını vuran Rahşan Ecevit, siyasetçi eşlerinin, siyasi arenada ne kadar etkili olduğunu bir kez daha gündeme getirdi. Türkiye’de en az liderler kadar ilgi gören eşler, siyasette son derece önemli bir yer tutuyor. Siyasilerin başdanışmanı rolünü üstlenen eşler, önümüzdeki dönem için de önemli ipuçları veriyor. 

     Tek yabancı First Lady’miz Cathy 
     Kemal Derviş’in yeniden siyasete yönelmesinde büyük rolü olan Catherine Derviş, tek yabancı lider eşi. Georgetown Üniversitesi’nde Fransızca ve İspanyolca eğitim gören Catherine Derviş, Polonya asıllı ABD’li. Güzelliği ve şıklığıyla dikkat çeken Derviş, Çin dili üzerine yüksek lisans yaptı. Türkiye’nin Cathy yengesi’, medyanın ilgi odağı olan Catherine Derviş, astım hastası. 
     
     Rahşan Hanım olmasa... 
     Başbakan Bülent Ecevit’in eşi Rahşan Ecevit, 1944 Robert Koleji mezunu. DSP Genel Başkan Yardımcısı olan Rahşan Ecevit, aynı zamanda kitap yazıyor. Sade giyimiyle dikkat çekiyor, ev işlerini bizzat kendisi yapıyor. 1946 yılında evlendi. Rahşan Ecevit, hırslı kişiliğiyle son dönemde siyaset sahnesine de damga vurdu. Özellikle hastalığı döneminde eşinin yanından bir an olsun ayrılmadı. Partideki en aktif kişi olarak biliniyor. 
     
     Ve ilk First Bey 
     DYP Genel Başkanı Tansu Çiller’in eşi Özer Uçuran Çiller, Robert Koleji mezunu. 1937’de İstanbul’da doğdu. ABD’de Connecticut Üniversitesi’nde işletme eğitimi gördü. Eşinin soyismini kullanıyor. Çalışma hayatına 1965 yılında Shell’de başlayan Çiller, 1969 yılında ABD’de Whitlock Manufacturing CO.’de finans direktörü olarak görev aldı. Çiller, 1971 yılında ABD’de Ametek Inc.’de ekonomi koordinatörü olarak çalıştı. 1975’te Türkiye’ye dönen iki çocuk babası Çiller’in Mutlu ve Başarılı Olma Sanatı adlı bir kitabı var. 
     
     Ailesi ve evi onun her şeyi 
     CHP Genel Başkanı Deniz Baykal’ın eşi Olcay Baykal, Ankara Üniversitesi Siyasal Bilgiler Fakültesi mezunu. Baykal’ın ortaokuldan sınıf arkadaşı olan Olcay Baykal, ailesiyle olmayı seviyor, ev işlerini kendisi yapıyor. 1961’de evlenen Olcay Baykal, Milli Prodüktivite Merkezi’nde de çalıştı. Sabah yürüyüşlerini çok seviyor. 
     
     Partide görev istiyor 
     DTP Genel Başkanı Mehmet Ali Bayar’ın eşi Ayça Bayar, Mimar Sinan Üniversitesi Güzel Sanatlar Akademisi mezunu. 11 yıllık evli olan Ayça Bayar, 38 yaşında. Mimar Ayça Bayar’ın 2 çocuğu var. Ayça Bayar, her fırsatta çocukluk aşkı olan kocasını desteklediğini belirtiyor ve İcap ettiği kadarıyla partide ben de aktif görev alabilirim’ diyor. 
     
     Kolej partisinde tanıştılar 
     YTP lideri İsmail Cem’in eşi Elçin Cem, 1960 yılında Amerikan Kız Koleji’nden mezun oldu. 62 yaşındaki Elçin Cem, İsmail Cem ile kolej partisinde tanıştı. 1963’te evlenen Elçin Cem, iyi derecede İngilizce ve Fransızca biliyor. 
     
     Hayır işleriyle ön plana çıkıyor 
     ANAP lideri Mesut Yılmaz’ın eşi Berna Yılmaz, Boğaziçi Üniversitesi mezunu. İki çocuk annesi Yılmaz, 49 yaşında. Kendisi Yengeç burcundan. Yani sadık bir eş, şefkatli bir anne. Bizim Lösemili Çocuklar Vakfı’nın Onursal Başkanı olan Yılmaz, Tema Vakfı’nda da çalıştı. 
     
     Rüyasındaki adam evinin erkeği oldu 
     AKP Başkanı Tayyip Erdoğan’ın eşi Emine Erdoğan, Siirtli. Lise mezunu olan Emine Erdoğan, siyasetle eşi kadar ilgili. AKP’nin kadın kolları toplantılarında konuşmalar yapıyor. 1978’de Tayyip Erdoğan’la evlenen Emine Hanım, onu önce rüyasında, ertesi gün de MSP’nin toplantısında görüp şık olmuş. Dört çocuğu var. 
     
     Kamuoyu önüne çıkmayı sevmiyor 
     SP Genel Başkanı Recai Kutan’ın eşi Mebrure Suna Kutan, Kız Enstitüsü mezunu. Görücü usulüyle 1954’te evlendi. Kadın komisyonu toplantılarına katılan Kutan, kamuoyunda ön plana çıkmayı sevmiyor. Recai Kutan’ın, yurtdışı gezilerinin hemen hepsine eşlik eden Mebrure Kutan, yurtiçinde evinde ailesiyle olmayı tercih ediyor. 
     



 SİYASET 













</TEXT>
</DOC>
