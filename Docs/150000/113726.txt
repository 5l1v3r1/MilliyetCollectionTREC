<DOC>
<DOCNO> 113726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur03.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli gülen polis istiyor 
</HEADLINE>
<TEXT>

     Fırat Üniversitesi öğrencileri, polisin insan haklarını bilmesi ve hoşgörülü davranması gerektiğini belirterek, poliste bulunması gereken en önemli özelliğin "gülümsemek" olduğunu ifade etti. 
     Elazığ İl Emniyet Müdürlüğü'nün Fırat Üniversitesi'nde yaptığı ankette, üniversite öğrencilerinin polis ile ilişkilerinin durumu araştırıldı. 2500 öğrenci arasında yapılan ankete katılanların, yüzde 70 erkek, yüzde 30 ise kadınlardan oluşuyor. 
     Ankette "Bir kavgayla karşılaştığınızda ne yapardınız" sorusuna öğrencilerin yüzde 42'sinin "olay yerinden uzaklaşırım", yüzde 28'inin "üniversite güvenliğine haber veririm" dediği belirlendi. 
     Ankette, öğrencilerin bir kısmının ise olay içinde arkadaşları varsa müdahale edecekleri saptandı. 
     Ankete katılan öğrencilere polisin eğitimi konusunda görüşleri sorulduğunda ise ortaya çıkan sonucun Emniyet Teşkilatındaki yeniden yapılanma ile paralellik gösterdiği belirlendi. 
     
     "POLİSİN EKONOMİK DURUMU İYİ OLMALI" 
     Öğrenciler bir poliste bulunması gereken özellikleri sıralarken, polisin insan haklarını bilmesi gerektiği vurgulandı. Polisin dürüst, çalışkan, saygılı ve güvenilir olması gerektiği belirlenirken, "işinde uzman olmalı, gülmeyi bilmeli, stresten uzak, samimi ve hoşgörülü olmalı" gibi yanıtlar verildi. Öğrenciler ankette ayrıca, polisin konuşmasının düzgün olması, insanlara kibar yaklaşması, kişisel problemlerini işine yansıtmaması ve ekonomik durumunun iyi olması gerektiğini belirttiler. 
     





</TEXT>
</DOC>
