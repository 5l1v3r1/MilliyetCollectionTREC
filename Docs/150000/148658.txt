<DOC>
<DOCNO> 148658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur04.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisans programına dikey geçiş için sınav 21 Haziran'da 
</HEADLINE>
<TEXT>

     Meslek yüksekokulları ile Açıköğretim ön lisans mezunlarının lisans öğrenimlerine devam edebilmeleri amacıyla yapılacak Dikey Geçiş Sınavı'yla DGS öğrenci alınacak programlara, 6 bin 759 kontenjan ayrıldı. 
     Yükseköğretim Kurulu YÖK , gelecek öğretim yılında vakıf, devlet ve KKTC'deki üniversitelerin DGS sonuçlarına göre öğrenci yerleştirilecek lisans programlarının kontenjanlarını geçen yıla göre 405 kişi artırarak, 6 bin 759'a yükseltti. 
     Meslek yüksekokulu ve Açıköğretim önlisans programı mezunlarının 4 yıllık lisans programına devam edebilmeleri için, DGS'ye girmeleri gerekiyor. 
     Açıköğretim ve meslek yüksekokullarının ön lisans programlarından mezun olanlardan, kendi alanlarındaki Açıköğretim lisans programlarına devam etmek isteyenlerin sınava girmelerine gerek bulunmuyor. 
     
     BAŞVURULAR 
     Sınav için başvurular, 21 Nisan-2 Mayıs 2003 tarihleri arasında kabul edilecek. 
     Adaylardan bu öğretim yılında mezun olabilecek durumdaki meslek yüksekokulu öğrencileri başvuru belgelerini kendi okullarından, Açıköğretim Fakültesi ön lisans programlarından mezun olabilecek durumdakiler Açıköğretim Fakültesi bürolarından, mezun durumdakiler de herhangi bir yüksekokulu veya Açıköğretim Fakültesi bürosundan alabilecekler. 
     
     SINAV, 20 HAZİRAN'DA YAPILACAK 
     DGS, 20 Haziran 2003 tarihinde üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Manisa, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da gerçekleştirilecek. 
     Bu arada, YÖK, 2004-2005 eğitim-öğretim yılında dikey geçiş için ayrılacak kontenjanın da meslek liselerinden meslek yüksekokullarına sınavsız geçiş yaparak mezun olanların en az yüzde 10'u olarak belirlenmesini kararlaştırdı. 
     





</TEXT>
</DOC>
