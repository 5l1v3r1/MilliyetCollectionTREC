<DOC>
<DOCNO> 118727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/dunya/dun01.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
42 bin Türk göçmen 
</HEADLINE>
<TEXT>

BM’nin Kıbrıs planındaki toprak dağılımı önerileri, Türk tarafını memnun etmedi. Plana göre, Türk kesiminin elindeki toprak miktarı yüzde 36’dan 28.5’e inecek ve on binlerce Türk göçmen durumuna düşecek 
     SEMA EMİROĞLU New YorkYORGO KIRBAKİ Atina 

     BM Genel Sekreteri Kofi Annan’ın Kıbrıs’a ilişkin son çözüm planı, Türk ve Rum taraflarında mercek altına yatırılırken, bu planın kabulü halinde, Türk tarafının bugün elinde tuttuğu toprak oranı yüzde 36’dan 28.5’e inecek ve tahminen 42 bin Türk yerlerinden edilecek. 
     Annan’ın Kıbrıs konusunda şimdiye kadar sunduğu en kapsamlı çözüm planı olan 153 sayfalık belge, anayasa, mal - mülk değişimi, garanti ve güvenlik konularının yanı sıra, toprak değişimine ilişkin öneriler ve ayrıntılı haritalar içeriyor. Plan bu yönüyle Türk tarafını memnun etmedi. 
     
     Maraş gidiyor 
     Toprak dağılımı için birbirine alternatif oluşturan iki harita çizildi. Her iki haritada da, özel bir yönetim statüsü olacak, liman bölgesi hariç Maraş’ın ve Güzelyurt’un büyük bir bölümü ile 20’den fazla büyük köy ve nahiye Rumlara bırakıldı. 
     İki harita arasındaki fark ise, Türk tarafına yüzde 28.6 toprak bırakan birinci haritada sınır bölgesi çizgisinde bulunan Pile, Mormenekşe ve Dörtyol köyleri, yüzde 28.5 toprak bırakan ikinci haritada ise bu köylerin yerine, Ada’nın kuzey ucundaki Karpaz bölgesindeki Erenköy, Dipkarpaz ve Sipahi köylerinin Rumlara bırakılması öngörülüyor. 
     Rumlara bu bölgeler üç yıl içinde bırakılacak. Yeni oluşum ile göç edecek Rum sayısı ise 85 bini geçmiyor. 
     
     114 bin kişiye vatandaşlık 
     Rum kaynakları, 1996 nüfus sayımına göre bu bölgelerde sayıları 42 bin olarak tahmin edilen Kıbrıs Türk nüfusunun toprak düzenlemesinden etkilenebileceğini, bunların askeri personel ve ailelerini de içermesi halinde, bu sayının daha az olabileceğini belirtiyorlar. 1974’ten sonra Türkiye’den Ada’ya yerleşen yaklaşık 114 bin kişiye de vatandaşlık hakları verilmesi öneriliyor. 
     Ancak, plana göre, 1974’te yurtlarını terk etmek zorunda kalan Türklere ve Rumlara, yeni oluşum ile yurtlarını terk etmek zorunda kalacak Türklere, yeni oluşum ile 1974’ten önceki yurtlarına dönemeyen Türklere ve Rumlara bazı koşullar altında tazminat ödenecek. Bu amaçla bir Tazminat Konseyi kurulacak. 
     



 DÜNYA 













</TEXT>
</DOC>
