<DOC>
<DOCNO> 127651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur24.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dondurucu soğukta, kar banyosu yapıp Kızılırmak'a girdiler... 
</HEADLINE>
<TEXT>

     Kayseri'de, doktor, mühendis, sanayici ve işadamlarından oluşan ''Kar Kaplanları'', dondurucu soğuğa meydan okuyor. 
     1986 yılından bugüne kadar her pazar yaz ve kış günleri biraraya gelerek spor yapan ''Kar Kaplanları'', dondurucu soğuklarda kar banyosu yapıyor, soğuk sularda yıkanıyor. 
     Bu sabah tarihi Hacıkılıç Camii'nde toplanan ve sabah namazını birlikte kılan ''Kar Kaplanları'', kent merkezine 40 kilometre uzaklıktaki Mahzemin Beldesi'ne bağlı Dadağı Köyü Çokgöz mevkiinde kar banyosu yaptı ve büyük bir bölümü donan Kızılırmak'ta yıkandı. 
     Dadağı Köyü'nden Çokgöz mevkiine kadar yaklaşık 10 kilometreyi yürüyerek ve yolda Herkes İçin Spor Federasyonu HİS İl Temsilcisi Halim Demir'in başkanlığında çeşitli ısınma hareketleri yaparak kateden ''Kar Kaplanları'', eksi 10 derecedeki dondurucu soğukta yarı çıplak kar banyosu yaptı. 
     Daha sonra büyük bir bölümü donan Kızılırmak'a giren ''Kar Kaplanları'', soğuğa meydan okurcasına yıkandı. 
     Kayseri Devlet Hastanesi Genel Cerrahi Uzmanı Opt. Dr. Ahmet Atalay, 1986 yılından bugüne kadar grubun içinde yer aldığını ve her pazar farklı bir bölgede spor ve kar banyosu, yazın da yükseltisi fazla olan serin yörelerde su banyosu yaptıklarını anlattı. 
     Atalay, Halim Demir'in antrenörlüğünde bel grubu kaslarıyla kol ve bacak adalelerini çalıştıran, kireçlenmeyi önleyici hareketlerle vücudun ısınmasını sağladıklarını kaydederek, şunları söyledi 
     
     ''BAĞIŞIKLIK SİSTEMİ GÜÇLENİR'' 
     ''Kar ve soğuk su banyosu, kılcal damarların açılmasını sağlar. Kalp damar hastalıklarını önler, bağışıklık sistemini güçlendirir. Özellikle son yıllarda ülkemizde beslenme bozukluklarına bağlı kalp hastalıkları artmaktadır. Bu nedenle herkesi spor yapmaya, özellikle de kar ve soğuk su banyosu yapmaya davet ediyoruz.'' Bunun ruh sağlığı açısından da büyük yararları olduğuna işaret eden Atalay, özellikle kış aylarında kentin kirli ve gürültülü havasından uzaklaşarak doğada huzur bulduklarını kaydetti. 
     Sanayici Mithat Baykan da 20 yıldır kış aylarında kar banyosu yaptığını ve bugüne kadar nezle ve grip olmadığını, soğuk algınlığı geçirmediğini söyledi. 
     HİS İl Temsilcisi Halim Demir ise spor yaparken gittikleri yörelerin tarihini ve kültürünü tanıma fırsatı da bulduklarını kaydetti. 
     





</TEXT>
</DOC>
