<DOC>
<DOCNO> 119620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/guncel/agun.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan, İsrail’deki gökdelenlere çarpacaktı 
</HEADLINE>
<TEXT>

El - Al uçağını kaçırmaya çalışırken yakalanan eylemci, sorguda pişman olduğunu itiraf etti. Hava korsanı Filistin halkının sesini duyurmak için eyleme kalkıştığını söyledi 
     ERDAL KILINÇ İstanbul 

     Tel Aviv - İstanbul seferini yapan El - Al uçağını Yalova semalarında çakıyla kaçırmaya çalışırken, uçaktaki MOSSAD görevlilerince etkisiz hale getirilip Atatürk Havalimanı’nda polise teslim edilen Tawfiq Fukra 23 , İsrail’de yüksek binalara, 11 Eylül benzeri saldırı düzenlemeyi hedefliyordu. 
     
     Öğrenci çıktı 
     Terörle Mücadele görevlilerince yapılan sorgusunda, pişman olduğunu söyleyen Fukra, ülkesinde kamu yönetimi öğrencisi olduğunu belirterek, "İsrail’in politikaları nedeniyle evlerimizden göç etmek zorunda kaldık. Önce İsrail’de eylem yapmak istedim. Ancak güvenlik önlemleri çok sıkı olduğu için başarısız olmaktan korktum" dedi. 
     Örgüt bağlantısına rastlanmayan Arap asıllı İsrail vatandaşı Fukra, Tel Aviv’de, çakıyı plastik bir koruyucu içinde kemerinin altına saklayarak uçağa bindiğini söyledi. Sadece Filistin halkının sesini duyurabilmek için eyleme kalkıştığını söyleyen Fukra, asıl amacını ise şöyle açıkladı 
     "Havalandıktan sonra kokpite girip uçağı Tel Aviv’deki yüksek binalara çarpmak istiyordum. ABD’deki 11 Eylül saldırılarından esinlenerek, eylemi tek başıma yapacaktım. Bunun için internetten, uçağın nasıl kullanılacağına dair bilgiler topladım. Cesaret edemediğim için eylemi gerçekleştiremedim." 
     
     Hava korsanı tutuklandı 
     İşlemlerinin tamamlanmasının ardından getirildiği Bakırköy Adliyesi’nde Savcı Yalçın Ezerçe tarafından sorgulanan Fukra, sevk edildiği Nöbetçi 2. Sulh Ceza Mahkemesi’nde "uçak kaçırmaya teşebbüs" suçundan tutuklanarak Metris Cezaevi’ne konuldu. 
     
İki saniyede etkisiz hale getirildi      El - Al’ın Boeing 757 tipi uçağının yolcuları, Tawfiq Fukra’nın iki saniyede etkisiz hale getirildiğini, olaya anında müdahale eden güvenlik görevlisinin çok başarılı olduğunu söyledi. Yolculardan Viv Gülmen de "Hostes bağırarak orta bölüme doğru geldi. Çığlık atıyordu. Elinde bıçak bir kişi kokpite girmek istiyordu. Güvenlik görevlisi, korsanın göğsüne yumruk atınca yere yığıldı. Hemen sprey sıktılar. 20 dakika yerde bekletildi. İstanbul’a gelene kadar hiç kıpırdatmadılar" dedi. 
     
Atatürk Havalimanı’nda sıkı güvenlik Sizin valiziniz de açılabilir      SİNAN TOROS İstanbul 

     İsrail Havayolları’nın Tel Aviv - İstanbul seferini yapan Boeing 757 tipi yolcu uçağının kaçırılmaya teşebbüs edilmesinin ardından Atatürk Havalimanı’nın güvenliği gündeme geldi. Havalimanında yolcular terminal girişinden, uçağa binene kadar dört ayrı noktada güvenlik aramasından geçiriliyor. Yolcuların terminal girişinde bagajları X ray cihazlarıyla kontrol ediliyor. Bu sırada ekranda herhangi bir şey görülmese bile, sondaj uygulaması yapılarak, bazı valizler açılıp aranıyor. Yolcular da kapı dedektörleri yardımıyla kontrol ediliyorlar. Bilet ve bagaj işlemleri yapılırken, İsrail, ABD ve İngiltere gibi hatlarda yolcular özel güvenlik görevlilerince sorgudan geçiriliyor. 
     



 GÜNCEL 



















</TEXT>
</DOC>
