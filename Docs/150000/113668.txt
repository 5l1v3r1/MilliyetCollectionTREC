<DOC>
<DOCNO> 113668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun20.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist Türkiye'ye ayrımcılık yapılıyor 
</HEADLINE>
<TEXT>

     The Economist dergisi, AB Komisyonu'nun genişlemeyle ilgili son raporunda tam üyelik müzakerelerine başlama tarihinden söz etmemesi nedeniyle, Türkiye'de birçok kişinin üyelikten umudunu kestiğini, Türkiye'ye karşı ayrımcılık yapıldığının bazı AB yetkilileri tarafından da kabul edildiğini yazdı. 
     "Avrupa Birliği Türkiye'yi 70 milyon Müslüman vatandaşıyla birlikte istiyor mu" sorusunu yönelten dergi, birçok Türkün uzun süredir bu soruya "Muhtemelen hayır" yanıtını verdiğini belirtti. 
     Bu kesimin kuşkularının AB Komisyonu'nun son raporuyla daha da derinleştiğini savunan dergi, raporla ortaya çıkan durumun Başbakan Bülent Ecevit tarafından "adaletsizlik", Cumhurbaşkanı Ahmet Necdet Sezer tarafından ise "siyasi bir karar" olarak nitelendirildiğini yazdı. Dergi, "onyıllarca AB kapısını çaldıktan sonra Türkler sonunda AB'nin kendilerini dışarıda tutmak için daima bir gerekçe uyduracağına inanmaya başladılar" yorumunda bulundu. 
     AB Komisyonu'nun raporunda yer alan eksikliklere değinen dergi, "İyi de, diğer bazı ülkeler de AB'nin tüm kriterlerini yerine getirmiş değil. Ama onlar tam üyelik müzakerelerine başlama tarihlerini aldılar" ifadesini kullandı. 
     "Türkiye'ye karşı ayrımcılık mı yapılıyor " sorusunu da yönelten The Economist, "Bu kuvvetle muhtemel, bunu bazı AB yetkilileri de kabul ediyor. Türkiye ise özellikle Almanya tarafından yapılan bir ayrımcılıktan kuşkulanıyor" diye yazdı. 
     





</TEXT>
</DOC>
