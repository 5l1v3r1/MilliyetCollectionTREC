<DOC>
<DOCNO> 130271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/guncel/gun20.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM’den ehliyet almak kolay değil 
</HEADLINE>
<TEXT>

İlk kez bu yıl merkezi sistemle ÖSYM tarafından yapılan ehliyet sınavında adayların yüzde 59’u başarılı oldu... 
     TOLGA ŞARDAN Ankara 

     ÖSYM’nin Türkiye’de ilk kez 14 Aralık’ta gerçekleştirdiği merkezi sistemli ehliyet sınavının kesin sonuçları ortaya çıktı. Sınava giren adayların yüzde 59.09’nun başarılı olduğu saptandı. 
     
     Başarı Yüzde 59 
     Yeni uygulamayla yapılan sınavın sonuçları, Emniyet Genel Müdürlüğü’ndeki Trafik Güvenliği Komisyonu’nun cuma günkü toplantısında ele alındı. Komisyon üyelerine dağıtılan sonuç raporuna göre, merkezi sistemli ehliyet sınavına yurt genelinde 166 bin 248 aday katılırken, 98 bin 243’ü sınavı geçebildi. Sınavın genel başarı ortalaması yüzde 59 oldu. 
     
     Üç ayrı kategoride 
     Sınav sonuçları, motor ve araç teknikleri bilgisi, trafik ve çevre bilgisi ile ilkyardım bilgisi olmak üzere üç ayrı kategoride değerlendirildi. Adayların trafik bilgileri içeren bölümde başarısız, motor ve araç bilgisinde ise başarılı olduğu görüldü. 
     
     Motor birinci, trafik sonuncu 
     Adayların yüzde 77.37’si motor ve araç teknikleri bilgisinde başarılı olurken, ilk yardım bilgilerinde ise yüzde 77.20’si başarı gösterdi. Sürücülerin asıl bilmesi gereken trafik kuralları ile çevre bilgisindeki başarı oranı ise yüzde 63.25 seviyesinde gerçekleşti. Sınava trafik ve çevre bilgisinden 153 bin 824 aday girerken, 97 bin 290’ı başarıyla geçti. Bundan sonraki aşamada başarılı olan adaylar direksiyon sınavına girecek. Bu sınavlar sürücü kursları tarafından yapılacak. 
     
     En başarılı il Gümüşhane 
     Gümüşhane en başarılı il olurken, 244 adaydan 190’ı sınavı kazanarak yüzde 77.87 oranını oluşturdu. Karaman yüzde 71.58 ile ikinci, Bolu yüzde 71.36 ile üçüncü olurken, diğer kentler ise şöyle sıralandı Antalya 4-yüzde 70.85 , İzmir 5- yüzde 69.26 , Karabük 6- yüzde 68.79 Ankara 7- yüzde 68.12 , Aydın 8- yüzde 67.08 Muğla 9- yüzde 66.92 , Bayburt 10- yüzde 66.25 
     



 GÜNCEL 















</TEXT>
</DOC>
