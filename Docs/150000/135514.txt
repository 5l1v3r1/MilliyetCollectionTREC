<DOC>
<DOCNO> 135514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo07.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Interli Yönetici Oriali Emre'yi asla satmayacağız... 
</HEADLINE>
<TEXT>

     FC Inter Kulübü yöneticilerinden Gabriele Oriali, ''Emre ve Okan göğsümüzü kabartarak söyleyebileceğimiz, büyük kazanç sağlayan transferler'' dedi. 
     Türk futbolcuları Galatasaray'dan FC Inter'e getiren isim olan Gabriele Oriali, La Gazzetta dello Sport Gazetesi'nde yer alan demecinde, özellikle Emre'ye övgüler yağdırdı. Oriali, ''Göğsümüzü en fazla kabartan transfer. Ama onun bize kazancı yalnızca teknik açıdan olacak çünkü onu asla satmayacağız. Kaderi, Inter'de tarih yazmak olacak'' dedi. Oriali, Okan için de, ''Onu da küçümsemeyin. Henüz daha iyi neler yapabileceğini görmediniz'' diye konuştu. 
     Hasan Şaş'ın FC Inter ile anlaştığı haberlerini yalanlamayan Oriali, ''Karagounis ve Hasan Şaş'tan sonra serbest kalan futbolcuları transfer avı nasıl gidiyor '' biçimindeki bir soruya, ''Gerek Avrupa gerekse Güney Amerika pazarını ayrıntılı bir biçimde inceliyoruz. Ama sözleşmesi dolmak üzere olan futbolcu bulmak kolay değil'' yanıtını verdi. 
     
     OKAN ''HASAN ŞAŞ ALTIN DEĞERİNDE'' 

     Bu arada Corriere dello Sport Gazetesi'nde yer alan demecinde Okan, arakadaşı Hasan Şaş ile ilgili sorulan bir soru üzerine ''Forvet olarak oynamayı bilen bir orta alan oyuncusu. Tercihan sol kanatta oynuyor. Hem sol hem sağ ayağı güçlü ve diğerlerinden daha yüksek kaliteye sahip. Yüreğiyle oynuyor ve ilk dakikadan son saniyeye dek pes etmiyor. Gerçekten çok büyük ve çok sürükleyici. Hasan Şaş altın değerinde'' dedi. 
     Türk futbolunu göklere çıkartan Okan, şu anda en güçlü Türk futbolcu olarak Nihat Kahveci'yi İtalyanlar'a önerdi. 29 yaşındaki futbolcu, ''Türk futbolu çok değil az bir zaman sonra dünyayı fethedecek. Geçen Dünya Kupası, özel, eşsiz, beklenmeyen, ülkeye heyecan veren birşey oldu. Durmak istemiyoruz'' diye konuştu. 
     Okan, Türkiye'de de futbolun İtalya'daki gibi olduğunun altını çizip, ''Türkiye'de futbol çok sıcak bir ortamda, ritmli, sert ve çekişmeli oynanıyor. Taraftarlar özel, ateş gibiler, gazeteler her zaman baskı yapıyor ve televiyonlar İtalya'daki kadar güçlü'' değerlendirmesinde bulundu. Gazetenin ''İyi ayakları, karizması, sonsuz bir yüreği var ve asla pes etmiyor'' diye tanımladığı Okan, FC Inter formasıyla tüm kupaları kazanmak istediğini, lig şampiyonluğu için FC Juventus ve AC Milan ile zevkli bir mücadele vereceklerini söyledi. 
     
     TÜRKLER, İTALYAN FUTBOL TAKIMLARININ GÖZDESİ 

     Öte yandan Corriere dello Sport, bugün yayınladığı bir haberde Türk futbolcularını İtalyan kulüplerine ''karlı transfer'' diye tanıttı. ''Hasan Şaş, haziran ayında Milano'ya gelecek'' denilen haberde, Nihat Kahveci Real Sociedad , Yıldıray Baştürk TSV Bayer 04 Leverkusen , Alpay Özalan Aston Villa , İlhan Mansız Beşiktaş , Okan Koç Gençlerbirliği , Sergen Yalçın Beşiktaş , Tuncay Şanlı Fenerbahçe , Ümit Karan Galatasaray , Kemal Aslan Gaziantepspor , Hüseyin Ankaragücü ve Tümer Beşiktaş alınması gereken futbolcular olarak gösterildi. Gazete, oyun stilleriyle İlhan Mansız'ı ''Vieri'ye, Tümer'i Recoba'ya, Tuncay'ı Rui Costa'ya, Kemal'i de Corini'ye benzetti. 
     Gazetenin köşe yazarlarından Maurizio Cucchi ise ''Emre, Davids'ten daha iyi'' başlıklı yazısında, ''Türk futbolu bize büyük zevk veriyor. 2 olağanüstü bücürümüz var küçük profesör Emre ve pes olmayan Okan. Birkaç zaman önce arkadaşlarıma diyordum Emre, Davids'ten daha az agresif ve daha iyi ayakları olan bir futbolcu '' yorumunu yaptı. 

     
</TEXT>
</DOC>
