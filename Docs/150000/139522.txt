<DOC>
<DOCNO> 139522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur21.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ''ret'' oyu verecek... Derviş de ret dedi... 
</HEADLINE>
<TEXT>

     CHP Grubu, yabancı ülkelere asker gönderilmesi ve yabancı ülke askerlerinin Türkiye'de bulundurulmasına ilişkin Başbakanlık Tezkeresi'nin TBMM Genel Kurulu'nda görüşülmesi sırasında ''ret'' oyu kullanılması yönünde grup kararı aldı. 
     CHP Grubu'nun olağanüstü toplantısında, Genel Başkan Deniz Baykal'ın sunuş konuşmasının ardından, toplantıya başkanlık eden Grup Başkanvekili Mustafa Özyürek, Ankara milletvekili Önder Sav ve arkadaşlarınca verilen önergeyi okudu. 
     Önergede, Türk Silahlı Kuvvetleri'nin yabancı bir ülkeye gönderilmesi ve yabancı silahlı kuvvetlerin Türkiye'de bulundurulmasına izin verilmesi için Hükümet'e yetki verilmesi yönündeki Başbakanlık Tezkeresi'ne CHP'li üyelerin ''ret'' oyu kullanması için grup kararı alınması istenirken, bu önerge oybirliğiyle kabul edildi. 
     Daha sonra tek tek tüm milletvekillerinin isimleri okundu ve ismi okunan milletvekilleri ayağa kalkarak ''ret'' dediler. Bu sırada bütün gözler Kemal Derviş'in üzerine çevrildi. Derviş de sıra kendisine gelince "ret" dedi ve alkışlandı. 
     Hastalığı nedeniyle grup toplantısına katılamayan ancak TBMM Genel Kurulu'ndaki oylamaya geleceği bildirilen Ankara Milletvekili Ali Dinçer adına da Grup Başkanvekili Haluk Koç ''ret'' oyu kullandı. 
     Genel Başkan Baykal'ın oyunu kullanmasından sonra milletvekillerinden alkışlar yükseldi. Yapılan oylamanın ardından Mustafa Özyürek, Başbakanlık Tezkeresi TBMM'de görüşülürken ''ret '' oyu verilmesinin kararlaştırıldığını belirterek, bu kararın hayırlı olmasını diledi. 
     





</TEXT>
</DOC>
