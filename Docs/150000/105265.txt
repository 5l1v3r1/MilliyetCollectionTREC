<DOC>
<DOCNO> 105265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun15.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da müşterilerine alkollü içki veren lokantalar kapatıldı 
</HEADLINE>
<TEXT>

     İran polisi, İsfahan kentinde müşterilerine alkollü içki veren 5 lokantayı kapattı. 
     Farsça yayımlanan İran gazetesinin bugünkü haberine göre, polis, müşterilerine alkollü içki veren lokantaları kapatıp sahiplerini tutuklarken, yapılan aramalarda bulunan 2 şişe alkollü içkiye el konuldu. 
     İran'da İslam devriminden sonra yasaklanan alkollü içkiyi üreten, bulunduran ve kaçakçılığını yapan kişilere hapis ve para cezasının yanı sıra kırbaç cezası veriliyor. 
     Bu arada Devrim Muhafızları, güneydeki Şiraz kentinde bir eve düzenlediği baskında, parti yapan 50 kişiyi tutukladı. 
     Keyhan gazetesinin haberine göre, Hüseyin ve Fatıma adlı çiftin düzenlediği ''baştan çıkarıcı'' dans partisinde, 20'si ''yarı çıplak'' kadın ve 30'u erkek olmak üzere 50 kişi tutuklandı. 
     Gazete, evde alkollü içki ve yasak müzik kasetleri ele geçirildiğini belirtirken, tutuklamaların ne zaman yapıldığına ilişkin bilgi vermedi. 
     





</TEXT>
</DOC>
