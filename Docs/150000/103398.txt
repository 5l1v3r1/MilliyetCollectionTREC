<DOC>
<DOCNO> 103398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo15.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kadro dışı kalan iki futbolcu Göztepe ile anlaştı 
</HEADLINE>
<TEXT>

     Birinci Süper Futbol Ligi ekiplerinden Göztepe, Beşiktaş'ta kadrodan çıkarılan İlhan Şahin ve Tunç Kip'i, 1 yıllığına kiraladı. 
     Beşiktaş'ın altyapısından yetişen 22 yaşındaki İlhan Şahin ve 21 yaşındaki Tunç Kip, düzenlenen törenle kendilerini 1 yıllığına sarı-kırmızılı renklere bağlayan imzayı attı. 
     Göztepe Kulübü Profesyonel Futbol Şubesi Sorumlusu Halil Kiraz, imza töreninde yaptığı açıklamada, sezonun ilk 2 maçında takımda eksikleri gördüklerini belirterek, ''Eksik yönlerimizi, Tunç ve İlhan Şahin ile kapatmak istedik. 2 futbolcunun da Göztepe'de çok başarılı olacağına inanıyorum'' dedi. 
     İlhan Şahin ise, Göztepe'nin ''büyük bir camia'' olduğunu belirterek, Göztepe'yi en yüksek noktaya çıkartmak istediklerini, Tunç ise sarı-kırmızılı takımda başarılı olacaklarına inandıklarını bildirdi. 
     Halil Kiraz, Karşıyaka ile sözleşme imzalayan bir diğer Beşiktaşlı Mehmet Aksu'ya talip olmadıklarını belirterek, ''Bizim, 'Mehmet Aksu'yu bize verin' gibi bir talebimiz olmadı. Bugün Karşıyaka Kulübü Başkanı Cenk Karace ile de yaptığımız görüşmede, Mehmet'e talip olmadığımızı söyledik. 2 kulüp arasında herhangi bir sorun yok'' diye konuştu. 
     





</TEXT>
</DOC>
