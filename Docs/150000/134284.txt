<DOC>
<DOCNO> 134284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko08.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükbaş hayvancılığın geleceği tehlikede... 
</HEADLINE>
<TEXT>

     Ekonomik kriz ve diğer nedenlerle dişi hayvan kesiminin son yıllarda artması, Türkiye'de büyükbaş hayvancılığın geleceğini tehdit ederken, bu durum, sektördeki firmalar için canlı hayvan ithalini zorunlu kılıyor. 
     Türkiye'nin önemli hayvancılık merkezlerinden olan Konya'daki hayvan yetiştiricileri, son zamanlarda başgösteren büyükbaş hayvan sıkıntısının endişesini yaşıyorlar. 
     Selet Entegre Süt ve Et Ürünleri A.Ş. Müdür Yardımcısı Murat Burgucu, ekonomik krizin besicileri olumsuz etkilediğini, borçlarını ödemek için dişi büyükbaş hayvanını kesimhanelere satmak zorunda bıraktığını söyledi. 
     Elde edilen gelirin çiftçinin yem ve diğer tarımsal üretimlerden kaynaklanan masraflarını karşılamamasının, süt ineklerini kesimhanelere götürdüğünü anlatan Burgucu, ''Bütün bunların yanında bazı bölgelerde genç inek etinin tercih edilmesi alışkanlığı da hayvan varlığını giderek azalttı'' dedi. 
     Dış Ticaret Müsteşarlığı'na bu yıl, diğer bazı firmalar gibi canlı hayvan ithalatı yapmak için başvurduklarını ifade eden Burgucu, izne bağlı canlı hayvan ithalinin bu yıl içinde önemli artış göstermesini beklediklerini kaydetti. 
     Dişi büyükbaş hayvan piyasasındaki daralmanın kendilerini zorunlu olarak canlı hayvan ithaline yönelttiğini dile getiren Burgulu, şöyle konuştu 
     ''Bu yıl Türkiye'de, Kurban Bayramı'nda kabaca 5-6 milyon civarında küçükbaş, 800 bin civarında da büyükbaş hayvan kesileceği tahmin ediliyor. Bu 800 bin hayvanın yarısından daha az bölümünü ise muhtemelen yine dişi büyükbaş hayvanlar oluşturacak. Giderek artan büyükbaş hayvan et tüketimi de bu konuda yaşanacak sıkıntının sinyallerini vermişti. Dış Ticaret Müsteşarlığı'na, canlı hayvan ithali için başvurumuzu yaptık. Romanya, Litvanya, Slovakya gibi ülkelerden hayvan ithali yapmaktan başka çaremiz yok.'' 
     
     DOĞURGAN HAYVAN KESİME GİDİYOR 
     Zorunlu ithalatın Türkiye'deki dövizin yurtdışına gitmesine neden olacağını vurgulayan Burgulu, son 2 yıldır birçok dişi büyükbaş hayvanın yavrulamadan mezbahalara giderek, kaybedildiğini belirtti. 
     Bu durumun devam etmesi halinde, Türkiye'de büyükbaş hayvancılığın geleceğinin risk altına gireceğinin altını çizen Burgulu, şunları kaydetti 
     ''Tarım ve Köyişleri Bakanlığı, ülkede dişi büyükbaş hayvan kesimini yasaklamalıdır. Bugün bunun önlemleri alınmazsa, ülke önemli ölçüde zarar edecektir. Bu konuda çıkarılacak yasalar ve kanuni düzenlemeler, hayvancılığın kurtarılmasını sağlayabilir. Mezbahaneler gezildiğinde çok sayıda dişi büyükbaş hayvanın doğurma yeteneği değerlendirilmeden nasıl yok edildiği görülecektir. Bakanlık, küpeleme uygulaması nedeniyle Türkiye'deki hayvan hareketini kontrol edebilmektedir. Veriler ortaya konulduğunda, dişi hayvan azalmasının ciddi boyutlara ulaştığı anlaşılacaktır.'' 
     





</TEXT>
</DOC>
