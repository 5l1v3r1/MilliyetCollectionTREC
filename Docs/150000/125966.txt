<DOC>
<DOCNO> 125966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/astro/index.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizi uyarıyorum 
</HEADLINE>
<TEXT>

Dikkat, şimdiden haberiniz olsun Savaş gezegeni Mars 2003 yılında, 29 Temmuz-27 Eylül tarihleri arasında Balık burcunda geri gidecek. Geri giden bir gezegen işlerin yarım kalması, tekrar gözden geçirilmesi ve yeniden, yeniden ele alınması anlamına gelir. Eğer bu gezegen Mars ise durum biraz daha dikkat çekici olacaktır. Zira Mars fiziksel enerjiyi, mücadele ve savunmayı açıklar. Mars’ın geri gittiği zamanlarda önemli projelere girmemek, yeni başlangıçlardan kaçınmak her zaman faydalıdır. Ben yorumlarımda yükselen burcunuzu esas alarak size bazı ipuçları vermeye çalışacağım. 

Sağlığınıza özen gösterin 
Yükselen Koç için bu dönemde bekleme, kararsız kalma ve bir türlü istediği gibi bir başlangıç yapamama durumu söz konusu olabilir. Bu zaman diliminde aşırı duygusal davranmak yanlış anlamalara hatta gizli düşmanlıklara da neden olabilir. Pek çok şey göründüğü gibi olmayabilir ama sizi oyalayabilir. Bu arada sağlığınıza da özen göstermelisiniz. 

Para durumuna dikkat edin 
Yükselen Boğa için bu dönemde grup çalışmaları ve ortaklaşa konular gündemde olacak ve işleri tam olarak yoluna koymak zaman alacak. Bu dönemde grup içindeki diğer kişilerle anlaşamama, tartışma ya da ayrılıklar sıkıntı verebilir. İleriye yönelik sağlam planlar yapmak da pek kolay olmayabilir. Bu yüzden içinde bulunacağınız grubun kişilerini özenle değerlendirmeniz gerekebilir. Bu maddi kaynaklarınıza, parasal durumunuza da yansıyabilir. 

Sorumluluklar ağır basacak 
Yükselen İkizler için bu dönem kariyer ve sorumluluklar açısından son derece kritik olacak. İş hayatındaki sorumluluklar ağır basarken, daha fazla rekabet gündeme gelebilecek. Bu arada üstlerinizle ilişkiler, otoritelerle uğraş, örneğin devletle ya da kurumlarla süregelen problemler söz konusu olabilir. Bu durum sizi kararsız bırakarak meslek alanında yeniden zorunlu değişiklikler yapma anlamına gelecek. Gelişmeler ev hayatı ve ailevi konulara da yansıyabilir. 

Esnek davranmanız gerek 
Yükselen Yengeç için bu dönem yabancılarla ilişkiler, yurtdışına ilişkin uğraşlar ve hukuksal konularla uğraşma anlamını taşıyabilir. Bu dönemde eğitim ve sizi yakından ilgilendiren değişik projeler sürekli bir değişim içinde olabilir. Bu yüzden esnek davranmanız gerekiyor. Ayrıca yurtdışına ait konular gerek iş bağlantısı, gerekse eğitimle ilgili olsun bazı beklemelere ve tartışmalara yol açabilir. 

Maddi kayıplar olabilir 
Yükselen Aslan için bu dönem ortaklaşa konular, borç-alacak ilişkileri anlamında dikkat çekici olabilir. Bu dönemde kendi maddi kaynaklarınızı daha iyi korumanız ve parasal haklarınızı savunmanız gerekebilir. Borç-alacak işlerinde bekleme, büyük yatırımlar için kararsız kalma, sürekli olarak ertelenen işler yüzünden maddi kayıplar meydana gelebilir. İleriye yönelik planlarınızı da gözden geçirebilirsiniz. 

Hassas ve akıllıca davranın 
Yükselen Başak için bu dönem evlilikler, ortaklıklar ve yakın beraberlikler açısından huzurlu olmayabilir. Bu dönemde açık düşmanlıklarla karşılaşabilirsiniz. Bu yüzden ortaklaşa konularda daha hassas ve akılcı olmanız gerekecek. Ortağınızın ya da eşinizin durumu yüzünden bazı sıkıntılarla da karşılaşabilirsiniz. Karşınızdaki kişinin kararları sürekli değişerek sizi sürüncemede bırakabilir ve tartışmalar söz konusu olabilir. 

Sağlık problemleri gündemde 
Yükselen Terazi için bu dönemde detay gerektiren konular, zaman kaybettirebilecek uğraşlar ve iş ortamına ilişkin gerginlikler hiç istenmeyen zamanlarda gündeme gelebilir. Bu süre içinde organizasyon konularıyla uğraşma ve pek çok küçük değişiklik yapma zorunluluğu sizi usandırabilir. Bu arada sağlığınızla ilgili zayıflıklar ya da yanlış bir teşhise dayalı problemler söz konusu olabilir. Sağlık konularına dikkat etmeniz gerekiyor. Diğer yandan yaptığınız işle ilgili yeni bir teknik öğrenmek ya da staj yapmak, beklemeler ve zihninizde kararsızlıklar yaratabilir. 

Aşk hayatınız canlanacak 
Yükselen Akrep için bu dönem çok huzursuz olmamakla birlikte çocuklarla ilişkiler, aşk hayatında bazı çekişmeler ya da süregelen spekülatif yatırımlarınızla ilgili kararsızlıklar doğurabilir. Aşk hayatında tutku ve derinlik olabilir ama bu durum yüzünden daha fazla tartışma ve çekişme gündeme gelebilir. Bu dönemde parasal kaynaklarınızı, ileriye yönelik planlarınızı sağlam tutmaya çalışmalısınız. Duygusal yönden sizi fazlasıyla oyalayabilecek bir ilişki içinde de olabilirsiniz. 

Kritik bir dönemdesiniz 
Yükselen Yay için bu dönem son derece kritik olacak çünkü hem iş hem de ev hayatını yakından ilgilendirecek. İş hayatında üstlerle ilişkiniz hiç iyi olmayabilir hatta işten ayrılmak ya da süregelen bir işi durdurmak, terk etmek zorunda kalabilirsiniz. Yine aynı dönemde ailevi konular sizi daha fazla uğraştırabilir, yorabilir. Evde güvenliğinizi artırmanız ya da taşınmaz mallarla daha fazla sorun yaşamanız mümkün olabilir. Böyle bir dönemde ani, sert tepkiler yakın çevrenizde huzursuzluk ve tartışmalara yol açabilir. 

Kısa yolculuklar görünüyor 
Yükselen Oğlak için bu dönem hareket, iletişim ve yakın çevre ilişkilerinde bazı gerginlikler ve ekstra uğraşlar getirebilir. Bu dönemde zihinsel konular, eğitim öğrenciler açısından çok daha kritik olabilir ve daha fazla mücadele gerektirebilir. Kardeşler ya da komşular gibi yakın çevresel konular daha fazla dikkatinizi çekebilir. Ayrıca süregelen işler yüzünden kısa yolculuklar ve bolca konuşma, yazma ve sizi meşgul edecek uğraşla zaman kaybı söz konusu olabilir. 

Kaynaklarınız tükenebilir 
Yükselen Kova için bu dönem maddi kaynaklar, kazanç yolları ve alışverişler için daha sorunlu geçebilir. Bu tarihler arasında harcamalarınızda kontrol edemeyeceğiniz artışlar yüzünden elde olmayan nedenlerle sizi destekleyen kaynaklarınız tükenme tehlikesi ile karşılaşabilir. Harcamaları ya da masrafları kısmak pek de olanaklı olmadığı için kayıplara uğrayabilirsiniz. Birikimlerinizi daha iyi değerlendirmeniz ve akılcı yatırım kararları almanız gereken bir dönemden geçeceksiniz. 

Mücadele zamanı geldi 
Yükselen Balık için bu dönem fiziksel açıdan çok aktif davranacağı ve doğrudan doğruya sıkı bir mücadele içinde olacağı kritik bir zaman olacaktır. Balıklar kendilerine güvenip cesaretle öne çıkacak ama yeni projelerin ilerletilmesi ne yazık ki pek de kolay olmayacak. Bu yüzden ilişkilere, dostluklara, yakın beraberliklere, evlilik ve ortaklıklara mutlaka özen göstermek gerekecek. Bu dönemde kişisel konularda yeni başlangıçlar yapabilirsiniz. Fakat diğer yandan sizi epeyce bir süredir bekleten, bazı işlerinizi geciktiren sorunlarla ister istemez yüzleşmek zorunda da kalabilirsiniz. Bu yüzden sabrınızın test edileceği, ilişkilerde de daha soğukkanlı olmanız gereken sıkıntılı bir dönemden geçeceksiniz. 

            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
