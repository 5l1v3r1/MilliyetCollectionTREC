<DOC>
<DOCNO> 106634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/ekonomi/aeko.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, muhalifleriyle Ankara’da buluşuyor 
</HEADLINE>
<TEXT>

ODTÜ’nün Ekonomi Kongresi, IMF politika danışmanıyla, Brezilya, Arjantin ve Malezya’nın IMF’ye karşı politikalar geliştiren etkin isimlerini bir araya getirecek 
     SEÇKİN ÜREY Ankara 

     Türkiye ile benzeri kriz şartları yaşayan ülkelerde Uluslararası Para Fonu IMF politikalarının değişmesine katkı sağlayan üç ekonomist, ODTÜ’nün düzenlediği 6. Uluslararası Ekonomi Kongresi için Ankara’ya gelecek. Kongreye IMF Politika Danışmanı ve Araştırma Başkan Yardımcısı Carmen Reinhart da katılacak. 
     11 - 14 Eylül tarihleri arasında yapılacak Kongre’ye Brezilya’dan katılacak Profesör Paulo Freitas "Brezilya’da Enflasyon Hedeflemesi ve IMF" konulu bir seminer verecek. Brezilya Merkez Bankası’nda araştırma biriminde görevli olan Freitas, yazdığı raporlarla ülkesinin IMF ile ilişkilerinin değişmesinde rol oynadı. 
     
     Bu denetim bize uymaz’ dedi 
     Freitas, IMF’nin Türkiye’de de uyguladığı üçer aylık denetimlerin enflasyon dalgalanmalarına yol açacağı görüşünü ortaya attı. Freitas’ın görüşleri doğrultusunda IMF ile masaya oturan Brezilya ekonomi yönetimi üçer aylık denetimler yerine denetimlerin bir yıllık yapılmasını sağladı. 
     Kongre’ye katılacak IMF karşıtı bir başka isim ise Arjantin’de Merkez Bankası Danışmanlığı ve Hükümet Danışmanlığı görevlerinde bulunan Profesör Arturo O’Connell olacak. 
     IMF’nin "Arjantin ekonomisi bizim reçetelerimizi uygulamadığı için bugünkü haline geldi" görüşüne sert muhalefet yapan O’Connell, "IMF politikalarını uyguladığımız için bu hale geldik" görüşünü savunuyor. 
     
Malezya’ya IMF’yi sokmayan adam      Kongre’nin katılımcılarından biri "Malezya farklı mı Asya Mucizesi Çöktü mü " konulu bir seminer verecek olan Profesör Jomo Sundaram. Asya Krizi sırasında ülkesinin ekonomi politikalarının şekillenmesinde rol oynayan Sundram’ın görüşleri doğrultusunda Malezya, IMF’nin politikalarının dışına çıkarak kendine özgü bir program uyguladı. Bugün Malaya Üniversitesi’nde hocalık yapan Sundaram’ın yazdığı kitaplar, birçok üniversitenin ders kitapları arasına girdi. 
     
Eleştirileri Reinhart göğüsleyecek      Kongrede IMF’ye yönelik eleştirileri Carmen Reinhart yanıtlayacak. Reinhart, IMF karşıtı görüşleriyle tanınan IMF eski Başdanışmanı Joseph Stiglitz’e karşı medyada büyük bir kampanya başlatan IMF Başekonomisti Kenneth Rogoff ile birlikte çalışıyor. Kongreye ayrıca ABD Dış Politika Konsey Üyesi ve Uluslararası Ekonomi Enstitüsü uzmanlarından Adam Posen ile TIME Dergisi’nin 1994’te "Gelecekte Dünyayı Yönetecek 50 Kişi" arasında seçtiği Andres Velasco da katılacak. 
     



 EKONOMİ 




















</TEXT>
</DOC>
