<DOC>
<DOCNO> 128921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo11.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan'ın Fenerbahçe'ye transferi... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, Fenerbahçe'nin, golcü futbolcuları Okan Yılmaz'ı transfer etmek istediğine dair iddialara ilişkin, ''Fenerbahçe, 5 milyon dolar versin, Okan'ın uçak biletini ben alacağım'' dedi. 
     Nurettin Karayaka, yaptığı açıklamada, transfer iddialarının gazetelerde geniş biçimde yer almasına karşın, ne Okan ne de başka bir oyuncularıyla ilgili kulübe resmi bir öneri gelmediğini söyledi. 
     Fenerbahçe'nin Okan için Bursaspor Kulübü Başkanı Erdoğan Bilenser ile bir kez telefonla temasa geçtiğini anlatan Karayaka, ''Bu telefon görüşmesini de ciddi bir girişim olarak görmedik. Bir futbolcuyu istiyorsanız, gelir kulüp yöneticileriyle görüşür pazarlık masasına oturursunuz. Telefonla transfer olmaz'' diye konuştu. 
     Karayaka, transfer söylentileri üzerine görüştüğü Okan'ın kendisine, ''Teklifler var ama ben onlara 'kulübümle görüşün' diyorum. Bursaspor'u bu durumda bırakıp gidemem'' dediğini bildirdi. 
     Fenerbahçe, Beşiktaş ve Galatasaray gibi güçlü takımların futbolcularına talip olmalarından rahatsızlık duymadıklarını, tersine mutlu olduklarını ifade eden Karayaka, şunları söyledi 
     ''Bu da, bizim kadromuzun ne kadar iyi oyunculardan kurulu olduğunu gösteriyor. Transfer söylentilerine gelince, doğrusunu söylemek gerekirse şu an için ne gelen var ne de giden. Fenerbahçe, 5 milyon dolar versin, Okan'ın uçak biletini ben alacağım.'' 

     
</TEXT>
</DOC>
