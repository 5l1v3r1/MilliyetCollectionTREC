<DOC>
<DOCNO> 113566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/guncel/gun02.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KEPAZELİK 
</HEADLINE>
<TEXT>

Maslak’ta yazın yapılması gereken onarımlar bir türlü bitmiyor. Önce belediye yol bakımı yaptı. Vatandaş çilenin bittiğini göremeden bu kez İSKİ işkencesi başladı 
     İSTANBUL Milliyet 

     Maslak Büyükdere Caddesi’nde, İstanbul Büyükşehir Belediyesi’nin yol bakım - onarımından sonra şimdi de İSKİ’nin isale hattı döşeme çalışması nedeniyle trafik işkenceye dönüştü. İSKİ, Bahçeköy beldesi ve çevresine su götürebilmek amacıyla 12.5 kilometre uzunluğunda çelik boru isale hattını döşeme işine, sakin geçen yaz ayları yerine 15 Eylül’de başladı. Bu da İstanbul’un gökdelen üssü haline gelen ve günün her saati trafiğin yoğun olduğu Büyükdere Caddesi ve Hacıosman Bayırı’nı geçilmez hale getirdi. Yolun bir bölümünün tamamen trafiğe kapatılması ve diğer bölümün gidiş - gelişli kullanılması sonucu, sabah ve akşam saatlerinde kilometrelerce uzayan kuyrukta insanlar saatlerce trafikle boğuşmak zorunda kalıyor. Sürücüler, "k bus yolu" olarak adlandırdıkları yerdeki çalışmaların ne zaman biteceğine yetkililere sorduklarında, alaycı tavırla "Altı ay sürer" cevabı aldıklarını söylüyor. 
     
     İSKİ Kazılar planlı 
     İçmesuyu temini ve atık suyu uzaklaştırma maksadıyla şartlar müsaade ettiği sürece yılın 12 ayı çalışma yapıldığını belirten İSKİ yetkilileri ise, "Neden yaz aylarında yapılmıyor " sorusuna, "Kazılar bir plan dahilinde yapılıyor. Önce ilgili belediyeden ve Trafik Bölge Müdürlüğü’nden ruhsat alınıyor. Çalışmalara, bölge sakinlerine en az zarar verecek şekilde devam edilmektedir" yanıtını verdi. Yapımcı firmanın yolun bir an önce trafiğe açılması için "üstün bir gayretle" çalıştığını savunan yetkililer, şunları söyledi "Ana arterdeki çalışmaların kasım başında bitirilmesi planlanmıştır. Ancak hava şartları ve trafik yoğunluğu nedeniyle aksamalar olmaktadır. Vatandaşlarımızın yaşanan sıkıntıyı anlayışla karşılayacaklarını ümit ederiz." 
     



 GÜNCEL 



















</TEXT>
</DOC>
