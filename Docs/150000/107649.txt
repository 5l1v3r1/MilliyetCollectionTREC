<DOC>
<DOCNO> 107649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/guncel/gun00.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet gibi kaza 
</HEADLINE>
<TEXT>

Beşiktaş’ta hızla yaklaştığı durakta duramayan özel halk otobüsü, önünde yolcu alan bir başka otobüse arkadan çarptı. Kapıdan fırlayan kadın yolcu feci şekilde can verdi 
     ELVAN EZBER İstanbul 

     Beşiktaş’ta, yağış nedeniyle kayganlaşan yolda duramayan özel halk otobüsü, yolcu almak için duran başka bir otobüse çarpınca zincirleme kazaya yol açtı. Kontrolden çıkan öndeki otobüs, önce bir otomobile, ardından doğalgaz bölge regülatörüne çarparak durabildi. Kazada parçalanan kapıdan fırlayan kadın otobüsün altında kalarak ölürken, regülatördeki gaz sızıntısı paniğe yol açtı. 
     
     H KİMİYETİ KAYBETTİ 
     Çeliktepe’den Eminönü’ne gitmekte olan özel halk otobüsü, Barbaros Bulvarı üzerinde Sakıp Sabancı Anadolu Lisesi’nin önündeki Yıldız Teknik Üniversitesi durağında yolcu almak için durdu. Bu sırada, hızla ilerleyen Gültepe - Eminönü hattında çalışan bir başka halk otobüsü durağa gelince yağış nedeniyle de kayganlaşan yolda duramadı. Şoförün direksiyon h kimiyetini kaybetmesiyle kontrolden çıkan otobüs, duraktaki otobüse arkadan vurdu. 
     
     8 YOLCU YARALANDI 
     Çarpışmanın şiddetiyle savrulan öndeki otobüs, önce bir otomobile, ardından lise önündeki İGDAŞ Bölge Regülatörü’ne çarparak durabildi. Kaza sırasında, yolculardan Birgül Yamak 38 arkadaki otobüsün parçalanan orta kapısından yola fırladı. Yamak, içinde bulunduğu otobüsün altında kalarak feci şekilde öldü. Kazada, 8 yolcu da yaralandı. Yamak’ın cesedi, Taksim Eğitim ve Araştırma Hastanesi morguna kaldırıldı. 
     
     DOĞALGAZ SIZINTISI 
     Halk otobüsünün regülatöre çarpması nedeniyle meydana gelen gaz sızıntısı, korku yarattı. Kısa sürede olay yerine gelen İGDAŞ görevlileri, gaz akımını keserek, boruda kalan gazı boşalttı. Bu sırada vatandaşlar herhangi bir patlama olasılığına karşı, çevreden uzaklaştırıldı. 
     İGDAŞ yetkilileri, regülatörün, İstanbul’daki 400 istasyondan biri olduğunu kaydederek, o bölgedeki abonelere gaz dağıtımı sağladığını bildirdi. Kazadan kurtulan yolcular, halk otobüslerinin yolcu kapma yarışı içinde olduğunu öne sürdü. 
     



 GÜNCEL 




















</TEXT>
</DOC>
