<DOC>
<DOCNO> 104122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/asiy.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Aracılar erteleme istedi 
</HEADLINE>
<TEXT>

Merkez sağ, son senaryolarla sarsıldı. Çiller, "Öneriler yukarıdan geldi" derken, ANAP lideri kendilerinin bir girişimi olmadığını söyledi 
     ANKARA Milliyet 

     ANAP lideri Mesut Yılmaz’la DYP lideri Tansu Çiller arasında dün "Çiller’in başbakanlığında yeni hükümet ve seçimin ertelenmesi" önerisine ilişkin haberler nedeniyle tartışma yaşandı. 
     Çiller, "en yukarılardan temaslarla" gelen teklifi reddettiğini belirtirken, "gizlilik" nedeniyle isim vermekten kaçındı. Yılmaz, Çiller’in dünkü açıklamasından sonra MKYK toplantısı öncesinde bu konuya değinerek, önerinin DYP liderinden geldiğini söyledi. Yılmaz, mesajı kimin getirdiğinin sorulması üzerine "Açıklarsam bu kanallar bir daha çalışamaz" diyerek isim vermedi. 
     Çiller, dün televizyonlara yaptığı açıklamada, erken seçimin ertelenmesi koşuluyla kendi başbakanlığında yeni hükümet teklifinde bulunulduğunu, ancak "siyasi etik" gereği kabul etmediğini söyledi. Çiller, seçimin 3 Kasım’da yapılmasını istediklerini, DYP’nin ertelenmesine kesinlikle karşı olduğunu belirtti. 
     
     Yılmaz yanıt verdi 
     Yılmaz ise MKYK toplantısı öncesinde, Çiller’in bu açıklamalarına yanıt verdi. Türkiye’de siyasi çalkalanmaların giderek arttığını, seçime kadar bu çalkantıların sürebileceğini kaydetti. Çiller’in "Başbakanlık karşılığı seçimin ertelenmesi talebinin kendisine iletildiğini ve bunun bazı genel başkanların bilgisi dahilinde yapıldığını" söylediğini anımsatan Yılmaz, şöyle konuştu "Çiller, kamuoyuna defalarca başbakan olma arzusunu dile getirmiştir. Bize de birtakım aracılar vasıtasıyla kendi başkanlığındaki hükümet önerisi iletilmiştir. Biz de bunun neden mümkün olamayacağını aynı kanaldan ilettik." 
     
     DYP Teklif geldi. ANAP Kendileri istedi 
Kim doğru söylüyor ..      Çiller’in başbakanlığında bir hükümet kurularak seçimlerin ertelenmesi girişimleriyle ilgili olarak DYP’nin "Bize teklif geldi", ANAP’ın "Kendileri istediler" şeklindeki açıklamalar "Kim doğru söylüyor " sorusunu gündeme getirdi. DYP’li Nevzat Ercan’ın söz konusu teklifi Çiller’e ilettiğini belirten DYP’li Ömer Barutçu, teklifin ANAP’tan geldiğini vurguladı. "Seçimlerin ertelenmesiyle ilgimiz yok" diyen, ancak seçimin ertelenmesi senaryolarının başından beri içinde olan YTP ise sessiz kalmayı tercih ederek, girişimlerin sonucunu merakla bekliyor. DSP’li Devlet Bakanı Tayfun İçli, seçimlerin ertelenmesine dönük çalışmaların geçmişte, Kemal Derviş’in "seçimlerin ekonomiye zarar getirmez" sözleriyle başlayan bir oyunun yeni bir sahnesi olduğunu söyledi. 
     



 SİYASET 



















</TEXT>
</DOC>
