<DOC>
<DOCNO> 102274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur01.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'teki orman yangını söndürüldü... 
</HEADLINE>
<TEXT>

     Muğla'nın Marmaris ilçesinin Çetibeli köyünde çıkan orman yangını söndürüldü. 
     Çetibeli köyünde dün akşam saat 18.30 sıralarında başlayan ve rüzgarın da etkisiyle büyüyen yangına Muğla, Aydın, Nazilli, Köyceğiz, Yatağan, Ortaca ve Fethiye orman söndürme ekipleri katıldı. Helikopterler ve uçaklar da havadan yangına müdahale etti. 
     Muğla Valisi Hüseyin Aksoy, yaptığı açıklamada, gece boyunca yapılan çalışmalarla yangının tamamen söndürülüp kontrol altına alındığını belirterek, soğutma çalışmalarının havadan ve karadan sürdürüldüğünü bildirdi. 
     Yangında, şu ana kadar ölen ya da yaralanan olmadığını söyleyen Aksoy, ''Yangının yüksek gerilim hattından çıktığını tahmin ediyoruz. Kesin olmamakla birlikte, 200 hektar ormanlık alan tamamen yandı. Yangının çıkış nedeni incelemeler sonunda ortaya çıkacak'' dedi. 
     Aksoy, daha önce yangına 12 helikopter ve 8 uçağın müdahalesinin söz konusu olduğunu ifade ederek, ''Ancak yapılan çalışmalarla yangın söndürülüp kontrol altına alınınca, çalışmalara 7 helikopter ve Antalya'dan gelen 1 uçak katıldı. Yangının yerleşim bölgelerine sıçraması söz konusu olmadı'' diye konuştu. 
     Muğla Orman Koruma Şube Müdürü Behiç Güven de yangına 680 orman söndürme ekibi, 152 asker ve 100 köylünün katıldığını, çalışmalar sırasında 62 arozöz ve 10 dozerin de kullanıldığını bildirdi. 
     Güven, yangının tamamen söndürülüp kontrol altına alındığını kaydetti. 
     





</TEXT>
</DOC>
