<DOC>
<DOCNO> 119251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/soneko04.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan AK Parti'nin planına destek geldi... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, AK Parti tarafından hazırlanan Acil Eylem Planı ile ilgili olarak, ''Doğru bir başlangıç. Piyasalara bir güven verildi'' dedi. 
     Özilhan, yaptığı açıklamada, AK Parti Genel Başkanı Recep Tayyip Erdoğan tarafından açıklanan Acil Eylem Planı'nda Türkiye'nin gündemindeki bütün konuların yer aldığını ifade ederek, ''Bana göre iyi hazırlanmış bir çalışma. Dolayısıyla biran evvel uygulanmasında fayda var'' diye konuştu. 
     Uluslararası Para Fonu IMF ile ilgili stabilizasyon programında zaten önemli adımların atıldığını belirten Özilhan, şöyle devam etti 
     ''Acil Eylem Planı'nda bu konuyla ilgili çalışmaların devam edeceği var. Ama esas, ülkenin biran evvel büyümeye geçmesi için birtakım adımlar atılmasıdır. Bunlarla ilgili konularda IMF ile görüşülebilir, tartışılabilir. Önümüzdeki dönemde yapısal reformlar alanında birtakım yapılması gerekenler var. Bunların da IMF ile oturup konuşulmasında fayda var.'' Ekonomiyle ilgili bütün birimlerin bağlanacağı güçlü bir ekonomi bakanlığıyla ilgili olarak da Özilhan, ''Ekonomiden sorumlu bir bakanın olması ve bütün ünitelerin o bakana bağlanmasını doğru bir adım olarak düşünüyorum. Bundan önceki hükümette bunu yaşadık, çok dağınık oluyordu'' diye konuştu. 
     Tuncay Özilhan, kamu reformuyla önemli birtakım tasarruflar sağlanabileceğini vurgulayarak, şunları kaydetti 
     ''Verginin tabana yayılmasıyla önemli birtakım tasarruflar sağlanabilir. Faizlerin düşmesiyle, Hazine'de önemli bir fazlalık yaratılabilir. Dolayısıyla biran evvel, bu güvenin oluşmasıyla sağlanan faiz düşüklüğünün getirdiği birtakım birikimlerin dönüp ekonominin büyümesi için kullanılması fayda getirir. Faizin üstünde, enerjinin üstünde, işçiliğin üstünde çok yoğun yükler var. Bu da Türk ekonomisinin rekabet gücünü kaybettiriyor. Birtakım vergi indirimlerinin, Türkiye'nin büyümesinde yaratacağı değer sağlayacağı vergiyle olacaktır. Türkiye'nin büyümesi için önümüzdeki dönemde bu tür adımların atılması gerekir. Türkiye büyüdükçe iç ve dış borcu çevirme kabiliyeti de artacaktır.'' 
     
     ''ENFLASYON HEDEFLEMESİ İÇİN BİRAZ ERKEN'' 
     Recep Tayyip Erdoğan'ın enflasyon hedeflemesinde bir rakam vermemesini doğru bulduğunu dile getiren Özilhan, ''Enflasyon hedeflemesi için biraz daha erken diye düşünüyorum. Faizlerin ve enflasyonun biraz daha düşmesiyle, belki bir müddet sonra daha da dengeye gelecek rakamlarla enflasyon hedeflemesi uygun olur. Önümüzdeki 3,5,6 ay içinde hedeflemeye geçilebilir'' şeklinde konuştu. 
     Özilhan, Türkiye'de uzun süredir tek parti iktidarı yaşanmadığını, yeni iktidarın ekonomiye bir istikrar getireceğini ifade ederek, ''Acil Eylem Planı, doğru bir başlangıç. Piyasalara bir güven verildi'' dedi. 
     Yeni kurulacak hükümetin sivil toplum örgütleriyle çok yakın diyalog içinde olacağını vurgulayan Özilhan, ''Hem bizim, hem onlar açısından hiç olmazsa birikimlerimizi karşılıklı olarak birbirimize aktarma imkanı elde edeceğiz'' dedi. 
     





</TEXT>
</DOC>
