<DOC>
<DOCNO> 103016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko03.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Para istemeyene hızlı yaklaşım 
</HEADLINE>
<TEXT>

Üretim ve Finans Danışma Kurulu’nda İstanbul Yaklaşımı için önlemler alınması ve ek kaynak istemeyen kuruluşların başvurularının öncelikle sonuçlandırılması kararlaştırıldı 
     ANKARA ANKA 

     Üretim ve Finans Danışma Kurulu, İstanbul Yaklaşımı’nın uygulanmasında karşılaşılan sorunları görüştü ve bu kapsamda ek kaynak talep etmeyen kuruluşların işlemlerinin öncelikle sonuçlandırılması benimsendi. 
     Devlet Bakanı Masum Türker başkanlığında yapılan Üretim ve Finans Danışma Kurulu toplantısına, Maliye Bakanlığı, Sanayi Bakanlığı, Hazine, Merkez Bankası, SPK, Kamu Bankaları Ortak Yönetim Kurulu, BDDK, Ziraat ve Halk Bank, Eximbank, TOBB, TÜSİAD, TİSK, İSO ve ASO yetkilileri katıldı. 
     Toplantıdan sonra yapılan açıklamada, toplantıda İstanbul Yaklaşımı’nın tüm yönleriyle gözden geçirildiği ve daha hızlı ve etkin uygulanarak beklenen yararın elde edilebilmesi için bazı önlemlerin alınması gerektiğinin belirlendiği ifade edildi. İstanbul Yaklaşımı’nda ek kaynak talep etmeyen kuruluşların işlemlerinin öncelikle sonuçlandırılması konusunda görüş birliğine varıldığı vurgulanan açıklamada, şöyle denildi 
     
     Taze kaynak ve KOBİ’ler için girişim 
     "Ayrıca, kredileri yeniden yapılandırılan kuruluşların taze fon ihtiyacının giderilmesi için gerekli girişimler yapılacaktır. Küçük ve orta büyüklükteki işletmelerin KOBİ kredilerinin hızlandırılmasına yönelik olarak ihtiyaç duyulan düzenlemelerin yapılması için gerekli adımlar atılacaktır." 
     Üretim ve Finans Danışma Kurulu’nun, 27 Ağustos günü, İstanbul Yaklaşımı uygulamaları çerçevesinde karşılaşılan sorunlara ilişkin olarak bankalar ve ilgili tarafların bir araya gelerek hazırlayacağı çözüm planın detaylarının görüşülmesi için yeniden toplanmasının kararlaştırıldığı belirtildi. 
     



 EKONOMİ 






















</TEXT>
</DOC>
