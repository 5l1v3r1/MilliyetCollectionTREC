<DOC>
<DOCNO> 116022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur27.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da savaş karşıtı gösteri 
</HEADLINE>
<TEXT>

     Tüm Emekliler Sendikası Emekli-Sen ile Tutuklu ve Hükümlü Aileleri Birliği ve Temel Haklar ve Özgürlükler Derneği Girişimi üyesi 2 ayrı grup, ABD'nin Irak'a yapacağı olası bir operasyonu protesto etti. 
     Beyoğlu Tepebaşı'nda toplanan Emekli-Sen üyesi bir grup, "Savaşa değil emekçiye bütçe", "Amerikan askeri olmayacağız" sloganları attı. 
     "Savaşa hayır", "Torunlarımızı savaşa göndermeyeceğiz" yazılı dövizler taşıyan grup adına basın açıklaması okuyan Emekli Sen Beyoğlu Şube Başkanı Hasan Kaşkır, Ortaasya ve Ortadoğu'da sınırların yeniden çizildiğini savunarak, "Irak'la başlayan, İran ve Türkiye'yi de içine alan bir planla karşı karşıyayız" dedi. Grup daha sonra dağıldı. 
     
     İKİNCİ PROTESTO GÖSTERİSİ 
     Tepebaşı'nda toplanan Tutuklu ve Hükümlü Aileleri Birliği, Temel Haklar ve Özgürlükler Derneği Girişimi üyesi bir grup da, ABD'nin İstanbul Başkonsolosluğu'na yürüreyek dilekçe vermek istedi. 
     Çevrede güvenlik önlemi alan polislerce durdurulan gruptan, iki kişinin dilekçeyi Başkonsolosluğa götürmelerine izin verildi. 
     Dilekçeyi ABD Başkonsolosluğu'nun kapısındaki güvenlik görevlilerine veren iki kişiden Şair Ruhan Mavruk, daha sonra bir basın açıklaması yaptı. 
     Mavruk, ABD tarafından Irak'a yönelik planlanan harekatın yakın zamanda gerçekleşeceğini ifade ederek "ABD imparatorluğunun Irak üzerinden Ortadoğu halklarına yönelik saldırısına hayır diyoruz" dedi. Grup Yorum üyelerinin de bir şarkı seslendirdiği protesto gösterisi daha sonra sona erdi. 
     





</TEXT>
</DOC>
