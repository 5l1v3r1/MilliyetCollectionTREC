<DOC>
<DOCNO> 115609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/soneko12.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkal amca, "Süper market" mağduru... 
</HEADLINE>
<TEXT>

     Ekmek dahil bütün alışverişlerin büyük marketlerden yapılmaya başlandığı günümüzde, bakkalların birkaç ürün dışında satış yapamaz hale geldiği bildirildi. 
     Zonguldak Bakkallar ve Tekel Bayileri Odası Başkanı Şükür Küçükali, kentte yaklaşık 250 bakkal esnafının icralık olduğunu, bunun temel nedenleri arasında ise yaşanılan ekonomik krizin ve bakkalların alışveriş merkezleri ile rekabet edememesinin yer aldığını söyledi. 
     Büyük marketlerin, araçlarla evlere servis yapması nedeniyle her gelir düzeyindeki insana daha kolay ulaştıklarını, bunun kanuna aykırı olduğuna işaret eden Küçükali, şöyle dedi 
     ''Bu uygulamanın önüne geçilmesi için gerekli çalışmaları başlattık. Marketler, geniş kitlelere hitap edebildiklerinden ürünlerinin ucuz olması dolayısıyla tercih sebebi oluyorlar ve küçük esnafı sıkıntıya sokuyorlar. Ayrıca marketlerde kredi kartlarının kullanılması ve ürünlerin teşhirinin de yapılabilmesi, müşteriye cazip geliyor. 
     Mahallelerdeki müşteriler, bakkallarına sahip çıksın. Bakkallar, mahallelerde vatandaşların sıkıntılı anlarında veresiye vererek, sorunlarının giderilmesine yardımcı olmaktadırlar. Bakkallara sahip çıkılmaması alışveriş bilinçsizliğinden kaynaklanmakta. Büyük marketlerin şehrin dışına kurulmasını istiyoruz.'' Küçükali, gelinen noktada bakkaların kola, gazete ve sigara dışındaki ürünleri satamayacak duruma geldiklerini de kaydetti. 
     





</TEXT>
</DOC>
