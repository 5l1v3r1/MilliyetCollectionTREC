<DOC>
<DOCNO> 139206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo05.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa Kupaları'nda evinde sadece 9 kez yenildi... 
</HEADLINE>
<TEXT>

     UEFA Kupası'nda yarın SK Slavia Prag ile İstanbul'da karşılaşacak olan Beşiktaş, Avrupa kupalarında evinde daha başarılı sonuçlar alıyor. 
     Siyah-beyazlılar, evinde yaptığı 42 maçın 20'sini kazanırken, yalnızca 9 kez yenildi, 13 de beraberlik aldı. ''Kara Kartallar'', evinde rakip fileleri 58 kez havalandırırken, kalesinde 41 gol gördü. 
     Yaptığı 42 maçtan yalnızca 1986-87 sezonundaki Dinamo Kiev karşılaşmasını kötü hava koşulları nedeniyle İzmir'de yapan ve 5-0 yenilen siyah-beyazlılar, böylece Türkiye'deki en farklı skorlu yenilgisini almış oldu. 
     
     SON 22 MAÇTA 2 YENİLGİ 

     Beşiktaş, Avrupa kupalarında İstanbul'da yaptığı son 22 maçın yalnızca 2'sini yitirdi. 
     1994-95 sezonundan bu yana 3 kupada toplam 22 kez evinde maç yapan siyah-beyazlılar, yalnızca Avrupa Şampiyonlar Ligi grup maçlarında 1997-98 sezonunda Almanya'nın FC Bayern Münih, 2000-01 sezonunda ise İtalya'nın AC Milan takımlarına 2-0'lık skorlarla boyun eğdi. 
     Diğer 20 maçta yenilgi yüzü görmeyen Beşiktaş, 13 galibiyet, 7 de beraberlik aldı. 

     
</TEXT>
</DOC>
