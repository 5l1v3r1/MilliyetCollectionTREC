<DOC>
<DOCNO> 104457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo31.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, Galatasaray'ı devirmenin hesabını yapıyor 
</HEADLINE>
<TEXT>

     Malatyaspor Teknik Direktörü Ziya Doğan, kendi sahalarında yapacakları Galatasaray maçından 3 puanla ayrılmayı isteddiklerini söyledi. 
     Ziya Doğan, yaptığı açıklamada, 31 Ağustos Cumartesi günü kendi sahalarında Galatasaray ile karşılaşacaklarını ve Galatasaray'ın ligin en güçlü takımlarından biri olduğunu bildirdi. 
     Takım olarak kendilerine güvendiklerini, taraftarlarının karşısına ilk kez çıkacaklarını ve her maçın 3 olasılıklı olduğunu unutmamak gerektiğini ifade eden Doğan, ''Sahaya kazanmak için çıkacağız. Taraftarlarımızın da desteğiyle de maçtan 3 puanla ayrılmak istiyoruz'' dedi. 
     Doğan, son dönemde Malatyaspor maçları izlenmeden basında birtakım olumsuz değerlendirmelerin yapıldığını belirterek, şöyle konuştu 
     ''Malatyaspor iyi yolda. Bu da bazılarını rahatsız ediyor. Tabii ki eleştiri olacak. Daha ligin başında olmamıza rağmen yapılan eleştiriler haksız. Yeni oluşturulan bir takımız. Biraz zamana ihtiyacımız var.'' Doğan, sakatlığı süren Selim'in Galatasaray maçında oynamasının zor olduğunu sözlerine ekledi. 
     





</TEXT>
</DOC>
