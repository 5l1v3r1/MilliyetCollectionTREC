<DOC>
<DOCNO> 140844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev ödevlerine son 
</HEADLINE>
<TEXT>

     Milli Eğitim Bakanlığı'nın hazırladığı ''Çantasız Eğitim Projesi'' çerçevesinde ilköğretim öğrencilerine ev ödevi verilmeyecek. 
     Bakanlığın, ilköğretim okullarının 1, 2 ve 3. sınıflarında pilot olarak başlattığı ''çantasız eğitim''in, tüm ilköğretim kademeleri için yurt genelinde yaygınlaştırılması amacıyla ön proje hazırlandı. 
     Proje ile eğitim-öğretimin sınıf içinde tamamlanması ve öğrencilerin sosyal faaliyetlere zaman ayırabilmesi öngörülüyor. 
     Bilim adamlarının çanta taşımanın ''çocuklarda bel, sırt ağrıları ve sırt eğriliklerine yol açtığı'' yönündeki raporları dikkate alınan çalışmada, öğrencilerin çantalarını okulda bırakmaları sağlanacak. Eğitim-öğretim sınıf içinde tamamlanacak ve öğrenciler ders dışı zamanlarını oyun, sosyal ve sportif faaliyetlere ayırabilecekler. 
     Projeyle, ilköğretim müfettişleri ve velilerin, oyun çağındaki çocukların ''ağır ders yükü'' altında kaldıklarına ilişkin kaygıları da giderilecek. Bu çerçevede, ''uzman kişilerin desteği ile yapılmadığı için amacına ulaşmayan ödevlere son verilecek''. 
     İlköğretim 1-8 sınıf öğrencilerini kapsayacak projenin hedefleri şöyle 
     -Öğrencilerin okul dışı zamanlarında oyun oynamalarına ve gelişmelerine uygun ortam sağlamak, -Bu dönemde çocukların hızlı gelişmekte olan kas ve kemik yapılarını engelleyecek çanta ve diğer araç-gereçleri taşımasını önlemek, -Okul ve sınıf ortamını, eğitim-öğretim açısından daha etkin ve verimli kılacak düzenlemeler yapmak, -Çocukları evde aşırı ödev yükünden kurtararak, ailesi ve arkadaşlarıyla birlikte daha çok ortam paylaşmasını sağlamak, -Çocuğun ders dışında sosyal ve kültürel faaliyetlere katılmasına zaman oluşturmak, -Çocuğun okul ortamını benimsemesine ve sevmesine katkıda bulunmak. 
     
     PROJE, TEKLİ EĞİTİM YAPAN OKULLARDAN BAŞLAYACAK 
     Pilot uygulamaların değerlendirilmesi amacıyla proje okullarında öğrenci, öğretmen ve veliler üzerinde yapılan anket sonuçlarına göre, ''okullardaki fiziki altyapının yetersizliği, sınıfların çok kalabalık olması ve ikili öğretim uygulaması gibi nedenlerle yaşanan sorunların giderilmesi halinde çalışmanın hedef ve amaç yönünden olumlu'' bulunduğu tespit edildi. 
     Bu noktadan hareketle çantasız eğitim projesinin ilk aşamada normal eğitim yapan ilköğretim okullarında, zaman ve ortama dayalı olarak da ikili eğitim yapan ilköğretim okullarında yaygınlaştırılacak. 
     Veli katkısı sağlanarak, sınıf ortamları projeyi uygulayacak şekilde hazırlanacak. 
     





</TEXT>
</DOC>
