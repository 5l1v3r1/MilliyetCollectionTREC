<DOC>
<DOCNO> 103759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur06.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkolikler dikkat... Kalp krizi geçirme riskiniz yüksek... 
</HEADLINE>
<TEXT>

     Ofiste saatlerce çalışan, az uyuyan, hafta sonlarında mesai yapan ''İşkolik'' insanların kalp krizi geçirme riskinin, öteki kişilere göre 2-3 üç kat fazla olduğu bildirildi. 
     İnternette ''Bizimklinik'' sitesinde yer alan yazıda, Japonya'daki Kyushu Üniversitesi'nden Ying Liu'nun yönetiminde bir grup araştırmacı tarafından yapılan çalışmanın sonuçlarının ''Occupational and Environmental Medicine'' adlı dergide yayımlandığı belirtildi. Bu çalışmada, araştırmacılar Japonya'daki 25 farklı hastaneye kalp krizi nedeniyle getirilen hastaların ve aynı bölge yaşayan aynı sayıda sağlıklı insanın verilerini incelediler. 
     İnceleme sonucunda, kalp krizi geçirerek hastaneye kaldırılanların büyük bir bölümünün haftada 60 saatten fazla çalıştıkları ortaya çıktı. Araştırmaya göre, fazla çalışanların kalp krizi geçirme riski, 40 saatten daha az çalışan insanlara göre iki misli fazla oldu. 
     
     UYKUSUZLUK DA KALP KRİZİ NEDENİ 
     Ortalama olarak 5 saat ya da daha az uyuyan ve bunu haftada en az iki gün yapanların kalp krizi geçirme riskinin de 2 hatta 3 misli artabildiği de ortaya çıktı. Japon araştırmacılara göre, az uyku ve yorgunluk, kalp krizinin tetikleyicisi olabiliyor. 
     Kronik uykusuzluk nabzı ve tansiyonu yükseltirken, sürekli stres altında olmak kalbin işlevini yerine getirmesini zorlaştırıyor. İki sorunun bir araya gelmesi kalp krizine neden olabiliyor. 
     Dergide yer alan yazıda, uzmanlar, araştırmanın sonucuna göre, haftalık çalışma saatini 40'a veya daha aşağıya indirmeyi önerirken, sürekli mesai yapmak gerekiyorsa yeterli uykunun alınmasın veya en az 2 gün dinlenmek gerektiği uyarısı yer alıyor. 
     





</TEXT>
</DOC>
