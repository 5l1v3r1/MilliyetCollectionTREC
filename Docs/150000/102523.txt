<DOC>
<DOCNO> 102523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun02.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa yaralarını sarıyor... 
</HEADLINE>
<TEXT>

     Avrupa'da meydana gelen sel felaketlerinin verdiği zarar ve ihtiyaçların saptanması için, etkilenen ülkelerin hükümet başkanlarının Almanya'nın başkenti Berlin'de biraraya gelmesi beklenirken, Slovakya'da 5 kentte ilan edilen acil durum kaldırıldı. 
     Slovakya'nın bölgesel sivil savunma merkezi sözcüsü Anna Skutova, bazı güvenlik önlemlerinin devam ettiğini, çünkü su seviyesinin 9.91 metreye kadar ulaştığı Tuna nehrinde seviyenin hala 8.5 metrenin altına inmediğini belirtti. 
     Sellerin Slovakya'nın en çok orta kesimlerinde zarara neden olduğu, köprü, ev ve yolların hasar gördüğü belirtilirken, ülkede Ocak ayından bu yana aşırı yağışların verdiği zararın 40.9 milyon euro'ya ulaştığı tahmin ediliyor. 
     Avrupa'da sel felaketlerinden zarar gören ülkelerin hükümet başkanları, zararın boyutlarını ve ihtiyaçları saptamak üzere bugün Berlin'de biraraya geliyor. 
     Toplantıya Almanya, Avusturya, Çek Cumhuriyeti ve Slovakya başbakanları ile AB Komisyonu Başkanı Romano Prodi'nin katılacağı, Macaristan ve Polonya başbakanlarının da katılabilecekleri bildirilmişti. 
     
     NATO'NUN YARDIM ÖNERİSİ 
     Bu arada, NATO Genel Sekreteri George Robertson, sellerden zarar gören Almanya, Macaristan, Avusturya, Romanya ve Slovakya'ya yardım önerisinde bulundu. 
     Genel Sekreter, dün yaptığı yazılı açıklamada, sel felaketinden duyduğu üzüntüyü belirterek, ''Bu doğal afetten zarar gören ülkelerin hükümetleri ve halkları, NATO'nun yardımına güvenebilir'' ifadesini kullandı. 
     Robertson, NATO'ya üye ülkelerin son günlerde Çek Cumhuriyeti'ne malzeme yardımı yaptığını da hatırlattı ve NATO'nun, felaketlere acil tepki göstermek amacıyla kurulmuş olan Avrupa-Atlantik Koordinasyon Merkezi'nin EADRCC , Prag ve sel felaketiyle boğuşan diğer başkentlerle irtibat halinde bulunduğunu kaydetti. 
     





</TEXT>
</DOC>
