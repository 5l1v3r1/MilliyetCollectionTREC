<DOC>
<DOCNO> 115306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur12.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Cumhuriyet Bayramı hazırlıkları... 
</HEADLINE>
<TEXT>

     İstanbul'da, 29 Ekim Cumhuriyet Bayramı töreni nedeniyle bazı yollar trafiğe kapatılacak. 
     İstanbul Emniyet Müdürlüğü'nden yapılan yazılı açıklamada, 29 Ekim Salı günü Vatan Caddesi'nde yapılacak tören nedeniyle 27 Ekim günü saat 12.00'den 29 Ekim saat 15.00'e kadar Mahmutbey Köprüsü'nden Habibler yol ayrımına kadar yolun sivil trafiğe kapatılacağı belirtildi. 
     Açıklamada, kapalı olacak diğer yollar ve alternatif güzergahlar ise şöyle sıralandı 
     29 Ekim günü saat 07.30 ile 16.00 arası Topkule-Mahmutbey-Aksaray-Topkapı-Vatan Caddesi-Millet Caddesi-Oğuzhan Caddesi, dönüş güzergahı Topkapı-Habibler çıkışı Topkule bunlara çıkan tali yollardan araç giriş-çıkışları önlenecektir. 
     -D-100 Karayolu'ndan Vatan Caddesi'ne gidecek olan sürücülerin Haliç Tüneli, Edirnekapı, Fevzipaşa Bulvarı, Aksaray şeklinde veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametlerini, -E-80 Karayolu'nu kullanacak sürücülerin Milliyet Gazetesi karşısında TEM istikametini kullanmaları, -Sahil yolunu kullanacak sürücülerin sahil güzergahından Yenikapı-Kumkapı-Sirkeci istikametini kullanmaları, -Vatan Caddesi'ni kullanarak Fatih İlçesi'ndeki hastanelere gelecek olan ambulans ve diğer araç sürücülerinin ise sahil yolunu tercih ederek Samatya'dan Cerrahpaşa-Çapa-Haseki veya Vakıf Gureba hastanelerine intikal etmeleri, -Fatih istikametinden aynı gerekçelerle intikal edecek sürücülerin de Atatürk Bulvarı-Aksaray ve Millet Caddesi güzergahını kullanmaları istendi. 
     Açıklamada, Üsküdar Şemsipaşa Bulvarı'ndaki tören nedeniyle de, 29 Ekim Salı günü saat 08.00'dan tören bitimine kadar Harem Sahil Yolu'nun trafiğe kapatılacağı ve motorlu araçların geçiş yapacağı Samandıra Kışlası-Sarıgazi-Şile Otoyolu-Libadiye-Göztepe Köprüsü-E 5 Karayolu-Harem Sahil Yolu ve Üsküdar Şemsipaşa Bulvarı güzergahında gerekli emniyet tedbirlerinin alınacağı belirtildi. 
     





</TEXT>
</DOC>
