<DOC>
<DOCNO> 148399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo15.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Alex Ferguson'a kura soruşturması 
</HEADLINE>
<TEXT>

     Avrupa Futbol Federasyonları Birliği UEFA, İngiltere'nin Manchester United takımı teknik direktörü Alex Ferguson hakkında, Şampiyonlar Ligi çeyrek final kuraları hakkında yaptığı açıklamalar nedeniyle disiplin soruşturması açtı. 
     UEFA, Fergusson'un İngiliz medyasına yaptığı açıklamaların, çeyrek final kura çekimi hakkında şüpheler uyandırdığını ve organizasyonun güvenilirliğine gölge düşürdüğünü belirtti. 
     Alex Ferguson, kura çekiminden sonra ''Sunday'' gazetesine yaptığı açıklamada, ''İtalyanlar ve İspanyollar için iyi bir kuraydı. Bunu kendilerinin ayarladığını düşünüyorum. Size UEFA'nın bizi finalde istemediğini söyleyebilirim, bu kesin. Final maçını neden Old Trafford Stadı'na verdiler, bunu da bilmiyorum, çünkü bizi orada istemiyorlar'' demişti. 
     Ferguson, dün düzenlediği basın toplantısında da Real Madrid ile yapacakları Şampiyonlar Ligi maçı öncesi, açıklamalarından dolayı özür dilemişti. 
     





</TEXT>
</DOC>
