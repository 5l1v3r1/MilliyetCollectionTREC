<DOC>
<DOCNO> 128293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko18.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir "yeşil" soygun 11 bin 800 kişiye "soğuk su için" tavsiyesi... 
</HEADLINE>
<TEXT>

     Endüstri Holding Yönetim Kurulu Başkanvekili İsmail Cömert, 300 milyon markın üzerinde toplanan paralarla kurulan holdingin elinde 50 milyon marka yakın para kaldığını söyledi. 
     Cömert, Dündar Otel'de düzenlenen basın toplantısında, Endüstri Holding'in 5 yıl önce gurbetçilerin din ve vatan duygularının istismar edilerek toplanan paralarla kurulduğunu bildirdi. 
     Holdingin 46 şirket ve 20 fabrika ile açılışının gerçekleştiğini anımsatan Cömert, o günden sonra 11 bin 800 kişinin para yatırarak ortak olduğu şirketin ''talan'' edildiğini ifade etti. 
     Şirketin kimsenin aile şirketi olmadığını ve çok sayıda ortağı bulunduğunu vurgulayan Cömert, ''Eski yöneticiler kendi şirketleriymiş gibi sahiplendiler. Genel kurul taleplerinin hepsi reddedildi. Ancak mahkeme kararıyla 27 Temmuz 2002 tarihinde Mustafa Cingöz başkanlığında yeni yönetim oluştu'' dedi. 
     Yeni yönetim olarak hissedarların parasını korumayı amaçladıklarını ve bunun için gereğinden fazla çaba harcayacaklarını belirten Cömert, şöyle konuştu 
     ''Öncelikle bütün ortaklarımızdan özür diliyoruz. 300 milyon markın üzerinde toplanan paralarla kurulan holdingin bugün elinde 50 milyon marka yakın para kaldı. Binlerce ortağın alınteri yeteneksiz insanlara teslim edilmemeliydi. Muhafazakar insanlarla başbaşa kalınca din, ülkemizde askerler ile karşılaşınca farklı alanda konuştular. Vatandaşlar ve askerlere gönderilen mektuplar incelendiğinde yapılan istismarın boyutunu göreceksiniz. Bu aldatmanın utancını yaşıyoruz.'' 
     
     GENEL KOORDİNATÖR RAMAZAN ARIKAN'IN KONUŞMASI 
     Endüstri Holding Genel Koordinatörü Ramazan Arıkan ise yaptıkları incelemeler sonucu holdingde uzun bir süredir talan yaşandığının tespit edildiğini ve bu durum karşısında çok şaşırdıklarını söyledi. 
     Şirketin 10 milyar liralık malı 100 milyar lira karşılığında aldığını, reklamlarla iyi bir yer edinmiş Mobella'nın içinde bir tek demir parçası bile kalmadığını vurgulayan Arıkan, şunları kaydetti 
     ''Bazı acı örneklerle karşılaşıyoruz. Bir depremzede için yakınları para toplamış. O da gelip Endüstri Holding'e yatırmış. Bir kadının oğlu kaza yapmış. Aylık almaktansa toplu para alıp holdinge yatırmış. Ancak beklediklerini alamıyorlar.'' Gerçekte yurt dışından getirilen paralara devletin izin vermemesi gerektiğini belirten Arıkan, ''Yimpaş, Kombassan ve Endüstri gibi holdinglere güvenen 1 milyon kişi mağdur durumdadır. Bizim gibi diğer holdinglerin durumu da aynıdır. Bugün 100 milyar dolar para heba olmuştur'' dedi. 
     Şu anda holdinge bağlı 46 şirketten 7 şirketin işler durumda kaldığını, yapılan talanın ardında bazı resmi kuruluşların da bulunduğunu iddia eden Arıkan, ''Maalesef zincir koptu. Çok para kazanacağını umarak holdinge para yatıran 11 bin 800 ortağımız bir bardak soğuk su içsinler. Bunu kabullenmeleri gerekir. Berberden taksiciye kadar heryere borcumuz var. Yaklaşık 6 trilyon lira görünen borcumuzu merkez binamızı ve bazı işletmelerimizi satarak kapatacağız. Bugünden itibaren kapanan fabrikaları işler duruma getirerek, kar etmeye başlayacağız'' diye konuştu. 
     





</TEXT>
</DOC>
