<DOC>
<DOCNO> 118240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun22.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanlığı "Türkiye AB'ye üye olabilir..." 
</HEADLINE>
<TEXT>

     AB Dönem Başkanlığı, Türkiye'nin AB üyesi olabileceğini, bu konuda kararın verildiğini belirterek, Avrupa Konvansiyonu Başkanı Valery Giscard d'Estaing'in değerlendirmelerine karşı tavır aldı. 
     Dönem Başkanı Danimarka'nın Dışişleri Bakanı Per Stig Möller, yaptığı açıklamada, 1999 yılında, Helsinki zirvesinde Türkiye'ye adaylık statüsünün resmen verildiğini, dolayısıyla tam üye olabilirliği konusunda kararın da alınmış olduğunu ifade etti. 
     ''Bu, Türkiye'nin diğer aday ülkelerle aynı kriterleri yerine getirmesi halinde AB'ye üye olabileceği anlamına gelmektedir'' diyen Möller, Kopenhag zirvesinde, Türkiye'nin adaylık sürecinin gelecek aşamasının belirleneceğini, AB'nin bu konudaki kararını hazırlamakta olduğunu anlattı. 
     Dönem Başkanlığı'nın, bu açıklamayı, d'Estaing'in, ''Türkiye'nin katılımının AB'nin sonu olacağı'' ve ''Türkiye'nin bir Avrupa ülkesi olmadığı'' görüşlerini ileri sürmesinden sonra ortaya çıkan rahatsızlığı gidermek ve Konvansiyon Başkanı ile araya ''mesafe koymak'' amacıyla yaptığı belirtiliyor. 
     





</TEXT>
</DOC>
