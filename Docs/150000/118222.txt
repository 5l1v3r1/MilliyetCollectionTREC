<DOC>
<DOCNO> 118222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun04.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Irak için BM'nin iznine ihtiyacımız yok" 
</HEADLINE>
<TEXT>

     Beyaz Saray, ABD'nin Irak'a saldımak için BM'den izin almaya ihtiyacı olmadığını söyledi. 
     Beyaz Saray Genel Sekreteri Andrew Card, dün Amerikan NBC televizyonuna verdiği demeçte, Irak'ın BM Güvenlik Konseyi tarafından kararlaştırılan zorunluluklarını ihlal etmesi halinde BM'nin toplanıp konuyu tartışabileceğini, ancak ABD'nin BM'den izin almasına gerek olmadığını belirtti ve ''Onların iznine ihtiyacımız yok'' diye konuştu. 
     New York Times gazetesinde, ABD Başkanı George Bush'un Irak'ın BM kararlarını ihlal etmesi halinde hazırladığı askeri planlara ilişkin habere atıfta bulunarak, Amerikan CBS televizyonuna demeç veren ABD Dışişleri Bakanı Colin Powell, ''Saddam Hüseyin'in yerinde olsam, ABD'nin niyetlerini çok ciddiye alırdım'' dedi. 
     Powell, ''Ben Saddam Hüseyin'in yerinde olsaydım, bunu ciddiye alır ve endişelenirdim ve bunun ABD'nin havaya savurduğu bir tehdit olmadığını anlardım'' diye konuştu. 
     Bu arada, İngiltere Savunma Bakanı Geoff Hoon, dün yaptığı açıklamada, ABD'nin Irak'a savaş açmak için BM'den yeni bir karara çok da ihtiyacı olmadığını söyledi. 
     Hoon, BBC muhabirinin, ''birçok ülke, yeni bir BM Güvenlik Konseyi'nin kararı olmaksızın ABD'nin Irak'a savaş açmak için gerekli izni alamadığını düşünüyor'' şeklindeki yorumuna, ''Bunun gerekli olduğunu düşünmüyorum'' diyerek bu fikri paylaşmadığını vurguladı. 
     Savunma Bakanı Hoon, Saddam Hüseyin'in silah denetçileriyle işbirliği yapmaması halinde BM Güvenlik Konseyi'nin yeniden konuyu tartışacağını söyledi, ancak güce başvurmak için yeni bir BM kararının gerekli olup olmadığı konusundaki düşüncesini açıklamayı reddetti. 
     İngiltere Dışişleri Bakanı Jack Straw da dünkü açıklamasında, Saddam Hüseyin'in Güvenlik Konseyi'nin 1441 sayılı kararına uymaması halinde neler olacağı konusunda belirsizlikler bulunmadığını söyleyerek, ''Bunun sonucu askeri harekat geriye tek alternatif olarak kalır'' dedi. Straw, BBC'ye verdiği demeçte, şunları kaydetti 
     ''Her şey açıkça ortada. Saddam Hüseyin kararın gereklerine uymazsa askeri harekat olur. Bu kararda bir prosedür var, buna göre ihlaller Güvenlik Konseyi'ne rapor edilir, bundan sonra da Güvenlik Konseyi üyeleri kendi kararlarını verir. Ancak, denetçilerin şefi Hans Blix'in aracına yapılan ufak bir ihlal gibi ayrıntılar elbette birşeye yol açmaz.'' Dışişleri Bakanı Straw, Irak makamlarının, kitle imha silahlarını saklamaya çalışarak ya da zorunluluklarını yerine getirmeyerek denetçilerle açıkça kedi fare gibi oynadığının ortaya çıkması halinde, gerçek bir ihlalin ortaya çıkacağını belirterek, şöyle dedi 
     ''İşte o zaman askeri harekat, tek somut alternatif olur. 
     Saddam zararlı ve kaba, ama mantıksız değil ve şu anda hayatının tercihini yapması gerektiğini anlıyor. 1441 sayılı kararı ilke olarak kabul ettiğini, belirlenen 7 günü içinde kabul edeceğine dair işaretler var. Ama asıl önemli olan 30 günlük süredir. Bu süre içinde kitle imha silahlarını ve bunların yapımında kullanılan maddelerle ilgili planlarının bulunup bulunmadığını açıklamakladır. Bu süre içinde karara ciddi şekilde uymaya hazır olup olmadığını göreceğiz.'' 
     





</TEXT>
</DOC>
