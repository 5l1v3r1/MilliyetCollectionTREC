<DOC>
<DOCNO> 143038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo15.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Teknik Direktörü Arıca Kazanmak güzel şey... 
</HEADLINE>
<TEXT>

     Bursaspor Teknik Direktörü Erdoğan Arıca, 1-0 galip ayrıldıkları Göztepe karşılaşmasında çok iyi mücadele ettiklerini belirterek, ''Kazanmak güzel şey'' dedi. 
     Erdoğan Arıca, karşılaşmanın ardından yaptığı açıklamada, her iki takım açısından da hayati önem taşıyan maçı, 3 puanla kapattıkları için mutlu olduklarını söyledi. 
     Maçta her iki takımın da pozisyonlar ürettiğini anlatan Arıca, ''Önemli bir galibiyet aldık. Kazanmak güzel şey. Takım üzerinde stres vardı. Zaten bu ortamda çok iyi oynamamız beklenemezdi. Mücadele ettik ve istediğimizi aldık'' diye konuştu. 
     Arıca, bir gazetecinin ''Fatih'in kırmızı kartla oyun dışı kaldıktan sonra takım daha fazla pozisyon üretti'' biçimindeki hatırlatması üzerine, ''Demek ki bizim 10 kişi kalmamız lazım. Futbolcular kendine güvensin. İşte görülüyor, 10 kişiyle bile maç kazanılıyor'' dedi. 
     Galibiyette tribün desteğinin önemli etkisinin olduğunu kaydeden Arıca, takımı 90 dakika boyunca destekleyen taraftarlara teşekkür etti. 
     
     GÖZTEPE CEPHESİ 
     Göztepe Teknik Direktörü Mustafa Fedai ise Bursaspor karşısında pozisyonlar ürettiklerini, ancak son vuruşlarda etkili olamadıklarını söyledi. 
     Ligin alt sıralarında müthiş bir ligde kalma mücadelesi başladığını ifade eden Fedai, ''Alt sıralar adeta kaynayan kazan. Bursaspor karşısında bizim için final niletiği taşıyan bir maçı kaybettik. Çok sayıda pozisyon ürettik, ama son vuruşlarda etkisizdik. Artık bu maçı unutmamız gerekiyor'' dedi. 
     Fedai, ligde kalabilmek için 33-34 puan toplamaları gerektiğini sözlerine ekledi. 
     





</TEXT>
</DOC>
