<DOC>
<DOCNO> 122340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur11.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen döven polislere soruşturma... 
</HEADLINE>
<TEXT>

     Antalya'nın Serik İlçesi'nde öğretmen ve polisler arasında yaşanan gerginlik nedeniyle İçişleri Bakanlığı tarafından açılan idari soruşturma çerçevesinde, müfettişler ilçeye geldi. 
     İçişleri Bakanlığı Başmüfettişi Namık Kemal Aydın ile müfettiş Atilla Toros bu sabah Serik'e gelerek, Emniyet Müdürlüğü'nde dövüldüğünü ileri süren Öğretmenevi Müdürü Servet Kaş, Cumhuriyet İlköğretim Okulu Müdürü Ergin İpteç, olaya karışan polisler ile diğer kişilerin ifadelerini almaya başladı. 
     Serik İlçe Emniyet Müdürü Selman Kerimoğlu'nun polis eşi Serpil Kerimoğlu, iki sivil polisle Cumhuriyet İlköğretim Okulu'nda sınıfları gezerken, kendisine kimlik soran Okul Müdürü Ergin İpteç'le tartışmıştı. Ergin İpteç, bu olaydan kısa süre sonra Kaymakamlık çıkışında polisler tarafından gözaltına alınarak Emniyet Müdürlüğü'ne götürülmüştü. Serik Öğretmenevi Müdürü Servet Kaş da arkadaşına bakmak için gittiği Emniyet Müdürlüğü'nde, polisler tarafından dövüldüğünü iddia etmiş, ilçede gerginlik yaşanmıştı. 
     





</TEXT>
</DOC>
