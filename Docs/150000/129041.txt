<DOC>
<DOCNO> 129041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun03.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 7 yaşındaki çocuk açlıktan öldü... 
</HEADLINE>
<TEXT>

     ABD'nin Newark kentindeki bir evin bodrumunda açlıktan öldüğü belirlenen 7 yaşında bir çocuk cesedinin bulunduğu bildirildi. 
     Essex İlçe Savcılık Bürosu'ndan Edward Gordon, Newark kentinde çıkan The Star-Ledger adlı gazeteye yaptığı açıklamada, 7 yaşındaki Fehim Williams'ın cesedinin evin plastik çöp depolamada kullanılan bodrumunda diğer iki erkek kardeşiyle birlikte bulunduğunu belirtti. 
     Fehim'in ikiz kardeşi Rahim ile 4 yaşındaki Tyrone adlı kardeşinin de açlıktan ölmek üzereyken bulunduklarını kaydeden Gordon, çocukların açlık ve susuzluk nedeniyle Newark kentindeki Universite Hastanesi'nde tedavi altına alındıklarını ifade etti. 
     Gordon, çocuklarını birkaç ay önce başka bir kadının bakımına bırakarak evden ayrılan ve New York kentinde bir araba çarptığı için hastaneye kaldırıldığı tahmin edilen anneyi bulma çalışmalarının devam ettiğini belirtirken, polis yetkilileri de çocukların bakımını üstlenen kadının da arandığını kaydettiler. 
     Annenin erkek arkadaşının, çocukları, çizmelerini bulmak için indiği bodrumdaki kilitli bir odada bulduğunun belirten Gordon, iki haftadan beri evde kalan söz konusu kişinin çocukların evde bulunduğundan habersiz olduğunu kaydetti. 
     Sağ olarak kurtulan çocuklardan Rahim'in, soruşturmayı yürüten görevlilere ölen erkek kardeşinin haftalardan beri kayıp olduğunu söylediğini belirten Gordon, polisin, ölen Fehim'in cesedini bodrumdaki ayrı bir odada bulduklarını kaydetti. 
     





</TEXT>
</DOC>
