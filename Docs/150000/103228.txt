<DOC>
<DOCNO> 103228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/dunya/dun01.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudiler ABD’nin kasasını boşalttı 
</HEADLINE>
<TEXT>

11 Eylül saldırılarından sonra günah keçisi ilan edilen Suudiler, ABD bankalarından 200 milyar dolar çekti 
     DIŞ HABERLER SERVİSİ 

     ABD’ye yönelik 11 Eylül saldırılarına katılan 19 uçak korsanından 15’inin Suudi Arabistan vatandaşı çıkmasının ardından gerginleşen Suudi - Amerikan ilişkileri, Suudi yatırımcıların, paralarını ABD bankalarından çekip Avrupa bankalarına yatırmaya başlamasıyla yeni bir mali boyut kazandı. Suudilerin son aylarda ABD bankalarından "kaçırdıkları" paranın miktarı 200 milyar dolara ulaştı. 
     İngiltere’de yayımlanan Financial Times gazetesinin haberine göre, özellikle, 11 Eylül kurbanlarının yakınları tarafından geçtiğimiz hafta ABD’de açılan ve bazı Suudi kurumlarının da terörizmi desteklemekle suçlandığı 1 trilyon dolarlık tazminat davasının ardından daha da hızlanması beklenen "para kaçırma" trendi, ABD’de adeta "şeytanlaştırıldıklarını" düşünen Suudilerin, bu ülkedeki paralarının güvencede olmadığını hissetmesinden kaynaklanıyor. 
     ABD Dış İlişkiler Konseyi bünyesinde yürütülen ABD - Suudi ilişkilerinin gözden geçirilmesine yönelik projede görev yapan Yusuf İbrahim, geçtiğimiz aylarda Suudilerin ABD bankalarından çektiği paranın en az 200 milyar dolar olduğunu söyledi. 
     Bu ay Pentagon’da düzenlenen bir brifingde Suudi Arabistan’ın "şerrin özü" olarak tanımlanması ve Amerikalı şahin yorumcuların, Suudilere ait varlıkların dondurulmasına yönelik çağrıları üzerine zengin Suudilerin bu hareketinin, dolardaki düşüşte rol oynamış olabileceği de belirtiliyor. 
     



 DÜNYA 











</TEXT>
</DOC>
