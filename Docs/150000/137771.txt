<DOC>
<DOCNO> 137771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo29.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenes Erzik Fenerbahçe başkanlığı için adımın geçmemesi gerekir. 
</HEADLINE>
<TEXT>

     UEFA Asbaşkanı Şenes Erzik, bulunduğu konum itibarıyla Fenerbahçe Kulübü Başkanlığı için adının geçmemesi gerektiğini söyledi. 
     Şenes Erzik, Türkiye Futbol Adamları Derneği TÜRFAD İzmir Şubesi'nin düzenlediği ''UEFA Kriterleri'' başlıklı konferansı öncesinde gazetecilerin sorularını yanıtladı. 
     Fenerbahçe Kulübü'ndeki hareketlilik ve başkanlığa isminin geçmesine ilişkin soruya karşılık Erzik, şunları söyledi 
     ''Gerek UEFA'daki konumum, ikinci adam durumunda olmam, gerek FIFA'da çeşitli önemli kurullarda Türkiye'yi temsil etmem nedeniyle Fenerbahçe Kulübü Başkanlığı için adımın geçmemesi gerekir. Şu anda böyle birşey söz konusu olmaz. Başkanlık kulüplerin onur makamıdır. Bugünkü ekonomik koşullarda mevcut görev yapanları orada daha fazla nasıl tutabiliriz . Bunun çaresine, onları onore ederek görevlerini sürdürmelerinin çaresine bakılmalıdır.'' Ortega ile Fenerbahçe Kulübü arasında nasıl bir sözleşme yapıldığını bilmediğini ve bu konuyla fazla ilgilenmediğini belirten Erzik, ''FIFA, futbolculara bazı önemli haklar tanıdı. Ama aynı zamanda 23 yaşından gün almamış futbolcuların eğitimine verdiği önemle, kulüplere önemli oranda imkanlar yarattı'' dedi. 
     ABD'nın olası Irak operasyonu durumunda liglerin bundan nasıl etkileneceğine ilişkin soruya da Erzik, ''Bu tür hareketli ortamlardan futbol ilk kez etkilenmiyor. Güvenlik nedeniyle İsrail takımlarının kendi sahalarında maç oynamasına UEFA izin vermemişti. Umarım savaşsız barış içinde bir çözüm bulunur. Futbol bu durumdan olumsuz etkilenmez'' dedi. 
     Erzik, UEFA Kupası 4. turunda mücadele eden Beşiktaş ve Denizlispor'un kendisini mutlu ettiğini ve gururlandırdığını kaydederek, ''İnşallah sonuna kadar gidecekler'' diye konuştu. 
     





</TEXT>
</DOC>
