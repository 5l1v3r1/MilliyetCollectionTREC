<DOC>
<DOCNO> 128011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/siy06.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceye af yok 
</HEADLINE>
<TEXT>

   Diyarbakır'da işkence yapmaktan Başkomiser Toptaş'a 10 ay hapis cezası verildi. Toptaş'ın benzer suçu bir daha işleyebileceği gerekçesiyle cezası ertelenmedi 
      ÖZGÜR CEBE Diyarbakır DHA 

   
   Diyarbakır 3. Ağır Ceza Mahkemesi, işkence yaptığı iddiasıyla yargılanan Başkomiser Özkan Toptaş'ı 10 ay hapisle cezalandırdı. Mahkeme, 2 ay 15 gün memuriyetten yasaklanmasına karar verdiği Toptaş'ın cezasını benzer suçu bir daha işleyebileceği olasılığını göz önüne alarak ertelemedi. 
   Evinde esrar bulundurduğu gerekçesiyle Kaçakçılık ve Organize Suçlar Şube Müdürlüğü ekiplerince oğlu M.Ş.T. ile 14 gözaltına alınan Mahmut Turan, Toptaş'ın kendisine işkence yaptığını öne sürerek dava açtı. Son duruşmada, Toptaş beraatını isterken savcı, esas hakkındaki görüşünde Toptaş ve ekibinin Turan'ın evi dışında arama yaptıklarını, bahçede esrar ve bir şarjör bulduklarını söyledi. Savcı, daha sonra esrar ve şarjörün Mustafa Çınar tarafından bırakıldığının belirlendiğini, Toptaş'ın esrarın bulunmasına rağmen uyuşturucuyu Narkotik Şube'ye teslim etmediğini ve amirlerine bilgi vermediğini belirterek, şunları kaydetti 
   "Toptaş, Turan'a esrar maddesinin kendisine ait olduğunu zorla söyletmeye çalışıp boğazını sıkıp küfürler savurup gayri insani muamelede bulunmuştur. Oğlunu da ayrı odaya alarak esrarın babasına ait olduğuna dair ifade vermeye zorlayıp darp etmek suretiyle zalimane muamelede bulunmuştur." 
   
   
   
</TEXT>
</DOC>
