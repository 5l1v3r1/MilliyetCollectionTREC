<DOC>
<DOCNO> 128255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun04.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bilgisayarlar antika oldu... 
</HEADLINE>
<TEXT>

     Aralarında Apple, Zenith, Tandy gibi markaların yer aldığı eski model bilgisayarlar artık antika kategorisine girdi. 
     Meraklıların, bu eski model bilgisayarları satın alabilmek için avuç dolusu para harcadıkları belirtiliyor. 
     Konuyla ilgili olarak görüşlerini açıklayan bilgisayar tarihçisi ve danışman Sellam İsmail, ''bazıları eski bilgisayarları ilerde çok para edeceğini düşünerek satın alıyor. Şimdiden internette eski bilgisayar satışları ve hatta değiş tokuşlar başladı'' dedi. 
     İsmail, ''elinde 1500 dolayında antika bilgisayar bulunduğunu'' da sözlerine ekledi. 
     
     660 DOLARA AL 25 BİN DOLARA SAT 
     1971-1990 yılları arasında binlerce dolara satın alınabilen eski bilgisayarların henüz astronomik rakamlara ulaşmadıkları ve şimdilik 1999 dolara satıldıkları uzmanlar tarafından belirtiliyor. 
     Bununla birlikte az bulunan ve hala işler vaziyette olan bazı özel modellerin bir servet değerinde olduğu ifade ediliyor. 
     Bunlardan biri olan ve Steve Jobs tarafından dizayn edildiği bilinen ''Apple 1'' bilgisayarının bir açık artırmada 25 bin dolara alıcı bulduğu belirtildi. Bu bilgisayarın 1976 yılındaki satış fiyatı 666 dolardı. Aynı bilgisayarın bir başka modelinin ise internette 14 bin dolardan satıldığı kaydedildi. 
     
     MİCROSOFT'UN KURUCUSU TOPLUYOR 
     Antika bilgisayara merakıyla tanınan ünlüler arasında, Microsoft'un kurucularından Paul Allen de bulunuyor. Allen'in özellikle ''müzelik'' parçaları elde edebilmek için büyük paralar önerdiği belirtiliyor. 
     Microsoft firmasının başteknisyeni Nathan Myhrvold'un ise kısa adı ENIAC olan ve II. Dünya Savaşı sırasında bomba yapımında kullanılmak üzere dizayn edilmiş ilk dijital bilgisayarlarda kullanılan vakum tüplerine 70 bin dolar ödediği biliniyor. 
     





</TEXT>
</DOC>
