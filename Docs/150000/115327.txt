<DOC>
<DOCNO> 115327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur33.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tibuk İktidara gelmezsek Türkiye iflah olmaz... 
</HEADLINE>
<TEXT>

     LDP Genel Başkanı Besim Tibuk, gelecekte hoş bir anı olacağı düşüncesiyle ilk ve son mitinglerini Bursa'da düzenlediklerini söyledi. 
     LDP Bursa 1. sıra milletvekili adayı da olan Tibuk, partisinin Bursa İl Örgütü'nce Fomara Meydanı'nda düzenlenen mitingde, ülke için tek çözümün LDP'nin iktidara gelmesi olduğunu savundu. 
     ''LDP çözümdür, ama iktidara gelmezsek Türkiye iflah olmaz. İktidara gelirsek de Ankara'yı kesip biçmezsek bu memleketi kurtaramayız'' diyen Tibuk, öteki partilerin hepsinin ''boş olduğunu ve Ankara'nın kafasıyla hareket ettiğini'' öne sürdü. Tibuk, 3 Kasım'dan sonra 3.5 yıl önceki gibi üzülmek istemeyenlerin oylarını LDP'ye vermelerini istedi. 
     Mitingin kendileri için ayrı bir önemi olduğuna işaret eden Tibuk, öteki siyasi partiler gibi il il dolaşarak miting yapmadıklarını belirterek, ''Gelecekte hoş bir anı olsun diye ilk ve son mitingimizi Bursa'da düzenledik'' dedi. 
     Tibuk, seçim barajının yüzde 10 olmasından yana olmadıklarını, aksine yüzde 50 baraj istediklerini anlatarak, bunun da ancak başkanlık sistemine geçilmesiyle sağlanabileceğini dile getirdi. 
     ''Türk milletine daha çabuk aş, iş gelsin'' diye finansman, ulaşım, eğitim, kültür ve sağlık gibi stratejik sektörlerde vergiyi kaldıracaklarını, esnaftan da vergi almayacaklarını kaydeden Tibuk, ''Vergi belasını hafifleteceğiz. Keşke hepsini kaldırabilsek. Esnaftan vergiyi kaldıracağız. Esnaf, kendi başına topluma bir şeyler vermeye çalışıyor. Zaten kazandığı parayı da vergi olarak ödüyor'' diye konuştu. 
     





</TEXT>
</DOC>
