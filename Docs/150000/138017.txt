<DOC>
<DOCNO> 138017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo33.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Galatasaray'a büyük ceza... 
</HEADLINE>
<TEXT>

     Basketbol Federasyonu Disiplin Kurulu, Galatasaray'a, Fenerbahçe maçında çıkan olaylar nedeniyle bir maç seyircisiz oynama ve 10 milyar lira para cezası verdi. 
     Basketbol Federasyonu'ndan yapılan açıklamaya göre, bugün toplanan Disiplin Kurulu, 9 Şubat'ta Ahmet Cömert Spor Salonu'nda oynanan Galatasaray-Fenerbahçe Türkiye Basketbol Ligi maçında çıkan olayları da görüştü. 
     Maçtan önce Galatasaray seyircisinin Fenerbahçeli sporcuların üzerine yabancı maddeler attığı ve bu nedenle hakemlerin soyunma odasına giderek anons yaptırdığı, maçın 3. periyodu oynanırken de sahaya yabancı maddeler atıldığı, bunun üzerine seyirciler salondan çıkartılarak karşılaşmanın tamamlanabildiğinin anlaşıldığı görüşüne varan Disiplin Kurulu, bu sezon daha önce verilen cezaları da göz önünde bulundurarak, Galatasaray Kulübü Basketbol Şubesi'ne ağır ceza uyguladı. 
     Kurul, daha önce uyarı, bir maçını başka salonda oynama ve 4 ayrı para cezası alan Galatasaray'ın taraftarının ''Tüm ilgililerin sağlıklarını tehdit eder mahiyette davranışlar sergilediği'' görüşüne vardı ve Disiplin Talimatı'nın 29.2.2 maddesi çerçevesinde Galatasaray'a 1 maç seyircisiz oynama, basketbol şubesine de 10 milyar lira para cezası verdi. 

     
</TEXT>
</DOC>
