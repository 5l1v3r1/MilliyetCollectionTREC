<DOC>
<DOCNO> 126650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur33.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu, "AKP'li bakan gibi davranmadınız" eleştisini yanıtladı 
</HEADLINE>
<TEXT>

     Milli Eğitim Bakanı Erkan Mumcu, AKP Samsun milletvekili Musa Uzunkaya'nın üniversite rektörlerinin laiklik bildirisiyle ilgili olarak, "Kemal Gürüz'e gereken cevabı veremediniz. AKP'li bakan gibi davranamadınız" şeklindeki eleştirilerine karşı kendisini, "Acele etmeyin. Filmin sonunu bekleyin" diye savundu. 
     AKP Grubu'nun basına kapalı bölümü, rektörler bildirisi çerçevesinde YÖK ve üniversitelerle ilgili tartışmalara sahne oldu. YÖK ve Başkan Kemal Gürüz hakkında önceki yasama dönemindeki Araştırma Komisyonu'nun yeniden kurulmasını önermek için söz hakkı isteyen Ankara Milletvekili Nurdoğan Topaloğlu, Başbakan Abdullah Gül'ün rektörler bildirisine verdiği sert yanıt nedeniyle konuşmaktan vazgeçti. 
     Ancak gündem dışı söz alan Samsun milletvekili Musa Uzunkaya, rektörler bildirisi nedeniyle Milli Eğitim Bakanı Erkan Mumcu'yu eleştirdi. Uzunkaya, rektörler bildirisindeki "Vahabilik" suçlamalarıyla doğrudan hükümetin hedef alındığını belirterek, "Bu bildiriyle hükümetimiz eleştirildi. Hükümetimizin Acil Eylem Planı eleştirildi. 
     Milli Eğitim Bakanımıza düşen görev buna cevap vermekti. 
     Ancak Milli Eğitim Bakanımız Kemal Gürüz'e gereken cevabı veremedi. AKP'li bir bakan gibi davranamadı" diye konuştu. 
     Uzunkaya, YÖK ve Gürüz hakkında yasal önlemler alınmasını da istedi. 
     Uzunkaya'nın eleştirilerini yanıtlamak için söz alan Bakan Mumcu ise, her konuda polemik içine girecek, gerginlik yaratacak tavırların doğru olmadığını söyledi. Mumcu, "Aceleci davranmamalıyız. Herşey zamanla düzelecek. Hiçbir şeyde aceleye ve telaşa gerek yok. Filmin sonunu bekleyin" diye konuştu. 
     
     SEZER YÜZDE 1'İN TEMSİLCİSİ 
     Musa Uzunkaya konuşmasında AKP Genel Başkanı Tayyip Erdoğan'ı Başbakanlığa taşıyacak Anayasa değişikliklerini veto etmesi nedeniyle Cumhurbaşkanı Ahmet Necdet Sezer'i de eleştirdi. Uzunkaya, "Cumhurbaşkanı yüzde 1'lik bir kesimin temsilcisi olarak Çankaya Köşkü'nde oturuyor" dedi. 
     





</TEXT>
</DOC>
