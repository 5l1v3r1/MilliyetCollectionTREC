<DOC>
<DOCNO> 145951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun44.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, mültecilere 100 milyon Euro ayırdı... 
</HEADLINE>
<TEXT>

     Yunanistan Adalet Bakanı Filipos Peçalnikos, AB'nin Iraklı mültecilerin gereksinimlerinin karşılanması için 100 milyon Euro ayırdığını açıkladı. 
     Peçalnikos, Yunanistan'ın kuzeyindeki Veria kentinde yapılan gayrıresmi AB İçişleri ve Adalet Bakanları toplantısında, üye ülkelerin, mültecilerin Irak'taki ve komşu ülkelerdeki merkezlerdeki gereksinimlerinin karşılanması için kaynak ayrılmasına oybirliğiyle karar verdiklerini söyledi. 
     Yunanistan İçişleri Bakanı Kostas Skandalidis ise savaş bölgesinden kaçan mültecilerin çoğunluğunun Irak'a komşu ülkelerde kalmalarının en iyi çözüm olacağını belirtti. 
     Skandalidis, insani yardım faaliyetlerine AB'nin aktif katılımının, mülteci kamplarında daha iyi şartlar sağlanmasını güvence altına alabileceğini de vurguladı. 
     Bu arada, toplantıda, Irak kaynaklı olası mülteci akını konusunun yanı sıra AB'nin dış sınırlarının kontrolü ve üye ülkelerin ortak göçmen politikası konularının ele alındığı açıklandı. 
     Gayrıresmi AB İçişleri ve Adalet Bakanları toplantısı, yarın sona erecek. 
     




</TEXT>
</DOC>
