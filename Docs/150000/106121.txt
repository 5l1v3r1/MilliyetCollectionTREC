<DOC>
<DOCNO> 106121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo14.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport ''Süreyya Ayhan, yarışta bir yaşam'' 
</HEADLINE>
<TEXT>

     Dünyanın en yüksek tirajlı spor gazetesi olan İtalyan La Gazzetta dello Sport, Avrupa Şampiyonu milli atlet Süreyya Ayhan'a yarım sayfa ayırarak, ''Ayhan, yarışta bir yaşam'' başlığını attı. 
     La Gazzetta dello Sport, ''İşte Türkiye'nin gururunu kabartan atlet'' diye söz ettiği Süreyya Ayhan için, ''Güçlü ve dayanıklı, erkek gibi bir karakterden Avrupa'nın orta mesafe koşusunun yıldızlığına ulaştı'' yorumunda bulundu. 
     Ayhan için, ''utangaç, içine dönük bir bayan'' denildiğini yazan gazete, hiçbir zaman yetenekli atletler çıkaramayan Türkiye'den yetişen Ayhan'ın, ''dünya atletizminin en büyük yeniliği'' olduğunu bildirdi. 
     Türk atlet için ''Anadolu çocuğu'' deyimini de kullanan İtalyan gazetesi, Ayhan'ın elde ettiği başarıların Türkiye'de basın tarafından en ön plana çıkartıldığını, Türk halkının ondan gurur duyduğunu ve Türk kadını için bir idol durumuna dönüştüğünü kaydetti. 
     Gazete, Ayhan'ın en büyük rakiplerinden Rumen Gabriela Szabo'nun, birinciliği Türk atletin elinden almayı başarmasının kolay olmadığını, çünkü Ayhan'ın genç ve yaşamı ellerinde hissettiğini yazdı. 
     Gazete, bugün Berlin'de sona erecek ''Golden League''in gelecek yılki ayaklarında Süreyya Ayhan'ın ''altın avına çıkacağını'' ifade etti. 
     





</TEXT>
</DOC>
