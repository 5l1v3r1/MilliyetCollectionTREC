<DOC>
<DOCNO> 107067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur39.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, Yılmaz'ı yaylım ateşine tuttu... 
</HEADLINE>
<TEXT>

     Ankara'daki sert açıklamalara akşam saatlerinde MHP Genel Başkanı Devlet Bahçeli de katıldı ve Mesut Yılmaz'ı çok sert bir dille eleştirdi. 
     "Türkiye büyük bir oyun ve komplo ile karşı karşıya bırakılmak istenmektedir. Kendilerini bitirirken Türkiye'yi de bitirmektedirler. Hükümeti bitirmek ve Türkiye'yi siyasi ve ekonomik krize sokmak kararı almıştır. Ancak bu kararın diğer siyasi partilere uygulatmak istenmektedir" diyen Devlet Bahçeli, seçimlerin ertelenmesini mümkün görmediğini söyledi. 
     Mesut Yılmaz'ın MHP'yi çekilmeye davet etmesini "Bu hakkı kendilerinde nereden bulduklarını anlamak güçtür. Yılmaz ANAP'ın aldığı bu kararın hayata geçirilmesini ANAP dışındaki partilerden beklemek gibi bir yolu seçmiştir" diyen Bahçeli sözlerine şöyle devam etti 
     Devlet Bahçeli, düzenlediği basın toplantısında, Türkiye ve Türk milletinin sahnelenmek istenen ''büyük bir oyunla, büyük bir komplo''yla karşı karşıya bırakılmak istendiğini söyledi. 
     ANAP Genel Başkanı Mesut Yılmaz'ın dün yaptığı açıklamaların, 57. Hükümet'i yıkarak 3 Kasım seçimlerini her ne pahasına olursa olsun erteletme kararında olduğunu ortaya koyduğunu belirten Bahçeli, şunları kaydetti 
     ''Bu konuda kader ve çıkar birliği yapan siyasi partilerin ve güç odaklarının bunun için her yolu denemekten çekinmeyecekleri artık bütün açıklığıyla anlaşılmıştır. Dün ve bugün yaşanan gelişmeler, Türkiye'nin kaderi üzerinde oynanmak istenilen oyunun aslında son perdesidir. Bu senaryonun aktörleri, bu siyasi tükenişlik oyununun son perdesindeki rolleri için sahneye çıkmaktadırlar. Perde, 3 Kasım seçimlerinde kapanacak ve oyun bitecektir. Korku ve telaşın sebebi budur. 
     Ancak kendileri biterken Türkiye'yi de bitirmekten çekinmeyecekleri görülmektedir. Bu çıkar ittifakı, Türkiye'ye çok büyük bir kötülük yapmaya hazırlanmaktadır. Hükümet ortağımız ANAP'ın sayın Genel Başkanı'nın dünkü beyanlarını anlayabilmek ve bunları siyasi ahlak ve insaf ölçüleriyle izah edebilmek gerçekten çok kolay olmamaktadır. Sayın Yılmaz ve yol arkadaşları, hükümeti bitirmek ve Türkiye'yi siyasi ve ekonomik krize sokma kararı almıştır. Ancak bu kararın diğer siyasi partilere ve siyaset kurumlarına uygulatılması istenmektedir. Bu hakkı kendilerinde nasıl gördüklerini ve bu yönde çağrıda bulunma yetkisini nereden aldıklarını anlamak güçtür.'' Bahçeli, ANAP Genel Başkanı Yılmaz'ın partisinin aldığı bu kararın hayata geçirilmesini, ANAP dışındaki partilerden beklemek ve talep etmek gibi bir yöntemi seçtiğini ifade ederek, ''Bu amaçla ilk önce Sayın Başbakan'dan bu kararın gereğini yerine getirmesini istemiştir. Bu doğal olmayan talebe beklediği karşılığı alamayınca bu kez de koalisyonun büyük ortağı MHP'ye çekilme çağrısında bulunmuştur'' dedi. 
     
     ''TARİHİ HESAPLAŞMADAN KAÇMAK'' 

     Bahçeli, sözlerini şöyle sürdürdü 
     ''Ancak bununla da yetinilmemiştir. ANAP, ortağı olduğu ve içinde kalmaya devam ettiği hükümetin Meclis'te düşürülmesi için muhalefet partilerine davetiye çıkarmış ve açık destek çağrısında bulunmuştur. Bunun yanı sıra yüce Meclisimiz'in çatısı altında birlikte görev yaptıkları milletvekili arkadaşlarına bir küskünler hareketi oluşturma çağrısında ve saygısızlığında bulunulmaktan da çekinilmemiştir. 
     Yaşanan bütün bu gelişmelerin, bütün bu manevra ve entrikaların tek bir amacı ve hedefi bulunmaktadır Bunların temel amacı ve temel hedefi, MHP'nin dışarıda bırakılacağı bir menfaat hükümeti kurmak ve 3 Kasım seçimlerini erteleterek Türk milletiyle tarihi hesaplaşmadan kaçmaktır. Amaç, Türkiye'nin milli değerlerini, milli birliğini ve haysiyetini savunan Türk milliyetçilerini dışlamaktır. Amaç, Türk milletinin iradesini temsil etmeyen geçici bir çıkar birlikteliğinin meşru ve ahlaki olmayan yollardan Türkiye'nin kaderine hükmetmesini sağlamaktır. Bu amacın gerçekleştirilmesi için kullanılan bahane ise yine AB olmuştur.'' Milletin, son birkaç aydır sahneye konulmak istenilen senaryoları, oynanmak istenilen oyunların amacını ve bunların oyuncularını şimdi bütün çıplaklığıyla gördüğünü belirten Bahçeli, ''Bu çıkar ittifakının, Türkiye'nin önünü açmak için değil, kendi siyasi geleceklerini kurtarmak için çırpındıklarını daha iyi anlamıştır. Kendilerine bunun için bir teşekkür borçluyuz'' dedi. 
     
     ''İKİ BAHANE'' 

     Mesut Yılmaz'ın dünkü açıklamalarında seçimlere iki aydan az bir süre kalmışken Türk milletinin önüne iki alternatif koyduğunu hatırlatan Bahçeli, sahnelenmek istenen bu oyunu haklı ve meşru göstermek için iki bahanenin arkasına sığınma ihtiyacının hissedildiğini söyledi. 
     Bahçeli, Türkiye'nin önündeki 3 aylık AB takviminin birinci bahane olarak sunulduğunu anlatarak, ikinci bahane olarak ise bu dönemde AB ile yapılacak pazarlıkların gösterildiğini kaydetti. Bahçeli, ''ANAP Genel Başkanı, içeride ve dışarıda yapılacak bu çalışmaların ve pazarlıkların MHP'nin içinde bulunduğu bir seçim hükümetiyle yürütülemeyeceğini ifade etmiştir. MHP'nin AB uyum yasaları konusunda Anayasa Mahkemesi'ne yaptığı son başvuruyu da bu yeni siyasi manevranın gerekçesi olarak kullanmaya çalışmıştır'' diye konuştu. 
     
     MHP'NİN ANAYASA MAHKEMESİ'NE BAŞVURUSU... 

     Anayasa Mahkemesi'ne başvurmanın anayasal bir hak olduğunu hatırlatan Bahçeli, ''Bu durumda MHP'nin demokratik hakkını kullanması sizi neden rahatsız etmektedir '' diye sordu. Bahçeli, Anayasa Mahkemesi'nin bu konuda en isabetli kararı vereceğini vurgulayarak, ''Bundan kuşku mu duyuyorsunuz, yoksa Yüksek Mahkememizin vereceği hükümden mi endişe ediyorsunuz '' diye konuştu. 
     MHP'nin Anayasa Mahkemesi'ne başvurma kararını bundan çok önce açıkladığına işaret eden Bahçeli, bu durumda şimdi tepki gösterilmesinin gerçek nedeninin ne olduğunu sordu. 
     Yılmaz'ın, ''MHP'nin AB yönetmeliklerinin hazırlanmasını engellediğine ilişkin iddiaları'' bulunduğunu belirten Bahçeli, bu yönetmelikleri hazırlama görevi yasayla kendilerine verilen bakanlıkların hiçbirisinin MHP'nin uhdesinde olmadığını söyledi. Bahçeli, ''Bu durumda, yönetmeliklerin engellendiği iddiasının dayanağı nedir Tek bir somut örnek vermekten neden kaçıyorsunuz '' diye konuştu. 
     
     'ANAP'IN HÜKÜMET İÇİNDE KALMA NEDENİ...'' 

     Bahçeli, Yılmaz'ın Kopenhag Zirvesi'nde bir tarih alabilmek için aradaki dönemde ''AB ile bazı pazarlıkların yapılmasının gerektiğini, bu pazarlıkların ise MHP'nin içinde bulunduğu hükümetle yapılamayacağını'' söylediğini hatırlatarak, şöyle devam etti 
     ''Bu pazarlığın konusu ne olacaktır Sayın Yılmaz, bu noktaya açıklık getirmemektedir. Bu durumda pazarlığın Kıbrıs üzerinde mi olacağı sorusu akla gelmektedir. MHP'nin dışarıda bırakılacağı, AB hükümeti şimdi de Kıbrıs konusundaki dayatmaları kabul etmek için mi istenmektedir Sayın Mesut Yılmaz, bütün bunları Türk milletine anlatmak zorundadır. 
     Hepinizin de kabul edeceği gibi bu gerekçelerin hiçbirisi doğru ve geçerli değildir. Türkiye'nin karşısına sonunun kriz olması kaçınılmaz görünen iki çıkmaz yol getirilmektedir. Koalisyonun ortağı olan ANAP'ın sayın Genel Başkanı'nın büyük ortak MHP'ye yaptığı çekilme çağrısı, alışılmış bir çağrı değildir. Bu çağrı, siyasetin doğasına ve tüm demokratik kural ve teamüllere aykırıdır. Hükümeti bitirme kararı alan ANAP, bu kararın doğal bir gereği olarak kendisi hükümetten çekileceği yerde büyük ortağına nasıl hareket etmesi gerektiği hususunda yol göstermektedir. Anlaşılan ANAP'ın ve sayın Genel Başkanı'nın her ne pahasına olursa olsun hükümetin içinde kalmak için bilmediğimiz özel nedenleri bulunmaktadır.'' Bahçeli, MHP'nin ''bu siyasi entrikaların'' başarıya ulaşması için destek sağlamasını kimsenin beklememesi gerektiğini ifade ederek, hükümetin kurulması, göreve başlaması ve ayrılmasının esas ve usullerinin bilindiğini, bunun sonuçlarına katlanmakta da her partinin serbest olduğunu söyledi. 
     Bazı basın-yayın organlarında ANAP'ın hükümetin düşürülmesi için gensoru önergesi vermeye hazırlandığına ilişkin haberler yer aldığını kaydeden Bahçeli, ''ANAP ve sayın Genel Başkanı, son üç-dört aylık dönem içinde ortak siyasi sorumluluk üstlenmeyi sürdürdüğü hükümeti dışarıdan yıkmak için tezgahlanan oyunların ve senaryoların esasen içinde olmuştur. Sona yaklaşmakta olduğumuz bu noktada şimdi bunu hayata geçirmeye hazırlanması bizi şaşırtmamıştır. Bunun kendisine ve partisine hayırlı olmasını diliyorum'' dedi. 
     - MHP Genel Başkanı, Devlet Bakanı ve Başbakan Yardımcısı Devlet Bahçeli, ''Mesut Yılmaz, ANAP olarak hükümetten çekildiği takdirde, hükümet kalanlarıyla yoluna devam eder'' dedi. 
     Bahçeli, MHP Genel Merkezi'nde düzenlediği basın toplantısının ardından gazetecilerin sorularını yanıtladı. 
     Bir gazetecinin, ''Gelinen bu noktada, seçimlerin ertelenmesi ihtimalini nasıl görüyorsunuz '' sorusuna Bahçeli, ''Mümkün görmüyorum. Türkiye seçim sürecine girmiştir, bunun bir geri dönüşü olmamalıdır'' yanıtını verdi. 
     Küskünler hareketiyle birlikte hükümet aleyhine yeni bir gensoru verilmesi halinde, tavırlarının ne olacağının sorulması üzerine Bahçeli, küskünler hareketinin geçmiş dönemlerde de görüldüğünü, ancak milletin bunu benimsemediğini söyledi. 
     Siyasete ve siyasetçiye itibar kaybettirecek davranışlardan uzak durmakta yarar bulunduğunu ifade eden Bahçeli, ''Önümüzdeki günlerde buna benzer girişimler olması halinde MHP, bu yanlış gördüğü tavırlardan mümkün olduğu kadar uzak kalacaktır'' dedi. 
     Bahçeli, ''MHP içinde de küskünler hareketi olabilir mi '' sorusunu ise ''Zannetmiyorum'' diye yanıtladı. 
     
     ''SİYASİ BELİRSİZLİK'' SENARYOSU 

     ''ANAP ile bundan sonra uyumlu olup olamayacaklarının'' sorulması üzerine Bahçeli, şöyle konuştu 
     ''Bu hükümetimiz, en uzun ömürlü koalisyon hükümeti olmuştur. Bunu her defasında tekrarlıyoruz, bu hükümet uzun ömrü içerisinde Türk milletine çok büyük hizmetler sunmuştur. Köklü, yapısal reformları başlatmış ve yaşamakta olduğumuz ekonomik krizi aşabilmek için de üstün bir gayret göstermektedir. Ancak Sayın Başbakanımızın 4 Mayıs 2002 tarihinde rahatsızlanmasıyla birlikte kamuoyunun gündemi birden değiştirilmiş, 'siyasi belirsizlik' kavramı adı altında bir senaryo çizilmiştir. Yaklaşık 4 ayı aşkın süredir bu senaryo uygulamaya konulmuştur. 
     Bu gerçekler ışığında 57. Cumhuriyet Hükümeti'nin uzlaşma ve atılım hükümeti olma niteliği ortadan kalkmış, ancak 3 Kasım'da sağlıklı, disiplinli, huzur içerisinde bir seçimin yapılması görevini üstlenerek, bir seçim hükümeti niteliği kazanmıştır. Böyle bir durumda hükümet, bu görevini yerine getirecektir.'' 
     
     ''HÜKÜMETİN BİTMİŞLİĞİNDEN SÖZ EDİLEMEZ'' 

     Gensoruyla hükümetin düşürülmesi ve Cumhurbaşkanı Ahmet Necdet Sezer'in yeni hükümet kurma görevini MHP'ye vermesi halinde MHP'nin yeni hükümet kurup kuramayacağı sorusunu da Bahçeli, ''Tabii o şartlar önümüze geldiği vakit ne yapacağımızı milletimizle paylaşırız. Fazla da karamsar olmamak lazım'' diye yanıtladı. 
     Devlet Bahçeli, ''Yılmaz, 2 gündür bu hükümetin fiilen bittiğini, artık yoluna devam edemeyeceğini belirtiyor. Siz bu görüşe katılıyor musunuz Yılmaz ve Sayın Başbakan ile biraraya gelmeyi düşünüyor musunuz '' sorusu üzerine, ''Bu hükümetin bittiğini iddia etmek olaylara bakış açısından farklılık gösterebilir'' dedi. 
     Bahçeli, ''Bu hükümetin, bir seçim hükümeti niteliği ile 2 aydan az bir süre içerisinde ülkeyi seçime götürmeyi üstlenmiş bir hükümet olarak görevini sürdürüyorsa, o vakit hükümetin bitmişliğinden bahsetmek mümkün değildir'' diye konuştu. 
     Bahçeli, liderlerle arzu edilmesi halinde her zaman biraraya gelindiğini de ifade etti. 
     
     ANAP AYRILIRSA... 

     Milletvekili aday listelerinin hazırlanışında, aday yoklamasının ne ölçüde dikkate alındığının sorulması üzerine Bahçeli, genellikle il teşkilatlarının ortaya koyduğu genel eğilimlerin göz önünde bulundurulduğunu, elde edilen bilgiler ışığında da bazı değişiklikler yapıldığını söyledi. 
     Bahçeli, ANAP'ın hükümetten çekilmesi halinde DSP ile MHP'nin koalisyon hükümeti olarak yoluna devam edip edemeyeceği sorusunu da şöyle yanıtladı 
     ''Hükümetin görevden ayrılış şekilleri geçmiş demokratik deneyimlerimizde bilinen konulardır. Eğer Sayın Mesut Yılmaz, ANAP olarak hükümetten çekildiği takdirde, hükümet kalanlarıyla yoluna devam eder. Ancak 276'yı bulurlar ve güvensizlik oyuyla hükümeti muhatap ederlerse o zaman hükümet de düşmüş olur.'' 
     
</TEXT>
</DOC>
