<DOC>
<DOCNO> 129800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo04.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'nin en iyi 3. teknik direktörü Şenol Güneş... 
</HEADLINE>
<TEXT>

     A Milli Futbol Takımı'nı, Japonya ve Güney Kore'de düzenlenen Dünya Kupası'nda 3. yapan ve tarihinin en başarılı derecesini almasını sağlayan teknik direktör Şenol Güneş, 2002 yılının en iyi 3. teknik adamı olarak gösterildi. 
     Uluslararası Futbol Tarihi ve İstatistikleri Federasyonu'nun IFFHS milli takımlar bazında yaptığı değerlendirmede, Milli Takımlar Teknik Direktörü Şenol Güneş, topladığı 155 puanla 3. sırada yer aldı. 
     Şenol Güneş, elde ettiği 155 puanla Almanya, İspanya, Arjantin, Hollanda ve İtalya gibi geçmiş yıllarda şampiyonluklar yaşamış ülkelerin teknik direktörlerini de geride bıraktı. 
     Sıralamada Dünya Kupası'nda Brezilya'yı şampiyon yapan Luiz Felipe Scolari, 286 puanla ilk sırada yer alırken, Türkiye'ye 3-2 yenilerek kupada 4. olan Güney Kore'nin Hollandalı teknik direktörü Guus Hiddink, Scolari'nin ardından 179 puanla 2. oldu. 
     Bu arada sıralamada ilk 14 içinde genelde Dünya Kupası'nda görev yapan teknik direktörler yer alırken, kupada mücadele etmediği halde Hollanda'nın teknik direktörü Dirk Nicolaas Advocaat'ın da yer alması dikkat çekti. Advocaat, Hollanda'yı Dünya Kupası'na götürememesine karşın elde ettiği 8 puanla sıralamada 11. sırada kendine yer buldu. 
     Öte yandan sıralamada yer alan 15 milli takımlar teknik direktöründen yalnızca 8'inin 2003 yılında da görevlerinin başında olduğuna dikkat çekildi. 
     





</TEXT>
</DOC>
