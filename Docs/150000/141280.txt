<DOC>
<DOCNO> 141280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo02.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Fenerbahçe 345. kez karşı karşıya gelecek... 
</HEADLINE>
<TEXT>

     Galatasaray ile Fenerbahçe, yarın yapacakları Birinci Süper Futbol Ligi maçıyla birlikte, tarihlerinde 345. kez karşı karşıya gelecek. 
     17 Ocak 1909 tarihinde, şimdiki Fenerbahçe Şükrü Saracoğlu Stadı'nın bulunduğu ''Papaz'ın Çayırı'' diye adlandırılan yerde yapılan ve Galatasaray'ın 2-0 kazandığı özel maçla başlayan 94 yıllık ezeli rekabette, Fenerbahçe'nin üstünlüğü göze çarpıyor. 
     Sarı-lacivertliler, geride kalan 344 maçtan 127'sini kazanırken, sarı-kırmızılı ekip bu süre içinde 110 kez galip geldi. Ezeli rakipler 107 maçta da eşitliği bozamadı. 
     ''Sarı Kanaryalar''ın attığı toplam 481 gole, ''Cim Bom'' 441 golle karşılık verdi. 
     
     LİGDE DE FENERBAHÇE ÜSTÜN 

     Ezeli rakipler, 44 yıllık geçmişi bulunan Birinci Futbol Ligi'nde şimdiye dek 89 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 33-26 üstünlük kurdu. Ligdeki 30 maç da berabere sonuçlandı. 
     Lig maçlarında sarı-lacivertlilerin attığı 112 gole, sarı-kırmızılılar 91 golle karşılık verebildi. 
     2 takım arasında sezonun ilk yarısında Kadıköy'de yapılan maçı Fenerbahçe 6-0 gibi tarihi bir skorla kazanmıştı. 

     
</TEXT>
</DOC>
