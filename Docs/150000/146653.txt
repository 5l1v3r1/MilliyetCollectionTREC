<DOC>
<DOCNO> 146653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun01.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte savaşın 6 yalanı 
</HEADLINE>
<TEXT>

Neredeyse her müttefik birliğine bir gazeteci "iliştirilmesi", kaçınılmaz olarak "istemdışı dezenformasyona" neden oluyor. Birliklerde erleri bile haber kaynağı olarak kullanan gazeteciler, aldıkları bilgileri sıcağı sıcağına bildirme telaşıyla kamuoyunun yanlış bilgilenmesine neden oluyor. Savaşın başından beri süren bu durum yüzünden medyanın verdiği başlıca 6 yanlış haber şunlar 
     1 BASRA AYAKLANMASI Basra’daki Şiilerin Saddam’a karşı ayaklanması bekleniyordu. Bu ayaklanma beklentisi, GMTV muhabirinin "Basra’da halk ayaklanması çıktı" haberiyle medyaya yansıdı. Ama ortada böyle bir şey yoktu. 
     
     2 UMM KASR ALINDI Savaşın başında Umm Kasr’ın alındığını ilan eden muhabirler, bu haberi ilerleyen günlerde birkaç kez daha geçmek zorunda kalacaktı. Çünkü kentte kontrol ancak geçtiğimiz salı sağlanabildi. 
     
     3 KİMYASAL SİLAH TESİSİ BULUNDU Politikacıların ve medyanın merakla beklediği "Kimyasal silah tesisi bulundu" haberini geçen hafta pazar gecesi 3. Piyade Tümeniyle hareket eden İsrail gazetesi Jerusalem Post muhabiri Necef’ten bildirdi. Ancak askeri yetkililer bu haberi ertesi gün yalanladı. 
     
     4 İDAMLAR El Cezire’nin yayımladığı ölü iki İngiliz askerinin görüntülerinden yola çıkan İngiliz gazetelerinin çoğu, askerlerin vurularak idam edildiğini yazdı. Başbakan Blair de aynı açıklamayı yaptıktan bir gün sonra öldürülen Luke Allsopp’un ailesi, yetkililerin oğullarının çatışmada öldüğünü söylediğini belirtti. 
     
     5 TARIK AZİZ KAÇTI İngiliz basını "Tarık Aziz" kaçtı diye haber yaptı. Ancak aynı gün içinde Tarık Aziz, Irak televizyonuna çıktı. 
     
     6 51. TÜMEN TESLİM OLDU Savaşın başlamasından üç gün sonra İngiltere Genelkurmay Başkanı, Basra’yı savunan 51. Tümen’in teslim olduğunu açıkladı. Ardından İngiltere Savunma Bakanı, 51. Tümen’den 8 bin askerin ya teslim olduğunu ya da kaçtığını söyledi. Ancak 51. Tümen h l Basra’da .. 


GÜNCEL 






















</TEXT>
</DOC>
