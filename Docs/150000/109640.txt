<DOC>
<DOCNO> 109640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/spor/yurundul.html </URL>
<DATE> 2002/09/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Barcelona ölçü değil 
</HEADLINE>
<TEXT>

     Barcelona şu anda Dünya’nın saha içi organizasyonu en üst düzeyde takımı. Teknik Direktör Van Gaal yönetiminde bu sezona fizik açıdan da çok iyi hazırlanmışlar. Galatasaray karşısında 90 dakika mükemmel bir pas trafiği ve yardımlaşma ile oyuna hükmettiler. Topun olduğu bölgelerdeki etkili presleri ve savunma kurgularında çabuk kalabalıklaşarak uyguladıkları adam ve saha markajları kusursuzdu. Böyle makine düzenli bir takım karşısında Galatasaray’ın skor dezavantajına düştükten sonra yapabileceği fazla bir şey yoktu. Çünkü top kaybetmeyen tempolu, disiplinli bir rakibi baskı altına almak mümkün değildi. Fatih Terim futbolcularının, yenilgiyi kabul etmelerine üzüldüğünü söyledi. Bu görüşe katılmıyoruz. Barcelona’nın bıktırıcı pas diyalogu karşısında zorunlu olarak kabullendiler. Zaten bizce, Barcelona maçı Galatasaray’ın geleceği için ölçü değil. 
     Fatih Terim’in taktik açıdan önemli hatası yoktu. Ama takım düzeninde vardı. Emre Aşık, geçen sezon Şampiyonlar Ligi maratonunun en istikrarlı ve savaşçı oyuncularından birisiydi. Güçlü rakiplerin çağdaş forvetlerini yerden ve havadan çabuk müdahaleleriyle oyundan soğutup, pasifize etti. Bir diğer yanlışı da, bu tip zorluk derecesi yüksek maçlarda geçen sezon iyi mücadele edip, bu sezona da formda başlayan Ümit Karan’ın yerine son adam olarak henüz hazır olmayan, arkadaşlarını, özellikle de Arif’i yeterince tanımayan Christian’a görev vermesiydi. Ayrıca Saar da, defansif eksikliği nedeniyle Barcelona maçında sağ kulvarda oynamamalıydı. 
     
     



 SPOR 


























</TEXT>
</DOC>
