<DOC>
<DOCNO> 102135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/ekonomi/eko02.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşme olmaz korkusu ve... 
</HEADLINE>
<TEXT>

Kemal Derviş’in solda birlik çabalarının sonuçsuz kalması piyasaları dalgalandırdı. Belirsizlik bono piyasasında faizleri yükseltti. Faizler yüzde 67’den yüzde 69’a çıktı. Önceki gün 1 milyon 636 bin lira olan dolar, belirsizliğin etkisiyle 1 milyon 660 bine çıktı 
Borsa 9.500 puan desteğini test etti      Solda birlik arayışlarının sonuca ulaşmaması ve Kemal Derviş’in YTP’ye katılmayacağı yönündeki açıklamalar dün borsayı 9.500 puana kadar düşürdü. CHP Genel Başkanı Deniz Baykal’ın, CHP çatısı altında bir araya gelme çağrısına YTP’nin "Biz seçime kendi siyasi kimliğimizle gireceğiz" yanıtını vermesi borsayı ilk seansın sonunda yüzde 2 düşürdü. 
     Seans arasında Gaziantep Büyükşehir Belediye Başkanı Celal Doğan’ın, Derviş’in siyasete girmeyeceği yönündeki sözleri satışları hızlandırdı. Endeks 9.500’e kadar indi. Seans sonunda toparlanan borsa günü yüzde 3.62 kayıpla 9.674 puandan kapattı. 
     
     Alım gelebilir 
     YTP’ye katılmayacağını söyleyip CHP’ye göz kırpan Kemal Derviş’in bu açıklamalarının borsaya bugün alımları getirmesi bekleniyor. Ancak uzmanlar, yükselişin sürebilmesi için Derviş’in kesin kararını en az bir hafta içinde açıklaması gerektiğini belirtiyorlar. 
     
Derviş haberleri faizleri de etkiledi      Dün bütün gün nefesini tutup, geçen cumartesi günü koalisyon hükümetindeki Ekonomiden sorumlu Devlet Bakanlığı görevinden istifa eden Kemal Derviş’in siyasi geleceğine ilişkin haberlere odaklanan bono piyasasında faizler önceki güne göre iki puanlık artış gösterdi. 
     Bono piyasasında en çok işlem gören 7 Mayıs 2003 vadeli kağıtta faiz oranı yüzde 67.17 seviyesinden dün yüzde 69.15 seviyesine çıktı. 
     Bankacılar, merkez solda birlik olmasının mümkün olmadığının görülmesi ile risklerin fiyatlara yansıdığını belirttiler. 
     
     Karar olumlu 
     Piyasaların yeniden çok fazlasıyla siyasete kilitlendiğini ifade eden bir bankacı da, "Derviş açıklamalarıyla hangi partiye gireceğini bildirmemesine rağmen politikaya olumlu baktığı mesajını verdi" dedi. Bankacılar, Derviş’in açıklamasının piyasada olumlu karşılanacağı görüşünde. 
     
Dolar 1 milyon 680’den döndü      Dün, sermaye piyasaları gibi döviz ve bono piyasaları da Derviş’in siyasi geleceği konusundaki haberlere kilitlendi. 
     Önceki gün serbest piyasada 1 milyon 636 bin lira olan dolar, Gaziantep Büyükşehir Belediye Başkanı Celal Doğan’ın, Derviş’in siyasete ve hiçbir partiye girmeyeceği yönündeki açıklaması ile 1 milyon 680 bin liraya tırmandı. 
     Dolardaki bu tırmanışta, Yeni Türkiye Partisi YTP Merkez Yürütme Kurulu’nun, YTP’nin 3 Kasım seçimlerine kendi partisi ve kimliği ile katılacağı açıklaması da etkili oldu. 
     
     24 bin lira arttı 
     Dolar serbest piyasada, Derviş’in YTP’ye katılmasının mümkün olmayacağını ve CHP Başkanı Baykal ile işbirliğinin süreceğini açıkladıktan sonra günü 24 bin lira artışla 1 milyon 660 bin liradan kapattı. 
     Dolar, bankalararası para piyasasında ise satış fiyatı olarak 1 milyon 665 bin liraya yükseldi. 
     



 EKONOMİ 




















</TEXT>
</DOC>
