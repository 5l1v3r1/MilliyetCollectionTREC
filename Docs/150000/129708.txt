<DOC>
<DOCNO> 129708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/yazar/altan.html </URL>
<DATE> 2003/01/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Karşıyaka’daki son atlı tramvaylar 
</HEADLINE>
<TEXT>

     Bir gün birlikte Karşıyaka’daki atlı tramvaya binmiştik. Tramvayın tek vagonu, yine raylar üstünde gidiyordu. Sadece vagonu, önündeki at çekiyordu. Vatman da, elindeki kamçısıyla, atı yürütüp durduruyordu istasyonlar arasında... 
     Bilmiyorum, Karşıyaka’daki o son atlı tramvayları hatırlayan kaç kişi kaldı Türkiye’de 
     
     O atlı tramvaylar kaldırıldıktan sonra, onları çeken atlar ne oldu eli kamçılı vatmanlar, yahut arabacılar ne oldu 
     Kimbilir ne oldu 
     Tıpkı 2. Dünya Savaşı’nda kullanılmış uçaklarla, onların pilotlarının ne olduğunu da, kimsenin merak etmemiş olması gibi... 
     Güncel olaylar volkanik görünür. Aradan 50 - 60 yıl geçince, sönmüş bir mangalın külü kadar bile, bir ilgi uyandırmaz kimsede... 
     
     Oysa kuşakların ömrünü aşan bir açıdan bakıldığında, Dünya’daki değişimlerin bir tutarlılığı vardır kendi içinde. 
     Örneğin 50 - 60 yıl sonra, global ve ortak bir ekonominin küçük tespih tanelerine benzeyecektir ülkeler... "Zengin ülke - yoksul ülke" ayrımları, aynı sürahinin limonatasına atılmış şekerler gibi, erimeye başlayacaktır. 
     Ve kimse pek hatırlamayacaktır ne Saddam’ı, ne de Bush’u... 
     
     Olası bir Irak savaşında ise, kimbilir neler ve neler yaşanacak 
     Ne yapmalı ki eski koşullanmaların merdivenlerinden çıkılıyor, yeni çağların depdeğişik teraslarına... 
     Tıpkı Fransız frangıyla, Alman markının milyonlarca insanın savaşlarda öldürülmesinden sonra, "euro"da buluşması gibi... 
     
     Vaktiyle Kumsal’da, özel teknelerin boyası, cilasıyla uğraşan orta yaşlarda bir usta vardı. 
     Bir gün kendisine 
     - Nasılsın usta, diye sormuştum. 
     - Ben ikizdim, demişti. İkizim öldü en geç üç aya kadar, ben de öleceğim. 
     Başını iki yana sallamış, işine devam etmişti. 
     Ve üç aya kalmadan ölüvermişti usta... 
     
     1966 Varto depreminden sonra Varto’ya gitmiştik. Her taraf yıkıntılar içindeydi. Bahçemsi yerlerdeki hasırlara uzatılmış ölülerin üstüne, yorganlar çekilmişti. Büyük kazanlar kaynatılıyordu ölüleri yıkamak için. Yerdeki bir yorganın ucundan, depremde ölmüş bir kadının küçük ayağı görünüyordu. Başucunda genç kocası, bir iskemleye oturmuş öyle susuyordu. 
     Birkaç yaşlı kadın göğsünü döve döve ağıt yakıyordu ölüye... 
     
     Bizi, uzun boylu, sarışın dost bir avukat ağırlamıştı. Onun da evi mevi kalmamıştı. Büyük bir çadır kurmuştu. Bizi de, ailesiyle birlikte barınmaya çalıştığı, çadırın içinde ağırlamıştı. 
     Kendisine sormuştum 
     - Sizde bir zayiat falan yok, değil mi 
     - Yok, demişti. 
     Meğer 7 yaşındaki tek erkek evladı, deprem sırasında sinemadayken yıkılan duvarların altında kalarak ölmüş. Biz görüp üzülmeyelim, diye cenazesini çadırın arka tarafına çıkarmışlar. 
     Kimbilir kaç yıl sonra öğrendim, o yiğit dost avukatın kendisinin konuğu olduğumuz için bizden sakladığı büyük acısını. 
     
     Belki de yaşamın içinden geçerken, kendilerini pek fark edemediğimiz bazı kişilerdir, gerçek ve su katılmadık kahramanlar... 
     Birkaç aya kadar öleceğini bildiği halde, işine devam eden bir tekne boyacısı... 
     Havalandıktan sonra bir daha evine dönememiş bir uçak personeli... 
     Atlı tramvaylar kaldırıldıktan sonra, sırt hamallığına başlamış eski bir kamçılı vatman... 
     7 yaşındaki tek erkek evladının cenazesini konuklarını ağırladığı çadırın dışına çıkaran, Vartolu bir avukat... 
     
     Olası bir Irak savaşı... 
     Ve... 
     Ve 60 yıl sonrası... 
     
     







Yine hukuk 


Karşıyaka’daki son atlı tramvaylar 


Neşter keser mi 


Kıbrıs ve değişiklik 


Gül’ün söylemi ile eylemi 


Musul Kerkük geceleri 


Poker yüzü 


TRT’den nasıl istifa ettim 


Türk siyasetinin ekonomiye kazandırabileceği Nobel 


Savaşta Türkiye’nin artıları, eksileri 


Nasıl bir politika 


İki yılda bir vergi affı 


Devletin has evlatları 


Hükümet üstü liderlik 


Tayyip Bey muhalefet lideri gibi 


Özel finans kurumları 


Hadi bunu da kurtarın 


</TEXT>
</DOC>
