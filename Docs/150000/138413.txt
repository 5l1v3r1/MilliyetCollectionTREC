<DOC>
<DOCNO> 138413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko02.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hercai menekşeler elde kaldı... 
</HEADLINE>
<TEXT>

     İzmir'in Bayındır İlçesi'ndeki Çiçekçiler Kooperatifi Başkanı Süleyman Sırrı Özaltın, ilgi gördüğü için fazla üretilen hercai menekşelerin elde kalması nedeniyle birçok üreticinin zor duruma düştüğünü söyledi. 
     Süleyman Sırrı Özaltın, ''Belediyelerden, kamu kuruluşlarından ve çok sayıda müşterimizden bu yıl hercai menekşe ile ilgili önemli talepler aldık. Bu durumda daha da iyi satış yapacağını zanneden üretici çok miktarda ekim yaptı'' dedi. 
     Üreticilerin 2 bin sipariş alınca 20 bin fidan dikmesi sonucu da üretim patlaması yaşandığını belirten Özaltın, eldeki ürünü değerlendirmenin yollarını aradıklarını kaydetti. 
     Büyük market ve hipermarketlere çağrıda bulunduklarını anlatan Özaltın, ''Para üstü yerine tanesi 80 ile 100 bin lira arasındaki hercai menekşeleri vermelerini öneriyoruz. Hem müşterinin hoşuna gidecek hem de evde, balkonda yetişmesi kolay bir çiçek olan hercai menekşe güzellik yaratacaktır'' dedi. 
     Türkiye'nin her yerinden sipariş almaya hazır olduklarını da kaydeden Özaltın, nakliye ve diğer kolaylıkları da sağlayacaklarını bildirdi. 
     





</TEXT>
</DOC>
