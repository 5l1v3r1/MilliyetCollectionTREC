<DOC>
<DOCNO> 148234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/siyaset/siy10.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır başı 
</HEADLINE>
<TEXT>

Komite olmadı kriz patladı      BARKIN IŞIK Ankara 

     ABD Başkanı Bush’un Danışmanı Zalmay Halilzad’ın girişimleri sonucu, Kuzey Irak’taki gelişmeleri yönlendirmek için kurulması kararlaştırılan beşli eşgüdüm komitesinde sorun çıktı. Komitedeki KYB ve KDP, temsil düzeyini en alt seviyede tutmak isteyince, Türkiye’yi temsilen komitede yer alacak askeri üyenin, general rütbesinin altında emekli bir isim olacağı bildirildi. Komitede, Türkiye ve Kürt grupların yanı sıra ABD ve Türkmen Cephesi’nden de temsilci bulunacaktı. Askeri kaynaklar, Kürtler’in komitede en alt seviyede katılımcı bulundurmak istemesinin karar alma sürecini yavaşlatacağını savundu. 
     
Dost ateşi’ etkilemedi      İHSAN DÖRTKARDEŞ DHA 

     ABD uçaklarının, Amerikan özel kuvvetlerine ait birlik ve peşmergelerin bulunduğu konvoyu bombardımana tutarak 18 peşmergenin ölümüne yol açması bölgede şok etkisi yarattı. "Dost ateşi"ne maruz kalan Mesud Barzani’ye bağlı Irak Kürdistan Demokrat Partisi IKDP , ABD ile işbirliğinin süreceğini açıkladı. IKDP Dış İlişkiler Sorumlusu Hoşyar Zebari, yaralılar arasında bulunan "Kürdistan Özel Kuvvetler Komutanı" Vecih Barzani’nin tedavisinin Almanya’da sürdüğünü açıkladı. Zebari, bu olaya rağmen, ABD ile işbirliğinin devam edeceğini ve ilişkilerin olumsuz etkilenmeyeceğini yineledi. 
     
Halilzad’dan Ankara’ya çalım      UTKU ÇAKIRÖZER Ankara 

     TÜRKİYE’NİN Kuzey Irak’a yönelik endişelerini gidermek amacıyla birkaç gün içinde yeniden Ankara’ya gelmesi beklenen Başkan Bush’un Irak Özel Temsilcisi Zalmay Halilzad’ın 15 Nisan’a kadar Türkiye’ye gelmeyi planlamadığı bildirildi. Dışişleri Bakanlığı ise ABD Büyükelçilik Müsteşarı’nı bakanlığa çağırıp Musul ve Kerkük’ü ele geçirmeye çalışan Kürt gruplara karşı önlem alınmasını istedi. ABD Dışişleri Bakanı Colin Powell, 1 Nisan’daki temasları sırasında, Türkiye’nin tüm endişelerinin giderileceği sözünü verdi. Müdahale gerektiren acil durumlarda ne yapılacağını belirlemek üzere birkaç gün içinde "erken uyarı sistemi" kurulacağını açıklayan Powell, Halilzad’ın hafta başında Ankara’ya geleceğini söyledi. 
     
Arkadaşlar düzeltirler      MİKAİL PELİT Malatya 

     Saadet Partisi SP Genel Başkanı Recai Kutan, Milli Görüş Teşkilatı’nın terör örgütleri listesine alınmasını yanlışlık olarak nitelendirirken, "Anlaşmayı okumadan imzalamışlar" dedi. Kutan, şunları söyledi "AKP’deki birçok milletvekili de Milli Görüş Teşkilatı’ndan arkadaşlardır. Durum böyle iken, Milli Görüş Teşkilatı’nın terör örgütü listesine alınması nasıl olur Metin okunmadığından yanlışlık yapıldı. Meclis’te düzeltileceğine inanıyorum." 
     
İçişleri Bakanı sessiz kaldı      ANKARA Milliyet 

     Gelişmelerin kaynağını oluşturan uluslararası anlaşmaya imza koyan İçişleri Bakanı Abdülkadir Aksu, Emniyet Genel Müdürü Gökhan Aydıner ve beraberindeki heyeti kabulünde konuya ilişkin sorulara karşılık, sessiz kalmayı tercih etti. Aksu, gazetecilerin bir an önce odasından çıkarılmasını sağlamak amacıyla "günün anlamı üzerine" bir konuşma dahi yapmadı. 
     Bakanlık yetkilileri, olayın doğrudan Dışişleri Bakanlığı’ndan kaynaklandığına dikkat çekti. 
     
Milletvekilleri trafiğe takılmış      ANKARA Milliyet 

     AKP yönetimi, 23 Mart’ta 59. hükümetin güvenoylamasına katılmayan 21 milletvekilinin savunmasını aldı. Oylamaya geç gelen ve Adana milletvekili Zeynep Tekin’le makyaj tartışmasına giren Afyon milletvekili Reyhan Balandı’nın da aralarında bulunduğu vekiller ise "hastalık" ve "trafiği" gerekçe gösterdi. Katılmayanları tespit eden yönetim, yazılı savunma istedi. Savunma veren milletvekillerinin büyük çoğunluğu "kendisinin ya da aile fertlerinin rahatsız olduğunu" veya "trafik" nedeniyle yetişemediklerini kaydetti. 
     


SİYASET 





















</TEXT>
</DOC>
