<DOC>
<DOCNO> 145695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun32.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''Irak kitle imha silahı kullanmaya hazır'' 
</HEADLINE>
<TEXT>

     İngiltere Savunma Bakanı Geoff Hoon, ''Irak'taki önemli bulguların'' bu ülkenin kitle imha silahları kullanmaya hazır olduğunu gösterdiğini söyledi. 
     Hoon, ''Amerikan ve İngiliz birliklerinin önemli bulguları, Irak birliklerinin kitle imha silahlarını kullanmaya hazır olduğunu göstermiştir'' diye konuştu. 
     İngiltere, Irak komuta merkezinde kimyasal maddelerden korunma teçhizatının ortaya çıkarılmasını, Irak'ın ittifak güçlerine karşı toplu imha silahları kullanmaya hazırlandığı şeklinde değerlendirdi. 
     İngiltere Genelkurmay Başkanı Sir Michael Boyce, gazetecilere yaptığı açıklamada, İngiliz askerlerinin Irak komuta merkezinde kimyasal silahtan korunma teçhizatı bulduklarını belirtti. 
     Boyce, ''Bu teçhizat etkili, bakımlı ve iyi çalışır durumdaydı. Şimdi Iraklı komutanların Irak'ın bu bölümünde neden toplu imha silahlarından korunmayı düşündüğünü kendimize sormak zorundayız'' dedi. 
     Irak'ta son günlerde yaşanan kum fırtınalarının ve aşırı yağışların İngiliz ve Amerikan birliklerinin ilerleyişini yavaşlattığını belirten Boyce, ''Irak'ta son birkaç günde yaşanan kötü hava şimdi iyiye gidiyor. Bu yavaşlama zırhlı güçlere takviye süresi sağladı'' dedi 
     
     Hoon "Sanırım kayıp 2 İngiliz askeri öldü" 

     Hoon, ''Sanırım, pazar günü Irak'ın güneyinde kaybolan 2 İngiliz askeri öldü'' dedi. 
     El Cezire televizyonunun asker cesetlerini yayınlamasının Cenevre Sözleşmesi'ne aykırı olduğunu belirten Hoon, bu askerlerin ailelerine ölüm haberinin verildiğini kaydetti. 
     Iraklı savaş esirlerinden, güneydeki birliklere kitle imha silahlarından korunma ekipmanları gönderildiğini öğrendiklerini belirten Hoon, son günlerde İngiliz birliklerinin Irak'ın kitle imha silahı kullanmaya hazır olduğuna dair önemli bulgular elde ettiğini belirtti. 
     




</TEXT>
</DOC>
