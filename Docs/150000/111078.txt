<DOC>
<DOCNO> 111078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/aspo.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER ALAYI 3-1 
</HEADLINE>
<TEXT>

Sarı-Lacivertli takım, İsveç’te 3-3 berabere kaldığı Solna’ya Kadıköy’de şans tanımadı, ikinci yarıdaki etkili futboluyla UEFA Kupası’nda ikinci tur biletini aldı 
     FENERBAHÇE, AIK Solna’yı Kadıköy’de dağıttı, ikinci yarıdaki futboluyla UEFA’da tur anahtarını kaptı. Taraftarının muhteşem desteğini arkasına alan Sarı-Lacivertliler, ilk bölümde üzerindeki baskıyı atmakta ve rakibini açmakta zorlandı. 30’da Mirkoviç indirdi, Ali Güneş turun sinyalini verdi. Ancak bir dakika sonra gelen Hoch’ün golü skoru eşitledi. 35’te Ümit’in bazukası yan direkte patladı, ikinci yarıda ataklar sıklaştı. 74’te Johnson, son dakikada Serhat Fener’i tura taşıdı. 
     
90 DAKİKA      GÜRCAN BİLGİÇ 

     AIK Solna maça tam saha presle başladı. Tur için galip gelmeleri gerekiyordu ve bu düşünce ile baskı altındayken, çok zorlanan Fenerbahçe’yi hataya itme adına tüm olanaklarını seferber ettiler. İsveç ekibi ilk maçta 3 - 1’den skoru 3 - 3’e getirirken gösterdiği takım becerisini bu amaç uğruna dün de ortaya koydu. 
     Öylesine organize ve çalışkandılar ki, ellerinde bir Ortega olsa dün gece için onlarla ilgili çok daha farklı şeyler yazabilirdik. Saracoğlu’nun atmosferi uğuldayan tezahüratla birlikte çok üst düzey mücadeleye sahne olan maçı tamamlıyordu. 7. dakikaya kadar Solna’nın oyunu ele geçirme çabaları vardı. Fenerbahçe biraz pas yapıp, Ortega da oyuna ağırlığını koyunca dengeler değişti. Galibiyete ihtiyacı olan taraf Fenerbahçeymiş gibi İsveçliler sahalarına döndüler ve topun kendilerine geçmesi için tüm fizik güçlerini kullanmaya başladılar. 8. dakikada Ortega’nın faul atışından gelen topu Ümit kaleciye teslim ederken, maçın da kilit adamı olacağının sinyalini verdi. Yan toplarda büyük gedikler veren Solna’nın her duran topta on bir kişiyle kendi ceza alanına dolması da ilginçti. 23. dakikada Johnson’ın araya attığı topu kovalayan Ümit, Tamandi’den söktü, Washington’a verip topu filelerde gördü. Alman hakem pozisyona "faul" dediğinde herkes şaşkındı. 30. dakikada Ortega’nın sağdan kullandığı kornerde Mirkoviç’in kafa vuruşunda top Ali Güneş’in önüne düşüyor ve Fenerbahçe golü buluyordu. Hemen bir dakika sonrasında Andreas Andersson’un aşırttığı topu sağ çaprazda yakalayan Hoch, Rüştü’nün altından fileleri bulunca oyun başladığı yere geri döndü. 35. dakikada Ümit’in yan direkte patlayan müthiş şutunun ardından, 36. dakikada Andersson’un köşeye sert vuruşunu Rüştü kornere çeliyordu. 
     İkinci yarıda oyun daha kontrollü geçti. Solna’nın tek bir şutu bile olmadan maç bitti. Bu devrede ayağa pas yapan Fenerbahçe top kayıplarını çok azalttı. İyi bir orta saha presi ve özellikle Ümit Özat ile Fatih Akyel’in zamanlamalı müdahaleleri topun Sarı-Lacivertli ekipte kalmasının nedeniydi. 74. dakikada Ümit Özat sağ kanatta kendini kaybettirip arka direğe kesti. Serhat’ın kaleciden dönen vuruşunu Johnson tamamladı 2 - 1. Turun artık Fenerbahçe’ye gelmesi garantilenmişti. Lorant sahanın yıldızı Ortega’yı genç Tuncay ile değiştirip tribünlere de şov şansı verdi. Artı 90’da Tuncay’ın ara pasında fileleri bulan bu kez Serhat’tı. 
     
NOTLAR...      Rüştü geldi 
     RÜŞTÜ önceki gece yarısı Almanya’dan döndü ve Samandıra’daki kampa katıldı. Ünlü kaleci Doktor Wolfarth’ın yaptığı iğne ve fizik tedavi sayesinde dün kaleyi korudu. 
     
     Cem yok 
     LORANT, son haftalarda banko oynattığı Cem Karaca’yı dün kadro dışı bıraktı. Alman hoca, adeta unuttuğu Rapajc’i ise 18 kişilik kadroya dahil etti. 
     
     Sıkı arama 
     KONFETİ yasağı nedeniyle stada giren seyirciler tek tek arandı. Maçtan iki saat önce anonslar yapılarak, biletlerin satışta olduğu hatırlatıldı. 
     
     Boş kaldı 
     FENERBAHÇE seyircisi maça fazla ilgi göstermedi. Ancak, yine de tribünlerde 25 bin kişi vardı. Stat 52 bin kişilik olduğu için stadın yarısı boş kaldı. 
     
     Hasret bitti 
     AVRUPA’DA dört maçtır sahasında kazanamayan Fenerbahçe’nin hasreti 407 gün sonra bitti. Sarı-Lacivertli ekip, en son Kadıköy’de Glasgow Rangers’ı 2-1 yenmiş, Barcelona’ya 3-0, O.Lyon’a 1-0, B.Leverkusen’e 2-1, Feyenoord’a 2-0 yenilmişti. 
     
     Dördüncü kez 
     FENERBAHÇE, UEFA Kupası’nda dördüncü kez ikinci tura çıktı. Sarı-Lacivertli ekip, 1973-74’de Romanya’nın Arges Piteşti, 90-91’da Portekiz’in Vitoria Guimares, 92-93’te Bulgaristan’ın Botev Plovdiv takımını elemişti. 
     
     Yeni imaj 
     SOLNA önünde ilk on bire giremeyen Haim Revivo yeni imajı ile dikkat çekti. İsrailli futbolcu saçlarını kazıttı. 
     
Alman hakem büyüyü bozdu      ALMAN hakem M.Lutz Fröhlich, üç sezon önce Rıdvan Dilmen yönetimindeki Fenerbahçe’nin, Budapeşte’deki ilk maçta 0 - 0 kalmasına rağmen, İstanbul’da 2 - 0 yenildiği MTK maçını da yönetmişti. Fröhlich dün gece birçok hata yapmasına rağmen, bu kez uğurlu geldi. Alman düdük, ilk yarıda Ümit’in ortalayıp, Washington’un gol attığı pozisyondaki faulde hatalıydı. Mirkoviç’e ikinci yarıda yapılan penaltıydı. Ayrıca İsveç ekibinden en az iki oyuncu ikinci sarı karttan oyundan atılmalıydı. 
     
Kuralar salı günü      UEFA Kupası’nda ikinci tur kuraları 8 Ekim salı günü İsviçre’nin Nyon kentinde çekilecek. İkinci tura yükselen temsilcilerimiz Fenerbahçe, Beşiktaş ve Denizlispor’un yer alacağı kura çekimi Nyon kentindeki UEFA Merkezi’nde gerçekleştirilecek. UEFA Kupası’nda ikinci tur maçları 31 Ekim ve 14 Kasım tarihlerinde oynanacak. 
     
İstatistik JOHNSON Topla buluşma 18 Olumlu pas 8 Olumsuz pas 4 Top kapma 4 Top kaybı 3 Kaleyi bulan şut 2 Yaptığı faul 6 Yapılan faul 4      
     
Göze batanlar      FATİH Defansın kilit ismi olduğunu AIK Solna karşısında bir kez daha gösterdi. Maç boyunca iyi mücadele etti. 
     ORTEGA Topu ayağa alışında tribünleri hop oturtup hop kaldırdı. Çalımların yanı sıra verdiği gol paslarıyla göz doldurdu. 
     STEVİC Topla buluştuğu anlarda etkili olan Yugoslav, topsuz oyunda başarılı değildi. İkili mücadelelerde genelde pasifti. 
     WASHİNGTON Zaman zaman yedek kulübesine çekilen Brezilyalı oyuncu AIK Solna karşısında tutuk bir futbol ortaya koydu. 
     A.ANDERSSON Rüştü’nün belalısı 90 dakika boyunca çalışmasına rağmen bu kez gol bulamadı. Savunmayı zaman zaman zorladı. 
     HOCH İsveç takımının en süratli ve çalışkan ismiydi. Attığı golle takımını umutlandırdı, ancak çabaları yetersiz kaldı. 
     
Maçın adamı      Ümit Özat 
     Özellikle ilk yarıda çok iyi bir performans ortaya koydu. Savunmada rakip ataklara engel oldu. Sık sık ileriye çıkışlarla arkadaşlarına gol pozisyonları hazırladı. Attığı bir şut yan direkte patladı. İkinci yarıda da temposunu bozmayarak 90 dakikayı tamamladı. 
     



 SPOR 



























</TEXT>
</DOC>
