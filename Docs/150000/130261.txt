<DOC>
<DOCNO> 130261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/ekonomi/eko05.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukarı çıkış zorlanabilir 
</HEADLINE>
<TEXT>

Uzun vadeli yükselen trend desteğinde tutunmayı başaran endeks, olumlu haberlere daha güçlü tepki verebilir. Bu hafta IMF ile ilişkilerin seyri, endeksin yönünü belirleyecek 
     Zeynep Candan AKTAŞ 

     Hafta başında Irak’tan gelen sert açıklamalarla 10,000 desteğinin altına kayan endeks 9,665 puanı gördü. Bu seviyeden gelen alımlarla toparlanma çabaları izlense de şimdilik bunlar zayıf kaldı. Ancak haftanın kapanışının 10,000 puanın üstünde gerçekleşmesi ve 9,600’lerden gelen alımlar en azından desteklerin çalıştığını göstermesi açısından olumlu. Bu çalkantılı haftada en çok kazandıran ilk beş senet Ulusal Tüm Endeksi’nden Kardemir B, Bak Ambalaj, Favori, Viking ve Okan Tekstil oldu. İşlem hacmi en yüksek senetler ise Yapı Kredi, İş C, Garanti, Tüpraş ve Doğan Holding idi. 
     Hafta başında özelleştirme ile ilgili yapılacak açıklamalar kamu senetlerinde alımları güçlendirdi. Ereğli ve Petkim öncü senetler olarak ilk dirençlerini kırdılar. Önümüzdeki haftalardan itibaren Irak konusundan başka dikkatlerin çekileceği diğer öncelikli konu IMF ile görüşmeler olacak gibi duruyor. Hükümet programdan sapılmayacağı konusunda IMF’yi ikna edebilirse hisse senetleri piyasasında canlanma görülebilir. Teknik olarak yaklaşık bir aydır kısa vadeli göstergelerin diplerde uyumsuzluk görünümleri sergilemeleri ve senetlerin uzun vadeli destek bölgelerinde bulunmaları olası olumlu haberlere daha güçlü bir tepki oluşturabilir endekste destekler 9,700 ve 10,000’de dirençler ise 10,500 ve 11,000’lerde bulunuyor. 
     Bol kazançlı haftalar dileğiyle. 
     



 EKONOMİ 















</TEXT>
</DOC>
