<DOC>
<DOCNO> 123384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur22.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıköğretim'de kayıt yenileme işlemleri yarın başlıyor... 
</HEADLINE>
<TEXT>

     Anadolu Üniversitesi'nin uzaktan eğitim veren İktisat, İşletme ve Açıköğretim fakültelerinde kayıt yenileme işlemleri yarın başlıyor. 
     Açıköğretim Fakültesi Dekanlığı'ndan yapılan açıklamada, öğrencilere kayıt yenileme ile ilgili belgelerin posta yoluyla gönderildiği belirtildi. 
     Öğrencilerin kayıt yenileme için istenilen belgeleri hazırlayıp 9 Aralık'tan itibaren AÖF bürolarına başvurması gerektiği bildirilen açıklamada, şu ifadelere yer verildi 
     ''Kayıt yenileme işlemlerinin yapılacağı 9-25 Aralık tarihleri kesinlikle uzatılmayacak. Posta ile gönderilen kayıt yenileme belgeleri eline geçmeyen öğrencilerin, 16 Aralık'tan itibaren AÖF bürolarına başvurarak yedek kayıt yenileme formu alması gerekiyor. Mazeretleri nedeniyle kayıt yeniletemeyen öğrenciler ise mazeretlerini resmi belgeyle kanıtlayıp gerekli evrakla 26-27 Aralık tarihlerinde AÖF bürosuna giderek kayıtlarını yeniletebilecekler.'' Açıklamada, İstanbul'da kayıtlı bulunan öğrencilere, Aksaray, Beşiktaş, Şirinevler, Kadıköy ve Kartal AÖF bürolarının hizmet vereceği ifade edilerek, Türkiye genelindeki tüm büroların, 14 ve 21 Aralık Cumartesi günleri de kayıt yenileme işlemleri için açık tutulacağı bildirildi. 
     Kayıt işlemlerinin düzenli ve hızlı yapılabilmesi amacıyla öğrencilere, ders kitaplarının kayıt döneminden sonra dağıtılacağı belirtilen açıklamada, kayıt yenileme işlemlerinin posta aracılığıyla yapılamayacağı ifade edildi. 
     





</TEXT>
</DOC>
