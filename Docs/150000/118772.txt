<DOC>
<DOCNO> 118772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/spo04.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da kavga 
</HEADLINE>
<TEXT>

Bordo-Mavili ekibin dünkü antrenmanında Serkan Özsoy ile PAF takımında yer alan Cemre tartıştı 
     GALATASARAY maçının hazırlıklarını sürdüren Trabzonspor’da, dünkü idmanda yaşanan tatsızlık can sıktı. PAF takımı ile yedekler arasında yapılan çift kale maçında Serkan Özsoy, Cemre’ye sert girdi. Genç futbolcu, bu duruma tepki gösterdi. İki futbolcunun birbirleriyle tartışmalarına sinirlenen Teknik Direktör Samet Aybaba, Serkan ve Cemre’yi soyunma odasına gönderdi. 
     ANTRENÖR Bahattin Güneş, daha sonra soyunma odasına giderek, oyuncuları barıştırdı. Serkan Özsoy’a daha ağır olmak üzere, iki futbolcuya da ceza verileceği bildirildi. Çift kalede yedek futbolcular, PAF takımını 3 - 2 mağlup etti. Somers çalışmada sakatlık geçirdi ve idmanı terketti. Antrenmana önceki günkü idmanın son bölümünde sakatlanan Metin ile Lee Yong katılmadı. 
     
     Bangoura sesleri 
     TRABZONSPOR ocak ayında start alacak transfer dönemi için kolları şimdiden sıvadı. Başkan Yardımcısı Ahmet Ağaoğlu’nun Lockereen’de forma giyen 21 yaşındaki Gineli Bangoura ile hemen hemen her konuda anlaşmaya vardığı öğrenildi. 
     
     Hasan’ın hayali 
     GENÇ futbolcu, Galatasaray maçının oynanacağı gün 22. yaşına gireceğini söyledi ve en büyük hediyenin üç puan olabileceğini dile getirdi. Hasan Üçüncü "Son 5 maçımızı galibiyetle kapadık. Galatasaray maçında da takım olarak bu seriyi sürdürmek istiyoruz" dedi. 
     



 SPOR 





























</TEXT>
</DOC>
