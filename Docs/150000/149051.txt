<DOC>
<DOCNO> 149051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun16.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Kuzey Irak'a 6 kişilik gözlemci heyeti gönderiyor... 
</HEADLINE>
<TEXT>

     Türkiye'nin, Kuzey Irak'taki durumu yerinde tespit etmek amacıyla, Musul ve Kerkük başta olmak üzere bölgeye 6 kişilik bir askeri gözlemci heyetini göndereceği öğrenildi. 
     Edinilen bilgiye göre, Iraklı Kürt peşmergelerin Kerkük'e girdiği yönündeki haberlerden kaygılanan Türkiye, durumu yerinde tespit etmek için heyet gönderme konusunda ABD ile anlaştı. 
     Gönderilecek Türk irtibat subayları, göreve başlamalarının ardından, Kuzey Irak'ın çeşitli kent ve bölgelerinde incelemeler yaparak bilgileri Türkiye'ye iletecek. Böylece Türkiye'nin, Kuzey Irak'ta savaş alanındaki gelişmelerden resmen ve birinci elden haber alabilmesinin amaçlandığı kaydedildi. 
     Bu konudaki anlaşmanın, Dışişleri Bakanları Abdullah Gül ile Colin Powell arasındaki görüşmede teyit edildiği ve ayrıntıların, iki tarafın askeri makamları tarafından kararlaştırılmakta olduğu ifade edildi. 
     Kuzey Iraklı Kürt peşmergelerin az sayıda ABD özel kuvvet mensubuyla dün sabah Kerkük'e girmesi, Türkiye'de kaygıyla karşılanmış ve Ankara'nın girişimi üzerine Amerikalı yetkililer, Kerkük ve diğer Kuzey Irak kent ve bölgelerinde komuta ve kontrolün sadece ABD kuvvetlerinde olacağını, peşmergelerin bugün Kerkük'ten çıkacağını bildirmişlerdi. 
     





</TEXT>
</DOC>
