<DOC>
<DOCNO> 145738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko20.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Genel Müdürü Vergi barışı için şu anda uzatma yok 
</HEADLINE>
<TEXT>

     Gelirler Genel Müdürü Osman Arıoğlu, vergi barışı uygulamasında, şu an için bir süre uzatımının, sözkonusu olmadığını bildirdi. 
     Arıoğlu, TBMM'ye gönderilen vergi düzenlemelerine ilişkin bilgilendirme toplantısında, vergi barışı konusundaki soruları da yanıtladı. 
     Dün akşam itibariyle, vergi barışından yararlanmak için 1 milyonun üzerinde başvuru yapıldığını belirten Arıoğlu, işlemi biten dosyalardaki taksitilendirilen alacak tutarının da, 2 katrilyon 850 trilyon lira olarak belirlendiğini ifade etti. 
     İşlemi devam eden dosyalarla, bu tutarın 3 katrilyon liranın üzerine çıkacağını anlatan Arıoğlu, süre uzatımı konusundaki taleplerle ilgili değerlendirmede bulundu. 
     ''Vergi barışına, her geçen gün artan yoğunlukta müracaatlar devam ediyor. Daha önce rakamları büyük olanlar ile matrah artırımına gidecek olanların, son günleri beklediğini söylemiştik. Bu yoğunluktan memnunuz. Bu durum, gelir tahmini hedeflerimizin ne kadar isabetli olduğuna da göstermektedir. IMF, ısrarla uygulamadan 750 trilyon lira sağlanacağını belirtmişti. Onlarla bir türlü anlaşamamıştık. Şu ana kadar yapılan başvurular, bizim haklılığımızı ve tahmindeki isabetimizi ortaya koyuyor. Süre konusunda, çok talep var. Ama bu bir yasal düzenleme konusu. Şu an için de bir uzatma söz konusu değildir.'' 
     
     SAVAŞ ETKİLEMEYECEK Mİ 
     Gelirler Genel Müdürü Arıoğlu, Irak'taki savaş ile ekonomik sıkıntıların vergi barışı çerçevesinde yapılacak ödemeleri olumsuz etkileyip etkilemeyeceği sorusunu yanıtlarken, müracaatların, bu konudaki olumlu eğilimi gösterdiğini vurguladı. 
     Yasada, taksidini zamanında yatıramayana, bir ay sonra yüzde 10 fazlasıyla ödeme imkanı getirildiğine dikkati çeken Arıoğlu, şöyle devam etti. 
     ''Mükellef, yeter ki müracaat etsin. İş Bankası ve Vakıfbank da tahsil sürecine girdiler. Bu bankaların da katkısıyla, tahsilatlar yapılacaktır. Ben ciddi anlamda bir problem yaşamayacağımızı sanıyorum. Ama gelecek ne getirir Bunu bilmekte zor.'' Arıoğlu, bir başka soru üzerine, 2.8 katrilyon liralık başvuru içerisinde, KİT'ler ile belediyelerin payının çok düşük olduğunu, onların başvuru süresinin de, Mayıs ayında sona ereceğini belirtti. Arıoğlu, şu ana kadar yapılan müracaatların yüzde 99.9'nun özel kesimden geldiğini ifade etti. 
     Vergi barışındaki toplam hedefin 3.6 katrilyon lira olduğuna işaret eden Arıoğlu, bunun 2.4 katrilyon lirasının, 2003 yılı içinde geleceğinin tahmin edildiğini kaydetti. 
     Arıoğlu, bütçede de sözkonusu rakamın yer aldığını belirterek ''Şimdi gelinen noktadan sonra, IMF'ye verilecek niyet mektubunda, onların ifade ettiği 750 trilyon lira yerine, bizim söylediğimiz rakamın konulmasına gerek yok. Bütçede faiz dışı fazla önemli. 750 trilyon liranın üzerindeki rakam, bütçedeki faiz dışı fazlayı yükseletecektir. Bu da Türkiye'nin borçlarını çevirmesi bakımından önemlidir'' diye konuştu. 
     Arıoğlu, bütçenin gelir kaleminde, şu an ilave bir şey düşünülmediğini sözlerine ekledi. 
     




</TEXT>
</DOC>
