<DOC>
<DOCNO> 147965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur30.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet'in kanun tasarılarını, Devlet Bakanı Şahin inceleyecek 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Hükümetin kanun tasarıları ve milletvekillerinin kanun teklifleri, benim incelememden sonra Meclis'e sunulacak'' dedi. 
     Abant'ta, AK Parti Bayrampaşa İlçe Teşkilatı'nca düzenlenen eğitim seminerine katılan Şahin, otelden ayrılırken, A.A muhabirine, ''Sayın Başbakan Tayyip Erdoğan'ın yazılı olarak tarafıma verdiği talimatla, bundan böyle hükümetin çıkartacağı kanun tasarıları ve milletvekillerinin kanun teklifleri benim incelememden sonra ve benim imzamla meclise sunulacak'' dedi. 
     Kamuda toplu iş sözleşmeleri görüşmelerinin işyeri düzeyinde devam ettiğini vurgulayan Bakan Şahin, ''Toplu iş sözleşmeleri ileride hükümetin önüne gelecek. Bazı işyerlerinin yetkisi yeni alındı'' diye konuştu. 
     
     ''BAGAJDA DOSYALARLA DOLAŞIYORUM'' 
     Otelden ayrılırken toplantıya katılan partililerle hatıra fotoğrafı çektiren Devlet Bakanı Şahin, arabasına binerken aracın bagajındaki dosyaları işaret ederek, ''Bunların tamamı imzalanması gereken resmi dosyalar. Devletin işleri aksamasın diye arabamın bagajında dosyalarla dolaşıyorum. Toplantı ve görüşmelerden fırsat buldukça, bu dosyaları yol boyunca imzalıyorum'' dedi. 
     Bakan Şahin, daha sonra Abant'tan ayrılarak Ankara'ya hareket etti. 
     





</TEXT>
</DOC>
