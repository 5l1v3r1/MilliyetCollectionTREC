<DOC>
<DOCNO> 135451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun14.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın matador, arenada ölümden döndü... 
</HEADLINE>
<TEXT>

     Meksika'da yapılan geleneksel boğa güreşinde kadın matador, aldığı boynuz darbesiyle yaralandı. 
     Avrupa'da İspanya ve Portekiz'de yapılan geleneksel boğa güreşlerinin benzeri Meksico City kentinde yapıldı. Arenaya çıkan kadın matador, yaklaşık 500 kilo ağırlığındaki boğayı birkaç yerinden yaraladı. Tribünlerdeki binlerce kişi, kadın matadordan öldürücü darbeyi yapmasını beklemeye başladı. Yaralı hayvanın üzerine gelmesini isteyen kadın matador şapkasını boğaya doğru fırlattıktan sonra elindeki kırmızı örtüyü salladı. Sırtından akan kanların intikamını almak isteyen boğa, hızla matadorun üzerine koştu. Kadın matador, bir anlık dalgınlığının faturasını yüzü ve bacağından yaralanarak ödedi. Azgın boğa diğer matadorlar tarafından uzaklaştırılırken, yaralı kadın matador hastaneye kaldırıldı. 

     
</TEXT>
</DOC>
