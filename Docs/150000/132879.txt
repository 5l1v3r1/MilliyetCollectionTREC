<DOC>
<DOCNO> 132879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun17.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç Başbakanı "Irak'ta denetçilere daha fazla zaman tanınsın" 
</HEADLINE>
<TEXT>

     Norveç Başbakanı Kjell Magne Bondevik, ''Irak'ta görev yapan BM silah denetçilerine, talep ettikleri takdirde, görevlerini sürdürmeleri için daha fazla zaman tanınmasından yana olduklarını'' açıkladı. 
     Atina'da, AB Dönem Başkanı Yunanistan'ın Başbakanı Kostas Simitis ile biraraya gelen Bondevik, gazetecilere yaptığı açıklamada, Norveç'in Irak sorununa barışçı bir çözüm bulunmasını umduğunu söyledi. 
     Yunanistan'ın AB'nin Irak konusunda ortak bir tutum oluşturması için çaba harcadığını kaydeden Bondevik, Norveç'in de işbirliği içinde olduğunu belirtti. Bondevik, ''BM Güvenlik Konseyi'nin, önümüzdeki Pazartesi günü, yani Silah Denetim Komisyonu'nun raporunu sunmasından sonra, Irak konusunda yeni bir tartışma yapması büyük önem taşıyor. Talep ettikleri takdirde, denetçilere, daha fazla zaman tanınmasından yanayız'' dedi. 
     
     SİMİTİS'İN AÇIKLAMASI 
     Simitis ise Bondevik ile yaptıkları görüşmede Irak ve diğer uluslararası gelişmeleri, ayrıca AB ile Norveç arasındaki Avrupa Ekonomik Alanı'na ilişkin anlaşmanın yenilenmesi konusun ele aldıklarını açıkladı. 
     AB'nin her genişlemesinden sonra yenilenen bu anlaşmanın, 16 Nisan'da Atina'da yapılacak yeni üyelerin AB ile üyelik anlaşmalarını imzalayacakları törende imzalanmasını umduğunu belirten Simitis, Norveç'in bu konudaki yaklaşımını akla yakın bulduğunu ve desteklediğini kaydetti. 
     Bu arada, sorular üzerine BM Genel Sekreteri Kofi Annan'ın Kıbrıs Özel Temsilcisi Alvaro De Soto ile bu sabah yaptığı görüşmeye değinen Simitis, bu görüşmede Kıbrıs'taki son gelişmeleri ele aldıklarını kaydetti. Simitis, ''Bu görüşmede, 28 Şubat'tan sonra Annan'ın Kıbrıs'ta çözüm için izlemesi olası taktikleri ele almadık. Dün, BM'nin çözüm istediğini ve 2 müzakarelere son verip, taraflara Genel Sekreter'in planı temelinde son önerilerini sunduktan sonra nihai kararlarını vermelerini isteyebileceklerini söyledim. Bu gerçekleşmesi olası görünen bir tahmin ancak gelişmelere ilişkin kesin bir şey söylemek mümkün değil'' dedi. 
     Başbakan Simitis, Yunan-Rum tarafının her halukarda, uluslararası topluma, adil ve uygulanabilir bir çözüm istediğini ve katkısını esirgemediğini göstermek durumunda olduğunu da vurguladı. 
     





</TEXT>
</DOC>
