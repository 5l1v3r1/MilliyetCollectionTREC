<DOC>
<DOCNO> 138714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun15.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız öğretmenler türbanlı öğrenci yüzünden greve gidecek 
</HEADLINE>
<TEXT>

     Fransa'nın Lyon kentindeki bir lisede öğretmenler, okul yönetiminin türban takan kız öğrenciye izin verdiği gerekçesiyle greve gitme tehdidinde bulundu. 
     Le Figaro gazetesinin haberine göre, Martiniere-Duchere adlı lisede görevli yaklaşık 200 öğretmen, okul binası önünde toplanarak, türban sorunuyla ilgili hazırladıkları ortak bildiriyi okudu. 
     Öğretmenler, laikliğe bağlılıklarını hatırlatarak, okul yönetimine 16 yaşındaki türbanlı kız öğrenciyle ilgili sorunu çözmesi çağrısında bulundu. 
     Okul yönetiminin, ilk olarak genç kızla konuşarak ikna etme yoluna gittiği, başarılı olamayınca disiplin kurulunun toplanması çağrısında bulunduğu bildirildi. 
     Lyon kentindeki İl Eğitim Müdürlüğü'nün, okul disiplin kurulunun toplanmasına izin vermemesi üzerine, öğretmenlerin tepkisinin arttığı bildirildi. Lyon'daki İl Eğitim Müdürü Alain Moreau, genç kızın davranışında gerçekten tahrik edici bir unsur olmadığını belirterek, acele etmeden ve düşünülerek konunun gözden geçirilmesi gerektiğini savundu. 
     Okuldaki öğretmenler, Milli Eğitim Bakanlığı'na mektup yazarak, 1989 yılında bu konuda belirlenen yönetmeliğe açıklık getirilmesini istediler ve 13 Mart tarihine kadar söz konusu kız öğrenciyle ilgili disiplin kurulunun toplanmaması halinde greve gitme tehdidinde bulundu. 
     





</TEXT>
</DOC>
