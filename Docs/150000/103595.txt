<DOC>
<DOCNO> 103595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo17.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington "Jardel'den iyi olduğumu söylemedim" 
</HEADLINE>
<TEXT>

     Fenerbahçe ve A Milli Futbol Takımı'nın savunma oyuncusu Fatih Akyel, Avrupa Şampiyonlar Ligi 3. ön eleme turunun rövanşında Feyenoord Rotterdam ile zorlu bir maç yapacaklarını belirterek, turu geçen taraf olacaklarına inandığını söyledi. 
     Takım arkadaşı Brezilyalı futbolcu Washington ile Samandıra Tesisleri'nde antrenmandan sonra basın mensuplarının sorularını yanıtlayan Fatih, Hollanda ekibi karşısında deplasmanda yaptıkları maçta, alınabilecek en kötü skoru aldıklarını ifade ederek, ''Burada kendi saha avantajımızı da kullanarak Feyenoord'u eleyecek güçteyiz. Zorlu bir maç olacak'' dedi. 
     Takım arkadaşlarıyla birlikte bu sezon Avrupa Şampiyonlar Ligi'nde mücadele etmeyi çok istediklerini vurgulayan Fatih, ''Korkumuz yok. Ama mutlaka kazanmamız gerektiğini biliyoruz. Tüm futbolcular olarak Avrupa Şampiyonlar Ligi'nde mücedele etmeyi çok istiyoruz. Feyenoord ile rövanş maçında da bunu düşünerek oynayacağız'' diye konuştu. 
     Kadıköy'de yapacakları maçta kontrollü oyun sergileyebileceklerini anlatan Fatih, ilk maçtaki skoru düşünerek rakiplerine bilinçsizce saldırmayacaklarını kaydederek, ''İlk maçta 1-0 yenildik diye rakibimize bilinçsizce saldırmaya gerek yok. Kontrollü oynayacağız. İlk yarıda bir gol bulursak, ikinci yarı daha farklı olur'' diye konuştu. 
     Teknik direktör Werner Lorant'ın uygulattığı değişik savunma taktiklerinin kendisini etkilemediğini de ifade eden sarı-lacivertli futbolcu, görevini zorlanmadan yerine getirdiğini sözlerine ekledi. 
     
     WASHINGTON ''UYUM DÖNEMİNDEN GEÇİYORUM'' 
     Fenerbahçe'nin gol umudu Brezilyalı futbolcu Washington, uyum döneminden geçtiğini ve en kısa sürede adaptasyon dönemini atlatacağını bildirdi. 
     Brezilya'daki antrenman programlarıyla Türkiye'deki çalışma sisteminin çok farklı olduğunu anlatan Washington, ''Biz Brezilya'da maç öncesinde veya maçtan 1 gün önce antrenman yapmazdık. Çift idman da olmazdı. Buna adapte olmaya çalışıyorum. Sanıyorum zaman zaman bunun yorgunluğunu yaşıyorum. Tahmin ediyorum ki çok kısa bir sürede uyum sağlayacağım'' diye konuştu. 
     Ligde geçen hafta yaptıkları Ankaragücü maçına da değinen sarı-lacivertli futbolcu, 1-0 galip geldikleri karşılaşmada çok gol kaçırdığını kaydederek, ''Normalde bu pozisyonlarda gol kaçırmam ve affetmem. Ama bu da futbolun doğal unsurudur. Ankaragücü maçından önce oynadığımız karşılaşmalarda fazla pozisyon bulamadım. Önemli olan gol paslarını alabilmemdir. Ankaragücü maçında sahanın her tarafından istediğim toplar geldi. Önümüzdeki maçlarda bu tip pozisyonları daha iyi değerlendireceğim'' dedi. 
     Washington ayrıca, bir basın mensubunun, ''Daha önce Jardel'den daha iyi olduğunu söylemiştin. Ama 3 resmi maçta 1 gol atabildin. Bunu neye bağlıyorsun '' biçimindeki sorusuna da, ''Ben Jardel'den daha iyi olduğumu söylemedim. Yalnızca ondan daha farklı yönlerim olduğunu belirttim. 2 ayağımı ve kafamı iyi kullandığımı söyledim'' yanıtını verdi. 
     





</TEXT>
</DOC>
