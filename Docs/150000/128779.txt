<DOC>
<DOCNO> 128779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur05.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de "savaş çıkıp seçim ertelenirse" korkusu... 
</HEADLINE>
<TEXT>

     Genel Başkan Tayyip Erdoğan'ın başbakanlığı önündeki engelleri bir bir kaldırarak sonuca yaklaşan AKP'yi bu kez de Irak'ta çıkacak bir savaş nedeniyle Siirt seçimlerinin iptal edilebileceği korkusu sardı. 
     Anayasa değişikliklerinin yürürlüğe girmesi ve uyum paketinin de TBMM'den çıkarılmasıyla Siirt'ten adaylığını açıklamak için MKYK'yı haftasonunda toplantıya çağıran Erdoğan'ın karşısına bu kez de savaş sıkıntısı çıktı. Erdoğan MKYK toplantısının ardından Pazartesi günü Siirt'ten milletvekili adaylığını açıklayarak başbakanlığı için start vermeye hazırlanırken, parti kulislerinde Irak'ta çıkabilecek olası savaşla ilgili bir kaygı konuşulmaya başlandı. Bu kaygı Tayyip Erdoğan'ın başbakanlığını engelleyecek yeni bir gelişme olarak, "Irak'a bir müdahale durumunda TBMM'nin alacağı bir savaş kararı halinde Siirt seçimleri iptal edilir" şeklinde ifade edildi. 
     AKP'liler arasında konuşulmaya başlayan "Savaş Erdoğan'ın başbakanlığını engeller" korkusu şu gerekçelere dayandırıldı 
     
     SİİRT IRAK'A ÇOK YAKIN 
     "Uyum Paketinin Cumhurbaşkanı Ahmet Necdet Sezer tarafından onaylanması durumunda Siirt seçimleri 9 Mart'ta yapılacak. Son Anayasal ve yasal değişiklikle Erdoğan bu seçimde aday olabilecek. 
     Ancak Irak'a bir müdahale olacaksa bunun 9 Mart'a kadar gerçekleşeceği de artık kesin gibi görünüyor. Bu durumda asker gönderme ya da topraklarda asker bulundurma kararı için hükümetin TBMM'den karar alması gerekiyor. Bu da savaş ilanı demektir. Savaş ilan edildiğinde Siirt seçimlerinin çok büyük ihtimalle iptal edilir. 
     Çünkü Siirt coğrafi olarak Irak'a çok yakın. Irak'taki bir savaştan en çok etkilenecek illerden biri. Siirt, Irak'ta çıkacak bir savaşta Türkiye'nin stratejik açıdan en hassas yeri haline gelecek. Ateş ortasındaki bir siirt'te seçim çok zor hale gelir" AKP'de Erdoğan'ın herşeye rağmen Siirt'ten aday olma kararı alacağı, ancak savaş çıkması nedeniyle başbakanlığının enaz 1 yıl daha gecikme riskiyle karşı karşıya kalacağı değerlendirmeleri yapıldı. 
     





</TEXT>
</DOC>
