<DOC>
<DOCNO> 128746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun12.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, "dışarıdan iyi görünmüyor" diye recm cezasını askıya aldı 
</HEADLINE>
<TEXT>

     İran'daki recm cezaları, uluslararası alanda İran hakkında olumsuz etki yapıyor diye geçici olarak durduruldu. 
     İran haber ajansı İRNA'ya göre, Kum kentindeki ilahiyat okulunun muhafazakar din adamlarından Hüccetülislam Muhsin Garavyan, ''taşlanarak idam cezalarının, olumsuz etkileri yüzünden askıya alındığını'' bildirdi. Garavyan, bunun geçici bir uygulama olacağını özellikle vurguladı. 
     Garavyan, ''Recm cezaları, İslam ve Müslümanların yararına olmayacaksa, bir süre için askıya alınabilir'' dedi ve bugünkü uluslararası bağlamda Müslümanların çok daha önemli kaygıları olduğunu, recm gibi konuların ise bu kaygıların önüne geçtiğini söyledi. 
     Kadın milletvekili Cemile Kadıvar, bir hafta önce açıklama yapmış ve yargı erki başkanlığının, yargıçlardan recm cezası yerine başka cezalar vermelerini istediğini bildirmişti. 
     Mecliste çoğunlukta olan reformcular, recmin yerine hangi cezaların verilebileceğine ilişkin tartışmayı ekimde başlatmışlardı. 
     





</TEXT>
</DOC>
