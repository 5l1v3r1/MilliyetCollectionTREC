<DOC>
<DOCNO> 148698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/guncel/gun19.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa 
</HEADLINE>
<TEXT>

Rumsfeld Suriye yardım ediyor...      ABD Savunma Bakanı Donald Rumsfeld, Pentagon’da düzenlediği basın toplantısında, Iraklı üst düzey yetkililerin Suriye’ye kaçtığını ve Şam yönetiminin Irak’a askeri yardımda bulunduğunu öne sürdü. Rumsfeld, "Yönetimdeki üst düzey yetkililer, Irak’tan Suriye’ye kaçıyorlar. Suriye, Saddam destekçilerinin Irak’tan kaçmalarına muhtemelen yardımcı oluyor. Bazı istihbarat bilgilerine göre Suriye, insanların Irak’tan Suriye’ye kaçmalarını kolaylaştıran bir işbirliği içinde. Bazı durumlarda orada güvenli sığınak bulabiliyor, bazı durumlarda da oradan başka yerlere geçiyorlar" dedi. Rumsfeld, "Irak’a askeri yardımda bulunulmaması tavsiyesinde bulunmuştum. Suriyeliler bu tavsiyeye uymama kararı almış gibi görünüyor. Suriye, Irak’a bir şeyler göndermeyi sürdürüyor" diye konuştu. 
     
BBC’ye yasak geldi      İNGİLİZ Ark Royal uçak gemisinde İngiliz Yayın Kurumu’nun BBC yayını, Irak yanlısı bir çizgi izlediği iddiasıyla kesildi. Mürettebatın, 22 Mart’ta İngiliz donanmasına ait iki Sea King helikopterinin çarpışması sonucu bir ABD ve 7 İngiliz askerinin öldüğü olayı "bakımsızlığa" bağlayan BBC’ye kızgın olduğu belirtiliyor. 
     
Gazetecilere dayak      IRAK’ın başkenti Bağdat’ta 6 Portekiz ve 1 Bulgar gazetecinin, Iraklıların saldırısına uğradığı bildirildi. Portekiz’in resmi radyo - televizyon kanalı Radiotelevisao Portuguesa’ya açıklama yapan gazeteci Carlos Fino, dayak yediklerini ve soyulduklarını belirtti. Fino, araçlarına kalaşnikovla ateş eden Iraklıların, bıçaklarla kendilerini tartakladığını kaydetti. 
     


GÜNCEL 

























</TEXT>
</DOC>
