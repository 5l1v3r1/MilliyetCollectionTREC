<DOC>
<DOCNO> 109163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur01.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "3 Kasım'da sandıklardan tek başına iktidar çıkacağız" 
</HEADLINE>
<TEXT>

     AK Parti Genel Başkanı Recep Tayyip Erdoğan, 3 Kasım'da yapılacak seçimleri kimsenin erteleyemeyeceğini belirterek, ''Seçim olacak, bu sandıklardan da AK Parti tek başına iktidar olarak çıkacak'' dedi. 
     Erdoğan, partisinin Üsküdar İlçe Başkanlığı'nın, İstanbul Ticaret Odası Kandilli Koru Tesisleri'ndeki yemeğine katılarak burada bir konuşma yaptı. 
     Siyasi tarih gözden geçirildiğinde, ülkelerin demokrasi mücadelesini birçok bedel ödeyerek elde ettiklerinin ortaya çıkacağını ifade eden Erdoğan, Türkiye'de de demokrasi mücadelesinde 1946, 1950, 1960 ve 12 Eylül tarihlerinin belirli dönüm noktaları olduğunu söyledi. 
     Erdoğan, Adnan Menderes, Fatin Rüştü Zorlu ve Hasan Polatkan'ın hala anılmalarının bir nedeni bulunduğunu belirterek, ''Çünkü onlar, adeta demokrasinin bir bedeli olarak ebediyete intikal etmişlerdir'' dedi. 
     Sonraki dönemlerde demokraside mesafeler alındığını, ancak ideal olanın yakalanamadığını savunan Erdoğan, gönüllerin, kafaların bir olması halinde engellerin aşılacağını ve düşünce, ifade, din ve vicdan özgürlüklerinin önündeki engellerin kalkacağını vurguladı. 
     Erdoğan, tek dertlerinin vatan sevdası olduğunu ifade ederek, şunları kaydetti 
     ''Bu sevdadır bizi bu yollara düşüren. İşte önümüzde, 3 Kasım olacak, kimse bunu tehir edemez. Tehir etmeye çalışanlar bunun bedelini ödeyemezler. Seçim olacak, bu sandıklardan da AK Parti tek başına iktidar olarak çıkacak.'' AKP'nin tek başına yüzde 50'nin üzerinde oyla iktidar olmasını istediğini kaydeden Erdoğan, partililere seçim için yapılması gereken çalışmaları anlattı. 
     Erdoğan, ''40 günümüz var. Gece, gündüz demeyeceğiz. 4 Kasım'da Türkiye'de yeni bir gün doğacak. Bu kadar tarihi bir dönemeç noktasındayız. Perşembe günü İstanbul'da seçim beyannamesini açıklayacağım. Cumartesi Hakkari'den kampanyamızı başlatıyoruz ve tüm Anadolu'yu karış karış dolaşıyoruz. Sizler de İstanbul'u karış karış dolaşın'' diye konuştu. 
     
     SORULAR 
     Konuşmasının ardından gazetecilerin sorularını da yanıtlayan Erdoğan, kurucu üyeliğinin düşürülmesinin söz konusu olduğunun hatırlatılması üzerine, kurucu üyelik olayının yasal bir zorunluluk olduğunu ve o zorunlulukla ilgili gerekenin, vakti geldiğinde yapılacağını söyledi. 
     Erdoğan, ''O yasal zorunlulukla ilgili olay, yaklaşık 5 ay oldu. O verilmiş olan karar, Anayasa Mahkemesi kararı, onun 6 aylık bir süreci vardır. O sürecin dolmasına zannediyorum 20-25 günlük bir süre var. O süreç yaklaşınca o zaman yasal zorunluluğun gereği neyse yerine getirilir'' dedi. 
     Erdoğan, ''Şeriatın kestiği parmak acımaz'' sözünü nasıl değerlendiriyorsunuz şeklindeki soruya da, ''Temenni ederim ki bir de onlar kendi parmaklarında bunu denesinler. Bakalım acıyor mu acımıyor mu '' yanıtını verdi. 
     Konuşmasında Menderes'i örnek vermesinin sorulması üzerine Erdoğan, ''Demokrasi mücadelesi için, özgürlükler mücadelesi için anlatıyorum'' dedi. 
     AK Parti Genel Başkanı Recep Tayyip Erdoğan, gelişmelerin demokrasi tarihinin kayıtlarına girdiğini ifade ederek, ''Hiçbir şey kayıt edilmeden durmaz. Bakıyorsunuz belirli bir süre sonra bunlar önünüze veya farklı nesillerin önüne geliyor. Bakın şu anda bu konu Avrupa İnsan Hakları Mahkemesi'ne kadar gitmiştir. Yaklaşık 2,5 yıldır AİHM'de sırada bekliyor. Bu son gelişmelerle birlikte bizler tedbir konulmasını istedik. Her an her şey olabilir'' diye konuştu. 
     





</TEXT>
</DOC>
