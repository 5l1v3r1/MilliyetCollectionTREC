<DOC>
<DOCNO> 102726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko24.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
5 şirket 46 bin 378 borsazede yarattı 
</HEADLINE>
<TEXT>

     Aktaş Elektrik, EGS Dış Ticaret, Köytaş Tekstil, Söksa ve Gümüşsuyu hisselerinin Borsa kaydından çıkarılarak sürekli olarak işlem görmekten men edilmesi kararından 46 bin 378 yatırımcı olumsuz etkilendi. 
     Takasbank verilerine göre, Takasbank nezdinde Aktaş Elektrik'in 12 bin 156, EGS Dış Ticaret'in 14 bin 559, Gümüşsuyu'nun 7 bin 178, Köytaş'ın 10 bin 45 ve Söksa'nın 2 bin 440 adet güncel hesabı bulunuyor. 
     23 Ağustos'tan itibaren gözaltı pazarına serbest marjla işlem görmeye başlayacak olan 3 şirketin de 32 bin 647 yatırımcısı var. 
     Çukurova Elektrik'e ait hesap sayısı 10 bin 250 adet, Kepez Elektrik'e ait hesap sayısı 3 bin 817 adet, EGS Gayrimenkul Yatırım Ortaklığı'na ait hesap sayısı da 18 bin 580 olarak belirlendi. 
     
     13 ŞİRKETTE 117 BİN 375 YATIRIMCI 
     Hisse senetleri Borsa kotundan çıkarılarak Kot Dışı Pazar kaydına alınan, geçici olarak işlem görmekten men edilen ve bugünden itibaren aracı kurumlar vasıtasıyla Borsa dışında alım satım işlemlerine tabi olan 13 şirketin hisseleri de 117 bin 375 yatırımcının elinde bulunuyor. 
     Takasbank nezdindeki güncel hesap sayılarına göre, Medya Holding'e ait 16 bin 209, Sabah Yayıncılık'ın 14 bin 812, Sabah Pazarlama'nın 5 bin 106, EGS Holding'in 50 bin 918, EGS Egeser'in 4 bin 430, EGS Finansal Kiralama'nın 2 bin 26, Nergis Holding'in 2 bin 850, Sifaş'ın 4 bin 1, Polylen'in 4 bin 636, Factofinans'ın 2 bin 8, İktisat Finansal Kiralama'nın 6 bin 240, Tümteks Tekstil'in 2 bin 802 ve Boyasan'ın 1.185 adet hesabı var. 
     Ayrıca, İMKB Yönetim Kurulu'nun kararına konu olan toplam 21 şirketin hisse senetlerine ait hesap sayısı da 196 bin 400 adet olarak hesaplandı. 
     





</TEXT>
</DOC>
