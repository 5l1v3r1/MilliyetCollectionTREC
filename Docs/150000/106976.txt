<DOC>
<DOCNO> 106976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun36.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Bir yıl önce Pentagon'da başlayan savaşı kazanacağız" 
</HEADLINE>
<TEXT>

     ABD Başkanı George W. Bush, 11 Eylül terörist saldırılarının birinci yıldönümünde, ''Pentagon'da başlayan bu savaşı kazanmakta kararlıyız'' dedi. 
     ABD Savunma Bakanlığı Pentagon'da düzenlenen törende konuşan Bush, ''Bir yıl önce birçok kadın, erkek, çocuk, Amerikalı olduğu için öldü. Teröristler, Pentagon'u seçtiler. Çünkü Pentagon, dünyada ABD'nin simgesi'' diye konuştu. 
     ABD Başkanı konuşmasında, ''Teröristler bizim moralimizi bozmak için Pentagon'u hedef seçtiler. Ama bunda başarılı olamadılar. Saldırının hemen ardından büyük bir yardımlaşma sergilendi. Bir yıl sonra da bu bina sapasağlam, bir bütün olarak ayakta'' ifadelerini kullandı. 
     Pentagon'un bir ''yas merkezi'' veya ''anıt'' olmadığını belirten Bush, binadaki hasarın giderilmesinin ardından, çalışanların ofislerine döndüğünü hatırlattı. 
     Üniformalı Amerikalılara güveninin tam olduğunu söyleyen Bush, ''Bütün Amerika, size güveniyor. Ancak yapacak çok iş var'' dedi. Bush, terörizme karşı başlatılan savaşta, 2000 teröristin ele geçirildiğini, teröristlerin varlıklarına el konulduğunu ve iç güvenlik biriminin oluşturulduğunu da kaydetti. 
     Bush, ''Bu millet, bizim davamız için ölen herkesi onurlandırır. Biz, hem kendimiz, hem dostlarımız, hem de dünya barışı için savaşıyoruz'' dedi. 
     ABD Başkanı'nın konuşmasında, Irak'a ilişkin hiçbir ifade kullanmaması dikkati çekti. Bush'un, ''Irak tehdidine'' karşı nasıl yanıt verileceğine ilişkin yarın BM'de yapacağı konuşmasında önemli mesajlar vermesi bekleniyor. 
     
     ABD SAVUNMA BAKANI RUMSFELD 
     ABD Savunma Bakanı Donald Rumsfeld de konuşmasında, Pentagon'da kaçırılan uçakla teröristlerin çarptığı ve bir yıl içinde yeniden inşa edilerek çalışanların görevine döndüğü yeri işaret ederek, ''Bu duvar dayanışmanın göstergesidir'' dedi. 
     Rumsfeld, ''Burada bir yıl önce ne olduğunu hiçbir zaman unutmamalıyız. Burası, bir yıl önce ülkesine hizmet edenlerin öldüğü bir savaş alanıydı'' diye konuştu. 
     ''Geçen zaman içinde Afganistan'da büyük işler başarıldığını'' söyleyen Rumsfeld, ''Taliban yönetiminin devrildiğini ve Afganistan'ın kurtarıldığını'' ifade etti. 
     ABD'nin, terörizmle savaşta hayatını ortaya koyan müttefik ülke askerlerinin her birini dualarında andığını kaydeden Rumsfeld, dünyanın her köşesinden Amerikan halkına destek geldiğini belirtti. 
     Terörizme karşı koalisyonda 90 ülkenin yer aldığını hatırlatan Rumsfeld, ''11 Eylül, kahramanların doğduğu bir gün oldu'' dedi. 
     





</TEXT>
</DOC>
