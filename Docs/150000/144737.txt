<DOC>
<DOCNO> 144737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun28.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı onbinler sokaklarda... 
</HEADLINE>
<TEXT>

     Irak'a karşı ABD öncülüğündeki savaşa karşı gösteriler dünyanın dört bir yanında devam ediyor. 
     ABD'nin Irak'ta başlattığı savaşı protesto amacıyla, başta Montreal kenti olmak üzere, Kanada'nın çeşitli kentlerinde onbinlerce kişi sokaklara döküldü. 
     ABD Konsolosluk binası önünde toplanan bazı göstericiler Amerikan bayrağı yaktı ve ''savaşa hayır, barışa evet'', ''Bush terörist'' diye sloganlar attılar. 
     Halifax kentinde de yaklaşık 2 bin kişinin katıldığı protesto gösterisinde ABD bayrakları yakıldı. 
     Barış yanlısı gruplar ayrıca Toronto, Winnipeg, Calgary, Edmonton, Vancouver gibi kentlerde de eylemler düzenlediler. 
     
     PAKİSTAN 

     Pakistan'ın Lahor kentinde, dinci partilerin çağrısıyla toplanan 50 bin kadar kişi, ABD Başkanı George Bush'un kuklalarını yaktı ve ''Amerikan terörizmi'' olarak nitelendirdikleri savaşı kınadılar. 
     Göstericiler ''Bush'tan nefret ediyoruz, Saddam'ı seviyoruz'', ''Şer ekseni Bush ve Blair'' yazılı pankartlar taşıdılar. Göstericiler, Bush'un kuklasını yakarken de ''Amerika yıkılıncaya kadar savaş devam edecek'' diye bağırdılar. 
     
     AFGANİSTAN 

     Afganistan'nın Laghman eyaletinin başkentinde toplanan binlerce kişi, savaş karşıtı sloganlar atarak, Amerikan, İngiliz ve Japon bayrakları yaktılar. 
     Savaşın başlamasından beri Afganistan'da yapılan bu ilk gösteriye katılanlar, ''Amerika'ya ölüm, İngiltere'ye ölüm'' şeklinde slogan attılar. 
     Bangladeş'in başkenti Dakka'da toplanan 10 bin kişi, savaşın derhal durdurulmasını istediler ve tüm dünyadaki Müslümanları ''Bush'un insanlığa karşı savaşına'' karşı birleşmeye çağırdılar. Bush'un kuklalarını yakan göstericiler, ''Savaşı durdurun, insanlığa karşı suça direnin'' yazılı pankartlar taşıdılar. 
     
     AVUSTRALYA 

     Savaşa katılan taraflardan Avustralya'da halk bugün yine sokaklardaydı. 
     Sydney'de 30 bin kadar kişinin katıldığı gösteride, ''savaşa hayır'' sloganları atıldı. Canberra'da da 5 bin kadar kişi meclisin önünde toplanarak, savaşı protesto etti. Melbourn'da, savaşa karşı çıkan aileler çocuklarını ''Bebekler Bombalara Karşı'' adını verdikleri yürüyüşe getirdiler. 
     

     
</TEXT>
</DOC>
