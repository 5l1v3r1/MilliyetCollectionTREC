<DOC>
<DOCNO> 124009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo37.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü'nde divan kurulu toplantısı... 
</HEADLINE>
<TEXT>

     Galatasaray Kulübü Divan Kurulu olağan aylık toplantısı yapılırken, teknik direktör Fatih Terim, ismi verilmeden sert bir şekilde eleştirildi. 
     Galatasaray Lisesi Tevfik Fikret Salonu'nda yapılan ve yaklaşık 2,5 saat süren toplantıya, yönetim kurulu yıllardır ilk kez temsilci göndermedi. 
     Yönetim kurulunun katılmaması toplantıda yer alan üyeler tarafından eliştirilirken, divan kurulu başkanı Semih Haznedaroğlu, ''Yönetimin davetiye göndermemize rağmen katılmamasını anlayamadık. Gündem maddesi olarak amatör şubeleri görüşeceğiz dedik. Yedekler dahil 17 kişiden oluşan yönetimden bir vatandaş dahi yok. Protesto yedik'' dedi. 
     Haznedaroğlu'nun ''Protesto yedik'' sözüne karşı çıkılması sonucunda başkan Haznedaroğlu, ''Gelmemelerini anlayamadığım için böyle söyledim. Ne olduğunu şu anda bilmiyorum'' diyerek sözlerini açıklamaya çalıştı. 
     
     YARSUVAT'TAN SERT ELEŞTİRİLER 
     Divan Kurulu eski başkanı Duygun Yarsuvat ise Fatih Terim ve yönetim kuruluna sert eleştirilerde bulundu. 
     Yarsuvat, öncelikle isim vermeden Fatih Terim'i eleştirirken, ''Bir teknik adam bütün sorumluluk bende diyor. Burada bir sorumluluk var. Bunun bedeli de 15 milyon İsviçre Frangıdır. O zaman da bunun bedelinin ödenmesi lazım'' diye konuştu. 
     ''Yine bir teknik adamımız'' diye söze başlayan Yarsuvat, ''Antrenmanda rahatsız eden basın mensuplarına, basından okuduğumuza göre 'Yaz gelsin bazı yerlerimi açayım da çekin' diyor. Bu sözlü tecavüzdür. Buna da bir şey yapılmadı. Biz centilmensek, her durumda eşit davranmalıyız'' diyerek eleştirilerini sürdürdü. 
     Divanda, başkan ve yönetim kurulunun da eleştirilebileceğini dile getiren Duygun Yarsuvat, Fenerbahçe ile oynanan derbi maçta yaşananlara da değinerek, ''Antrenörümüzün başı yarıldı, taraftarlarımız haksız yere stattan atıldı. Fair-play diyoruz, neyin Fair-play'i... Biz bunları neden deklare etmedik'' şeklinde konuştu. 
     
     AMATÖR ŞUBELER TARTIŞILDI 
     Divan kurulu toplantısında, yönetim kurulunun amatör şubeleri, futboldan ayırması da tartışıldı. 
     Bazı üyeler, Galatasaray Kulübü'nün, Galatasaray Futbol Kulübü haline getirilmeye çalışıldığını ileri sürüp yönetimi eleştirirken, bazı üyeler de bunun FIFA Kriterleri nedeniyle yapılmak zorunda olduğunu vurguladılar. 
     Bu arada, Basketbol Şubesi Onur Kurulu'nda yer alan Divan Kurulu Üyesi Tuğrul Demir, basketbolda özerkliğin ömrünün fazla uzun sürmeyeceğini gördüğünü dile getirerek, ''Başkanımız Özhan Canaydın, 'Sizi özerk hale getireceğiz. Ancak Florya'da harcayacağınız su ve elektriğin dahi parasını ödersiniz' dedi. Bu devirde her şey para'' diye konuştu. 
     Diğer yandan, Galatasaray Spor Kulübü Derneği'nin isminin yapılacak tüzük tadil kongresinde, ''Galatasaray Spor Kulübü'' olarak değiştirilmesi konusunda çalışmaların yapıldığı öğrenildi. 
     





</TEXT>
</DOC>
