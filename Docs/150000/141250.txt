<DOC>
<DOCNO> 141250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko16.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergi paketinden yeni vergiler çıktı... 
</HEADLINE>
<TEXT>

     Maliye Bakanlığı, ek emlak ve ek motorlu taşıtlar vergisi ile birlikte, belediyelerin bütün vergi ve harçlarını da 750 bin kata kadar arttırıyor. 
     Maliye Bakanlığı tarafından hazırlanan ''Ekonomik İstikrarı Sağlamak İçin Ek Vergiler Alınması ve 2464 Sayılı Belediye Gelirleri Kanununun Bazı Maddelerinde Değişiklik Yapılmasına Dair Kanun Tasarısı'' taslağıyla, ek vergilerin yanı sıra belediyelerin vergi ve harçları da yeniden düzenlendi. 
     Taslakta belediyelerin aldıkları maktu vergi harçlarda mevcut tutarlara göre 150 ile 10 bin kat arasında artış yapıldı. 
     
     EK EMLAK VE EK MOTORLU TAŞIT VERGİLERİ 

     16 maddeden oluşan düzenlemeye göre, ek motorlu taşıtlar vergisi, Kanunun yayımı tarihinde 2003 yılı için adına motorlu taşıtlar vergisi tahakkuk etmiş gerçek ve tüzel kişilerden, bu yıl tahakkuk eden vergi kadar alınacak. 
     Böylece taşıt sahipleri bu yıl 1 yerine 2 vergi ödeyecek. Verginin birinci taksidi Kanunun yayımını izleyen ayın sonuna kadar, 2. taksit ise Ekim ayı içerisinde taşıtın kayıtlı olduğu yerin vergi dairesine yatırılacak. 
     Ek emlak vergisi ise 2003 yılı bina ve arazi vergisi matrahı üzerinden, Kanunun yayımı tarihinden itibaren Emlak Vergisi Kanunu'nda yeralan oranlara göre belediyelerce hesaplanarak, tahakkuk edecek. 
     Kanunun yayımı tarihine kadar emlak vergisi beyannamesi veya bildirimi verilmemiş olması halinde, ek vergi Emlak Vergisi Kanununa göre belirlenecek bina ve arazi vergisi matrahı üzerinden tarh ve tahakkuk etmiş olacak. 
     Ek emlak vergisi, mükelleflerce 2003 yılı emlak vergisi taksit süreleri içinde belediyelere 2 eşit taksitte yatırılacak. 
     Maliye Bakanlığı yetkilileri, bu hüküm çerçevesinde ek taşıt alım vergisinin ilk taksidinin Kanunun bu ay çıkacağı varsayımı ile Nisan ayı içinde, ek emlak vergisinin ise Mayıs ayı sonuna kadar yatırılması gerektiğini vurguladılar. 
     
     BELEDİYE VERGİ VE HARÇLARINA DA YÜKSEK ZAM 

     Söz konusu düzenleme, Belediye Gelirleri Kanunu'nda yeralan makdu vergi harçları ise bugüne göre 150 kat ile 10 bin kat arasında arttırıyor. 
     Bu çerçevede, ilan ve reklam vergisi tarifesinde halen 10 lira olan alt limit bin 500 liradan başlatılıyor ve 37 milyon 500 bin liraya kadar çıkıyor. Eğlence vergisi tarifesi ise 4.5 milyon lira ile 45 milyon lira arasında yeniden belirleniyor. 
     Tatil günlerinde çalışma ruhsat harcında alt limit 30 bin liradan 15 milyon liraya, üst limit de 1 milyon 200 bin liradan 60 milyon liraya yükseltilirken, bina inşaat harcı tarifesinde de 3 bin kata varan artışlar yapılıyor. 
     Panayır kurulan yerler ile yol, meydan, pazar, iskele, köprü gibi umuma ait yerlerden bir kısmının, herhangi bir nedenle işgali durumunda ödenen işgal harçları da bin 500 kata kadar artırıldı. 
     Bu çerçevede motorlu kara taşıtlarının park etmeleri için, il trafik komisyonlarının olumlu görüşü alınarak belediyelerce şehir merkezlerinde tesis edilen ve işletilen mahallerin, çalışma saatleri içinde taşıtlar tarafından işgali halinde, her taşıttan saat başına alınan işgal harcı 750 bin lira ile 2.5 milyon lira seviyesine yükseltildi. Ayrı bir düzenlemeyle buralardan yararlanacak her taşıttan günlük olarak 7.5 milyon lira ile 12 milyon 500 bin lira arasında işgal harcı alınması öngörüldü. 
     
     NEDEN BAŞVURULDU 

     Taslağın gerekçesinde, ülkenin ekonomik açıdan daha kuvvetli bir duruma gelmesi ve istikrarlı bir büyüme ortamının temini açısından, gelir politikasının taşıdığı öneme işaret edildi. 
     Ekonominin istikrarlı bir yapıya kavuşturulması ve borç stokunun GSMH'ye oranının azaltılması suretiyle sürdürülebilirliğinin temini için, faiz dışı fazlanın en temel unsuru oluşturduğu kaydedilen gerekçede, daha sonra şu görüşlere yer verildi 
     ''Bu nedenle 2003 yılı bütçe hedeflerinin gerçekleştirilmesi için gelir artırıcı ek tedbirlerin uygulamaya konulması gerekmektedir. Yüzde 6.5'lik faiz dışı fazla hedefine ulaşabilmek için ilave tedbir olarak gelir arırıcı politikaların uygulanmasına ihtiyaç duyulmaktadır. Bu hedefin tutturulması konusundaki kararlılığın bir göstergesi olarak, servet üzerinden 1 defaya mahsus olmak üzere ek motorlu taşıtlar ve ek emlak vergisi alma gereği doğmuştur.'' Gerekçede, Belediye Gelirleri Kanunu'nda yeralan ve maktu olarak alınan vergi ve harçlara ilişkin tutarların da 1992 yılından bu yana arttırılmadığı belirtildi. Enflasyon nedeniyle bu tutarların aşındığı, bunun da belediyelerin geliri kaybına neden olduğu vurgulanan gerekçede, bu nedenle sözkonusu vergi ve harçların yeniden tespit edildiği ifade edildi. 
     





</TEXT>
</DOC>
