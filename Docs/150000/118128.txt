<DOC>
<DOCNO> 118128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur11.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da düşen Rus uçağı inceleniyor... 
</HEADLINE>
<TEXT>

     Sivil Havacılık Genel Müdürlüğü'nden bir ekip, Antalya Havalimanı lojmanları yakınına dün akşam düşen Rus uçağında inceleme yapmaya başladı. 
     Devlet Hava Meydanları İşletmeleri DHMİ Antalya Havalimanı Başmüdürü Hasan Özşahin, yaptığı açıklamada, Sivil Havacılık Genel Müdürlüğü'nden 6 kişilik ekibin, uçak enkazı üzerinde inceleme çalışması başlattığını söyledi. İncelemede, uçağın düşüş nedeninin belirlenmesine çalışılacağını belirten Özşahin, inceleme sonucunun bir kaç gün içerisinde açıklanacağını bildirdi. 
     Özşahin, Rusya Sivil Havacılık ekibinin de bugün Antalya'ya gelerek, uçak üzerinde inceleme yapacağını belirterek, her iki ekibin çalışmasının birbirinden ayrı gerçekleşeceğini kaydetti. 
     Bu arada, DHMİ Başmüdürlüğü'ne ait bir helikopterden, olay yerinin havadan fotoğrafları çekildi. 
     Öte yandan, Antalya'daki çeşitli hastanelerde tedavi altına alınan 20 yaralıdan birisinin taburcu edildiği, diğerlerinin ise tedavilerinin sürdüğü bildirildi. 
     Rus Tymen Havayollarına ait pervaneli Antonov 26 tipi kargo uçağı, dün akşam saatlerinde yakıt ikmali içn Antalya Havalimanı pistine inmek isterken, irtifa kaybederek elektrik tellerine çarparak düşmüştü. 
     Mısır'ın Hurgada Havaalanı'ndan kalkan ve Ukrayna'ya giden uçakta, 9 mürettebat ve 19 yolcu bulunuyordu. 
     





</TEXT>
</DOC>
