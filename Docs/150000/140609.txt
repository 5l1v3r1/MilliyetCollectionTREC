<DOC>
<DOCNO> 140609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur04.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt bu pazar sandık başına gidecek... 
</HEADLINE>
<TEXT>

     Siirt'te 9 Mart Pazar günü milletvekili yenileme seçimi yapılacak. 
     Siirt'te 9 Mart Pazar günü yapılacak yenileme seçiminde, Siirt seçim çevresindeki 119 bin 210 kayıtlı seçmen, 568 sandıkta oy kullanacak. Oy verme işlemi, 06.00-15.00 saatleri arasında gerçekleştirilecek. 
     Seçime, 3 Kasım Milletvekili Genel Seçimi'ne katılan siyasi partilerden oy pusulasındaki sırayla Türkiye Komünist Partisi TKP , İşçi Partisi İP , Cumhuriyet Halk Partisi CHP ve Adalet ve Kalkınma Partisi AK Parti katılacak. Diğer partiler, seçime katılmayacaklarını bildirdiler. 
     YSK'nın ilke kararı uyarınca, Siirt seçiminde 3 Kasım seçimlerinde yüzde 10 Türkiye barajını aşan AK Parti ve CHP milletvekili çıkarabilecek. Bu iki parti toplam 3 milletvekili çıkaracak. 
     Siirt'teki yenileme seçimine katılacak siyasi partilerin adayları şöyle 
     TKP Muharrem Mırık, Emine Serpil Renda, Deniz Ünver İP Zeki Karahan, Yusuf Çelik, Bayram Yurtçiçek CHP Ekrem Bilek, Abdulhalim Çınar, Abdurrahman Kaysi AK Parti Recep Tayyip Erdoğan, Öner Gülyeşil, Öner Ergenç. 
     Siirt seçimine bağımsız aday olarak sadece 3 Kasım seçiminde bağımsız aday olarak katılan Fadıl Akgündüz katılabilecekti. Ancak, YSK, Akgündüz'ün adaylığını, Sermaye Piyasası Kanunu'na muhalefet suçundan kesinleşen 2 yıl hapis cezası nedeniyle reddetti. 
     YSK, 3 Kasım seçiminde AK Parti Genel Başkanı Recep Tayyip Erdoğan'ın milletvekili seçilme yeterliliğine sahip olmadığı gerekçesiyle milletvekili adaylığını reddetmişti. 
     AK Parti, 3 Kasım seçiminde milletvekili seçilen, ancak seçimin yenilenmesi kararı ile birlikte mazbatası iptal edilen Mervan Gül'ün istifası ile boşalan yere Erdoğan'ın ismini bildirdi. YSK, 3 Kasım seçimlerinden sonra Anayasa ve yasalarda yapılan değişiklikleri göz önünde bulundurdu ve Erdoğan'ın adaylığına yapılan itirazları reddetti. 
     
     SEÇMEN NASIL OY KULLANACAK 
     Siirt'teki seçimde, vatandaşlar seçmen bilgi kağıdı ve kimliklerini göstererek oylarını kullanabilecekler. 
     Nüfus cüzdanı, resmi daireler veya KİT'lerden verilen kimlik kartları, pasaport, evlenme cüzdanı, askerlik belgesi, sürücü belgesi gibi kimliğini tereddütsüz ortaya koyan resimli, resmi nitelikteki belgeler kimlik olarak gösterilebilecek. 
     Belediyeler ile köy ve mahalle muhtarlarınca düzenlenip onaylanan kimlik bilgileri geçerli olmayacak. 
     Bu belgelerden birini ibraz edemeyen seçmen oyunu kullanamayacak. 
     Seçmen bilgi kağıdı bulunmayanlardan seçmen kütüğünde adı olanlar da oylarını kimliklerini göstermek suretiyle kullanabilecekler. 
     Mükerrer oy kullanımını önlemek için oyunu kullanan seçmenin sol el işaret parmağını boyamak için 3 Kasım seçiminden artan çıkmaz boya kullanılacak. 
     
     SİİRT'TE 3 KASIM SONUÇLARI 
     3 Kasım seçiminde Siirt'teki kayıtlı 119 bin 210 seçmenin 88 bin 397'si sandık başına gitmiş ve 83 bin 602 seçmenin oyu geçerli sayılmıştı. Gümrük kapıları yansıtıldığında bu seçim çevresinde toplam geçerli oy sayısı 83.855 olarak gerçekleşmişti. 
     3 Kasım'da yapılan ve YSK tarafından iptal edilen seçimde, AK Parti'den Mervan Gül, CHP'den Ekrem Bilek milletvekili seçilmiş, üçüncü milletvekilliğini ise 11 bin 450 oy alan bağımsız aday Fadıl Akgündüz kazanmıştı. 
     
     SEÇİM NEDEN YENİLENİYOR 
     YSK, Siirt'in Pervari ilçesi Doğanköyü'nde toplam 706 seçmenin kayıtlı olduğu 17, 18 ve 19 numaralı sandıklarda sandık kurulları usulünce oluşturulmadığı için oy kullanılamadığı gerekçesiyle, Siirt'te 3 Kasım'da yapılan Milletvekili Genel Seçimi'nin yenilenmesine karar vermiş, CHP milletvekili Ekrem Bilek, AK Parti Milletvekili Mervan Gül ve bağımsız Fadıl Akgündüz'e ait milletvekili tutanaklarını da iptal etmişti. 
     





</TEXT>
</DOC>
