<DOC>
<DOCNO> 101159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sondun15.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan silahlanıyor... 
</HEADLINE>
<TEXT>

     Yunanistan'ın, toplam 2 milyar 50 milyon Euro tutarında saldırı ve nakliye helikopteri, Korvet tipi savaş gemisi ve tank alımına gideceği bildirildi. 
     Atina'da yayımlanan Apoyevmatini gazetesi, bu silahların alımına ilişkin uluslararası ihalelerin ilanı için son hazırlıkların yapıldığını yazdı. 
     Silah alım programlarından birincisinin toplam 600 Milyon Euro'ya malolacak 32 adet nakliye helikopteri alımı olduğunu kaydeden Apoyevmatini, Amerikan yapımı Skorsky S-92, Eurocopter'in EC-725, Rus yapımı Mİ-17-1V ve Avrupa İşbirliği'nin NH-90 tipi helikopterinin üzerinde durulduğunu belirtti. 
     Programlardan 2.'sinin yine 600 Milyon Euro'ya malolacak 12 adet saldırı helikopteri satın alınması olduğunu belirten gazete, Ordu'nun, envanterinde 20 adet bulunan AH-64A Plus Apache tipi helikopterlerin daha geliştirilmiş modelleri olan AH-64D ya da AH64D Longbow tiplerinin alınmasını istediğini kaydetti. 
     Deniz piyade birlikleri için 77 adet amfibi tank alınmasının 3. programı oluşturduğunu kaydeden Apoyevmatini, 250 Milyon Euro'ya malolacak tanklar için, Amerikan General Dynamics'in ürettiği AAAV, Amerikan United Defense'in AAV-7A1, Rus Rosvonexport şirketinin BMP-3F ve BMP-3M ve İtalyan Aris şirketinin Arisgator modellerinin üzerinde durulduğunu yazdı. 
     Sonuncu programın, Deniz Kuvvetleri için 2 adet Korvet tipi savaş gemisi inşa ettirilmesi olduğunu belirten gazete, 600 milyon Euro harcanacak bu proje için İngiliz Vosper Thornycroft, Alman Blohm-Moss ve Amerikan Gibbs-Cox şirketlerinin kısa listede olduğunu kaydetti. 
     





</TEXT>
</DOC>
