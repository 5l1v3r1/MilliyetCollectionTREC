<DOC>
<DOCNO> 117090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/spor/spo04.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’un gurur tablosu 
</HEADLINE>
<TEXT>

Bordo-Mavili kulübün 31 kişilik kadrosunda yer alan 16 oyuncu alt yapıdan yetişti. Başkan Özkan Sümer, "İki yıl içinde bu rakamı 25’e çıkaracağız" dedi 
     TRABZONSPOR, bünyesinden yetiştirdiği yıldızlarla zirveyi parsellemenin planlarını yapıyor. 31 kişilik kadroda alt yapıdan yetişen 16 futbolcu yer alıyor. Başkan Özkan Sümer "İki yıl içinde rakamı 25’e çıkartmak istiyoruz. Bu uygulamayı geleceğin şampiyon kadrosunu yaratabilmek için yapıyoruz. Dışlanmış, unutulmaya yüz tutmuş değerleri yeniden Trabzonspor’a kazandırma savaşımı veriyoruz" açıklamasını yaptı. 
     SÜMER, örnek olmayı amaçladıklarını, şu anda da ülkede alt yapısından en çok oyuncu kullanan kulüp durumunda bulunduklarını ifade etti. Trabzon Başkanı, "Yıllar önce söylemlerimizi dikkate almayanlar bize gıpta edecekler" dedi. Karadeniz ekibinde Fatih Tekke, Gökdeniz, Hüseyin, Metin, Hasan Üçüncü, Mehmet Yılmaz, Mehmet Kahraman, Selahattin, Alişen, Tolga, Macit, Feridun, Mustafa, Osman, Tayfun ve Cemre yuvadan yetişti. 
     
Tek liste baskısı      TRABZON’DA 15 Aralık’taki kongre öncesi camianın ileri gelen isimleri tek listeyle gidilecek bir seçimin iç barışı sağlayacağı görüşünü benimsedi. Eski yöneticilerden İskender Önal, Taylan Üner, Hasan Yener ve eski antrenörlerden Ahmet Suat Özyazıcı, bir isim etrafında birleşmenin yarar sağlayacağını savundular. 
     
Petkoviç sakatlandı      BAŞARILI performansıyla dikkati çeken kaleci Petkoviç’e nazar değdi. Dünkü çalışmayı yarıda bırakan Petkoviç’in belindeki ağrılarının nüksettiğini, ancak durumunun ciddi olmadığı açıklandı. Göztepe maçı için işbaşı yapan takımda Agustine idmana katılmazken, iyileşen Lee Young düz koşu yaptı. Basın mensuplarına çeşitli kısıtlamalar getirildi. 
     



 SPOR 

























</TEXT>
</DOC>
