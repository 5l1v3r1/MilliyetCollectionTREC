<DOC>
<DOCNO> 111034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur26.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Öcalan'ın cezası müebbet hapse dönüştürüldü 
</HEADLINE>
<TEXT>

     Avrupa Birliği'ne uyum çalışmaları çerçevesinde çıkarılan ve idam cezasını savaş ve çok yakın savaş tehdidi dışında kaldıran yasa uyarınca, terör örgütünün elebaşı Abdullah Öcalan'ın idam cezası, müebbet ağır hapis cezasına dönüştürüldü. 
     Ankara 2 No'lu DGM, Başbakanlık'ta bekletilen Öcalan'ın idam dosyasının, kamuoyunda ''AB Uyum Yasaları'' olarak bilinen, 4771 Sayılı Çeşitli Kanunlarda Değişiklik Yapılmasına İlişkin Kanun uyarınca iade edilmesinden sonra, dosya üzerinde yaptığı incelemeyi tamamladı. 
     Yeni yasaya göre, infaz şartlarını belirleyen 2 No'lu DGM, Öcalan'ın idam cezasını müebbet ağır hapis cezasına dönüştürdü. Mahkeme, Öcalan'ın, Cezaların İnfazı Hakkında Kanun ile Terörle Mücadele Kanunu'nun şartla salıverilmeye ilişkin hükümlerinden yararlanmamasına ve müebbet ağır hapis cezasının ölünceye kadar devam etmesine karar verdi. 
     Kararının bir örneğinin İmralı Kapalı Cezaevi'nde hükümlü olan Öcalan'a tebliğine karar veren mahkeme, hükümlü avukatları ile müdahil ve avukatlarının sayıca çok oluşu nedeniyle bunlara tebliğin TRT aracılığıyla yapılmasına kararlaştırdı. 
     Karar, oybirliğiyle alındı. 
     
</TEXT>
</DOC>
