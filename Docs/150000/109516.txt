<DOC>
<DOCNO> 109516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko26.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD havayolu şirketleri "Irak ile savaş felaketimiz olur" 
</HEADLINE>
<TEXT>

     ABD'de hava taşımacılığı sektörünün, devlet desteği almadığı takdirde çöküşün eşiğine geleceği iddia edildi. 
     Dünyanın en büyük havayolu şirketi American Airlines'ın baş icra yetkilisi Donald Carty, sektörün durumu hakkında ABD Kongresine bilgi verirken, sigorta maliyetleri, vergiler ve diğer masrafların bu alandaki şirketlerin kendi başına altından kalkamayacakları bir yük oluşturduğunu söyledi. 
     Carty, 11 Eylül'den bu yana büyük havayolu şirketlerinin ayakta kalabilmek için çok ağır borçların altına girdiğini belirterek, hükümetin vergi indirimi ve sigorta kolaylıkları sağlayarak yardımcı ollmaması durumunda sektörün çökebileceğini öne sürdü. 
     
     SAVAŞ İHTİMALİ KORKUTUYOR 
     Carty, ABD'nin Irak'a karşı girişeceği bir savaşın ABD havayolları sektörü için ''korkutucu bir ihtimal'' olduğunu da vurguladı. 
     Böyle bir savaşın yakıt fiyatlarının yükselmesine ve havayollarına olan talebin düşmesine neden olabileceğine dikkati çeken yetkili, böyle bir ekstra yükün zaten ağır mali yükler altında bulunan sektörde yeni iflaslara yol açacağını söyledi. 
     
     11 EYLÜL'ÜN KURBANI 
     Havayolları, ABD'yi vuran 11 Eylül saldırılardan en fazla etkilenen sektör oldu. 
     Saldırılardan sonra, hava taşımacılığına olan talebin düşmesi ve sıkılaştırılan güvenlik önlemlerinin getirdiği ek maliyetler bu alanda faaliyet gösteren bütün firmaları zora soktu. 
     ABD hükümetinin sektörü kurtarmak için sağladığı 15 milyar dolarlık mali yardım ve kolaylıklar bile, ABD havayolu şirketlerinin yaralarını sarmasına yetmedi. 
     Ülkenin en büyük havayolu şirketlerinden US Airways Group konkordato ilan ederken, bir diğer şirket United Airlines'in de bu yıl sonuna dek aynı yolu izleyebileceği kaydediliyor. 
     
     ZARAR BÜYÜK 
     ABD'nin büyük havayolları şirketlerinin geçen yıl toplam zararı 7.7 milyar olarak açıklanırken, borsa uzmanları, bu rakamın bu yıl da 5.7 ile 7 milyar dolar arasında olacağını tahmin ediyor. 
     Sektörün gelecek yıl da zarar etmeye devam edeceğini düşünen uzmanlar, gelece yılki zararın da 3.3 milyar doları bulabileceğine inanıyor. 
     Sektörün durumu, büyük havayolu şirketlerin borsada işlem gören hisse senetlerinin fiyatlarını aşağıya çekerek, faaliyet zararlarının yanı sıra piyasa değerlerinin de aşınmasına yol açıyor. 
     





</TEXT>
</DOC>
