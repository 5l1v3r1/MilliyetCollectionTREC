<DOC>
<DOCNO> 120470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo23.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren Amaral'ın gönderilmesi gündemimizde yok... 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, Brezilyalı oyuncu Amaral'ın gönderilmesinin gündemlerinde olmadığını söyledi. 
     Kulübün 100. kuruluş yılı kutlamaları hakkında bilgiler vermek üzere Ritz Carlton Oteli'nde düzenlediği basın toplantısı öncesi basın mensuplarının sorularını yanıtlayan Mete Düren, ''Amaral'ın gönderilmesi gündemimizde olmadığı gibi, bu oyuncunun yerine gelecek oyuncu diye bir gündemimiz de yok'' dedi. 
     Amaral'ın da takımda oynamak istediğini kaydeden Düren, bu oyuncunun memnuniyetsizliğinin sözkonusu olmadığını bildirdi. 
     Düren, ''Yanlış spekülasyonlarla, yanlış isimler ortaya atılıyor. Teknik direktörümüz Lucescu'nun da herhangi bir mevkiye transfer talebi olmadı. Eksiklerimiz tamamlansın ki boşluklarımız belli olsun. Ocak ayına daha çok zaman var. Böyle uzun bir sürede gelecek ve gidecek isimlerin ortaya atılması yanlış'' diye konuştu. 
     İlhan Mansız'ın sözleşmesinin uzatılmasına da değinen Düren, ''Bu konuda da henüz sona gelmiş değiliz. Ayrıca İlhan ile şu anda bir görüşme yok'' dedi. 
     Sakat oyuncular konusunda da bilgiler veren Düren, Sergen, Ahmet Dursun ve Serdar'ı UEFA Kupası 3. turunda Dinamo Kiev ile yapılacak maça yetiştirmeye çalıştıklarını sözlerine ekledi. 
     





</TEXT>
</DOC>
