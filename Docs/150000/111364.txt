<DOC>
<DOCNO> 111364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur19.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"İyileştiniz" diyerek eve gönderildiler ama... 
</HEADLINE>
<TEXT>

     Kütahya'nın Altıntaş İlçesi'nde mantardan zehirlendikleri için tedavi altına alındıkları Eskişehir Devlet Hastanesi'nden ''iyileştiniz'' denilerek taburcu edilen, ancak ertesi gün yeniden fenalaşan genç çiftten kadın öldü, kocası yoğun bakımda tedavi altına alındı. 
     A.A muhabirinin aldığı bilgiye göre, ilçeye bağlı Saraycık Köyü'nde oturan 2 yıllık evli Ayşe-Ramazan Kapar çifti, dağdan topladıkları mantarı yedikten sonra fenalaştılar. 
     Ramazan Kapar'ın babası Yaşar Kapar tarafından Kütahya Devlet Hastanesi'ne kaldırılan ve ''mantar zehirlenmesi'' teşhisi konulan çift, durumlarının ağır olması nedeniyle Eskişehir Devlet Hastanesi'ne sevk edildi. Burada 2 gün süren tedavinin ardından ''İyileştiniz'' denilerek taburcu edilen çift, eve geldikten 1 gün sonra yeniden fenalaşınca, bu kez SSK Kütahya Hastanesi'ne kaldırıldı. 
     Ayşe Kapar 22 , müdahaleye rağmen kurtarılamazken, durumu ağır olan Ramazan Kapar 24 , Tıp Fakültesi Hastanesi Yoğun Bakım Kliniği'ne sevk edildi. 
     Yaşar Kapar, Eskişehir Devlet Hastanesi'nde, oğlu ile gelinini taburcu etmemeleri için yalvardığını, ancak doktorların kendisini dinlemediğini belirterek şunları söyledi 
     ''Ayşe'nin de, Ramazan'ın da durumları iyi değildi. Ancak doktorlar 'İyileştiniz, bir şeyiniz yok' diyerek taburcu edince, çaresiz köyümüze döndük. Evde yeniden fenalaşınca götürdüğümüz hastanede gelinim öldü, Eskişehir'de yoğun bakım ünitesinde yatan oğlum da yaşam mücadelesi veriyor. Oğluma orada iyi bakılıyor ama 1.5 yaşındaki torunum Ufuk annesiz kaldı.'' 
     





</TEXT>
</DOC>
