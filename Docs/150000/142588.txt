<DOC>
<DOCNO> 142588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/siyaset/siy02.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre destek’ten HADEP’e kapatma 
</HEADLINE>
<TEXT>

Anayasa Mahkemesi, oybirliğiyle HADEP’i kapattı, 46 üyesine 5 yıllık yasak getirdi. "HADEP, terör örgütlerine fiilen yardım sağladı" denildi 
     GÖKÇER TAHİNCİOĞLU Ankara 

     Anayasa Mahkemesi, dün siyasi sonuçları açısından tarihinin en ağır parti kapatma kararına imza attı. HADEP’in kapatılmasına karar veren Yüksek Mahkeme, partinin 46 üyesine 5 yıllığına siyaset yasağı getirdi. Mahkeme kararı oybirliğiyle aldı. Anayasa Mahkemesi Başkanı Mustafa Bumin, HADEP’le ilgili kararı tüm üyelerin katıldığı basın toplantısında açıkladı. Mahkeme, HADEP’in, PKK’ya yardım ve destek sağlayarak, devletin ülkesi ve milletiyle bölünmez bütünlüğüne aykırı fiillerin işlendiği bir odak haline geldiği gerekçesiyle kapatılmasına, partinin mallarının Hazine’ye devredilmesine karar verdi. Bumin, kapatma kararının hemen, siyaset yasağı kararının ise gerekçeli karardan sonra uygulanacağını bildirdi. Delillerin HADEP’in terör örgütlerine fiilen yardım sağladığını kanıtladığını vurgulayan Bumin, "Söz değil, teröre destek verme eylemi var" dedi. Bumin, HADEP’e yasalardaki en ağır yaptırımın uygulandığını söyledi. Kapatma kararında HADEP Kongresi’nde Türk bayrağının indirilmesi, Öcalan’ın İtalya’da yakalandığı dönemde açlık grevleri yapılması, partinin bastırdığı takvimde "Kürdistan haritası" bulunması iddialarıyla toplam 129 sanığın yargılandığı üç dava ve değişik yerlerde açılan davalar esas alındı. Üç ana davanın şartla salıverilme yasası kapsamında ertelenmiş olması kararı değiştirmedi. 
     HADEP, parti kapatmanın zorlaşması için anayasa ve SPY’de değişiklik yapılmasına, kapatma nedenleri "eylemlerin odağı haline gelme" ve "yasaya aykırı mali yardım almakla" sınırlandırılmasına rağmen kapatıldı. HADEP, davayı AİHM’ye götürme kararı aldı. 
     
Bu kez gençler yasaklı oldu      Siyasi parti kapatma davalarında, yaşlı ve ünlü siyasetçilerin yasaklanmasına alışkın olan Türkiye, HADEP’in kapatılmasıyla sonuçlanan davada ilk kez "genç siyasetçilerin" de yasaklanmasıyla tanıştı. Siyaset yasağı konulan isimlerden 19’u 40 yaşın altında. Anayasa Mahkemesi, HADEP üyesi olan ve çeşitli il örgütlerinde görev yapan 1976 doğumlu Sakine Berktaş, 1975 doğumlu Serhat İnan ve Suzan Erdoğan, 1973 doğumlu Mehmet Yücedağ, 1970 doğumlu Mehmet Mansur Reşitoğlu, 1971 doğumlu Ferhat Avcı ve Ali Gelgeç’e de siyaset yasağı koydu. 
     
Avrupa da kararı eleştirdi      Türkiye-Avrupa Birliği Karma Parlamento Komisyonu KPK Eş Başkanı Joost Lagendijk, HADEP’in kapatılmasının Türkiye’de siyasi özgürlüklerin baskı altında olduğunun bir göstergesi olduğunu belirtti. Komisyonun Hollandalı Eş Başkanı Lagendijk, bu kararın "siyasi faaliyetlerin güvence altına alınmasıyla ilgili son yasaların pratikte çok fazla gelişme sağlamadığını gösterdiğini" savundu. Lagendijk, "Türkiye, demokratik reformlar ve Kopenhag kriterleri konusunda ciddiyse, siyasi gerçekle reformları birbiriyle bağdaştırmalı" dedi. 
     
DEHAP için sahtecilik’ davası      ANKARA Milliyet 

     Yargıtay Cumhuriyet Başsavcısı Sabih Kanadoğlu, DEHAP’ın kapatılması istemiyle Anayasa Mahkemesi’ne dava açtı. İddianamede, DEHAP’ın 3 Kasım seçimleri öncesi evrakta oynama yaparak 63 ilde örgütlenmiş gibi gösterildiği, Yargıtay’ın da bunun üzerine Yüksek Seçim Kurulu’na YSK DEHAP’ın seçime girebileceğini bildirdiği, ancak incelemede DEHAP’ın sadece üç ilde örgütlendiğinin anlaşıldığı kaydedildi. 
     



 SİYASET 












</TEXT>
</DOC>
