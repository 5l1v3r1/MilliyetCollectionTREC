<DOC>
<DOCNO> 112653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/magazin/mag02.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, ülkücü gence light gelir 
</HEADLINE>
<TEXT>

Beyaz çorap giymiyor, bıyık bırakmıyor, "biseksüelliğe sürükler" gerekçesiyle Tarkan dinlemiyorlar. Ülkü Ocakları İstanbul Başkanı, ülkücü gençliğin yeni ilkelerini açıkladı 
     ASLI ÖKTENER İstanbul 

     Bıyıklı, siyah takım elbiseli, beyaz çoraplı ülkücülerin yerini, tekno ve underground müzik dinleyen, pahalı markalardan giyinen, çoğu üniversite mezunu bir gençlik aldı... Ülkücüler, gençleri biseksüelliğe sürüklediği gerekçesiyle Tarkan’ı dinlemediklerini, Türk kültürüne zarar verdiği gerekçesiyle de arabesk müzikten uzak durduklarını söylüyor. Ülkücüler, son dönemlerde çıkan yerli dizileriyse Kürt propagandası yaptıkları gerekçesiyle izlemiyor. 
     
     Ayakkabılar kapı dışarı 
     Ülkü Ocakları’nın hedef kitlesi 15- 30 yaş dilimi... Ülkü Ocakları İstanbul Başkanı Levent Temiz’in anlatımına göre ocaklara herkes giremiyor. Ocağa dahil olmak için kişinin ailesine olan saygısı ölçü alınıyor. Çünkü, ailesine saygısı olmayan kişinin, kendine, topluma ve ülkeye saygısı olmayacağına inanılıyor. 
     Ocağa ilk gelenler oturma, kalkma, konuşma, giyim kuşam hakkında bilgilendiriliyor. Çoğunluk giyimde markaları tercih ediyor. Olmazsa olmazları da var örneğin ocağa girerken ayakkabıları kapı dışında bırakmak, odaya bir büyüklerinin girmesi durumunda ayağa kalkmak, onların izni olmadan konuşmamak gibi. Kimse kimsenin sorumluluk alanına karışamıyor. Asenalarda da Türk örf ve detlerine uygun giyinmesi şartı aranıyor. Çok aşırıya kaçmamak suretiyle mini etek de serbest. 
     
     Gözdeleri Kıraç ve Musti 
     Ülkücü gençliğin en çok dinlediği Türk şarkıcıların başında Kıraç, Mustafa Sandal, Fatih Erkoç, Funda Arar geliyor. En gözde yabancı filmler ise Cesur Yürek, Vatansever, Gladyatör. 
     Ocakta ikinci aşama, eğitim... Sosyal, kültürel, siyasal, ekonomi ve ülke gündemine ilişkin konferanslar haftada 3 saat veriliyor. Bunun yanında müzik, futbol turnuvaları ve tiyatro gösterileri yapılıyor. Ailesinin şik yetçi olduğu ya da gayri meşru işlere karışan kişiler ocaktan uzaklaştırılıyor. 
     
     Komünizm değil cahillik 
     Başkan Temiz, ülkücü gençlik olarak sahte ülkücülere, eroine karşı savaş açtıklarını söylüyor. Devlet Bahçeli’yle birlikte ülkü ocaklarında çok şey değiştiğini belirten Levent Temiz şunları söylüşor "Yönetim kadrolarında daha çok üniversite mezunu gençler görev başına getirildi. Ocaklar, bilgisayarlara kavuştu. Dünyaya bakış açımız değişti. Daha önce komünizme karşıydık, şimdilerde en büyük düşmanımız cahillik." 
     



 MAGAZİN 












</TEXT>
</DOC>
