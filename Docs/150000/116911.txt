<DOC>
<DOCNO> 116911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun30.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Hükümeti Seçimlerden sonraki açıklamaları olumlu karşıladık 
</HEADLINE>
<TEXT>

     Alman Hükümet Sözcü Yardımcısı Thomas Steg, Türkiye'deki milletvekili seçimlerinden sonra yapılan ilk açıklamaları olumlu karşıladıklarını söyledi. 
     Steg, bugün başkent Berlin'de yaptığı açıklamada, ''Şimdi öncelikle hükümetin kurulmasını ve programını bekleyeceğiz. IMF ile işbirliği yapılacağı ve AB yolunda ilerleneceği şeklindeki ilk açıklamaları olumlu karşıladık'' dedi. 
     AB Konseyi'nin, üye ülkelerin dışişleri bakanlarından, Türkiye'nin üyelik süreciyle ilgili öneriler hazırlanmasını istediğini kaydeden Steg, ''AB dışişleri bakanları, önerilerine doğal olarak, Türkiye'deki seçim sonuçlarıyla ilgili görüşlerini de dahil edeceklerdir'' diye konuştu. 
     
     CUMHURBAŞKANI SEZER ALMANYA'YA GİDİYOR 
     Bu arada, Cumhurbaşkanı Ahmet Necdet Sezer, görüşmeler yapmak üzere 27 Kasım'da Almanya'ya gidecek. 
     Alman Hükümet Sözcü Yardımcısı Steg, Sezer'in 27 Kasım'da Almanya'ya geleceğini ve Başbakan Gerhard Schröder ile görüşeceğini belirterek, bu görüşmede, ağırlıklı olarak Türkiye-AB ilişkilerinin ele alınacağını kaydetti. 
     Ankara'daki diplomatik kaynaklar da Cumhurbaşkanı Sezer'in ziyaretini doğruladılar. 
     





</TEXT>
</DOC>
