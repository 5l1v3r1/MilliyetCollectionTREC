<DOC>
<DOCNO> 126542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun06.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak çeteleri New York'ta dehşet saçıyor... 
</HEADLINE>
<TEXT>

     New York'ta faaliyet gösteren sokak çeteleri dehşet saçıyor. Çeteler arasında uyuşturucu satış bölgeleri yüzünden çıkan çatışmalarda, şimdiye kadar 12 kişi öldürüldü, 20 kişi de yaralandı. 
     Polis kaynaklarının verdiği bilgiye göre New York'un en kanlı çetelerinden biri olan 20 üyeli ''The Bloodstains''in, kentin East Flatbush kesiminde etkinliği bulunuyor. 30 üyesi bulunan Pelpa ise Bronx ve çevresinde etkin. Yine Bronx'ta etkin olan ''The John Shop Crew'' adlı çetenin de 20 üyesi var. 
     Yetkililer çetelerin özellikle marijuana gibi uyuşturucuları sattığını ve haftalık gelirlerinin 100 bin dolar civarında olduğunu belirttiler. New York'un uyuşturucu piyasasının yıllık hacminin ise milyonlarca dolara ulaştığı bildiriliyor. 
     Sokak çetelerinin, birbirlerine üstünlük sağlayabilmek amacıyla ev bastıkları, silahlı çatışmaya girdikleri, işkence yaptıkları, hatta bir ailenin tüm fertlerini öldürmekten çekinmedikleri polis tarafından kaydedildi. Adı geçen 3 çetenin ABD'de görülen en kanlı çetelerden olduğuna dikkat çeken kaynaklar, çetelerin para, güç ve uyuşturucu piyasasını ele geçirmek için çatıştığını söylediler. 
     Polis yetkilileri, çete yöneticilerinin tam anlamıyla lüks hayat yaşadığını, altın ve pırlanta kolyeler taktığını ve pahalı otomobillerle gezdiğini de açıkladılar. 
     





</TEXT>
</DOC>
