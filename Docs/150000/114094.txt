<DOC>
<DOCNO> 114094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur14.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Hükümetin hedefi sanayi tesislerini batırmak 
</HEADLINE>
<TEXT>

     Saadet Partisi Genel Başkanı Recai Kutan, hükümetin, IMF'nin politikalarını uygulayarak sanayi tesislerini batırmayı ve dış sermayenin eline vermeyi hedeflediğini öne sürdü. 
     Kutan, İzmit Anıtpark'ta düzenlenen mitingte, SP'nin kuruluşunun üzerinden henüz 16 ay geçmesine karşın hızla büyüdüğünü söyledi. Gezdikleri bütün illerde tüm kesimlerin mağdur ve perişan olduğunu gördüklerini anlatan Kutan, bunun nedeninin ükeyi yönetenler olduğunu savundu. 
     Kocaeli'nin sanayi kenti olduğunu ancak, son 5 yıldır hükümetin kötü yönetimi nedeniyle tüm ülkede olduğu gibi Kocaeli'nde de işsizliğin arttığını ifade eden Kutan, şunları kaydetti 
     ''Bu hükümeti, IMF ve Dünya Bankası yönetiyor. Ülkede üretim yok, yatırım yok. Buraya gelenler işsiz kalıyor. Ülkede 15 milyon işsiz bulunuyor. Bu hükümet sanayi tesislerini batırmayı ve kelepir fiyatına dış sermayenin eline vermeyi hedefliyor. Bunlar hep IMF'nin programları. 500 sanayi tesisinden 198'i yabancı sermaye eline kelepir fiyatına verildi. Türkiye'nin zenginlikleri, bor madenleri yabancı sermayenin eline geçirilmek isteniyor. Ülke tam bir batağın içinde. 230 milyar dolar iç ve dış borç var. Bu beceriksizler yüzünden sadece faiz olarak 100 milyar dolar ödendi.'' Kutan, ülke gelirinin 96 katrilyon lira olduğunu, bunun üçte ikisinin faize gideceğini belirterek, ''Bu üç partinin hazırladığı bütçe utanç vericidir. İktidara gelip bu bütçeyi bütünüyle ortadan kaldırıp, milli görüş bütçesini yapacağız'' diye konuştu. 
     
     ERBAKAN'IN KONUŞMASI 
     Kapatılan Refah Partisi'nin eski Genel Başkanı Necmettin Erbakan, Amerika'nın, 11 Eylül'deki saldırının ardından Müslümanlara karşı zulüm başlattığını öne sürerek, ''ABD Başkanı Bush, Yarın hangi Müslüman ülkeyi bombalayayım diye düşünüyor'' dedi. 
     Erbakan, şunları kaydetti 
     ''Harp tehlikesi kapımıza dayanmış bulunuyor. Kardeşimiz, akrabamız Müslüman ülke Irak'ı işgal etmek için planlar kuruluyor. Hiçbir seçimde bu kadar harp tehlikesiyle karşı karşıya değildik. Bundan dolayı bu seçim büyük önem taşıyor. 
     ABD, Irak'ı kendi askerimizle işgal edersek 250 milyar dolar masraf olacak, eğer oraya Türk askerini gönderirsek 125 milyar dolara malolacak diye hesap yapıyor. Ne yapıp yapalım, yakında Türkiye'de seçim var. Bu seçimde bizim emrimizde olacak zihniyetleri, partileri işbaşına getirelim ve Irak'ı kolayca işgal edelim, Ortadoğu petrollerine sahip olalım, İsrail'in güvenliğini sağlayalım diye düşünüyorlar.'' Seçimlere 15 gün kaldığını, ''rüzgarların değiştiğini'', milletin 15 gün sonra milli görüşü tek başına iktidara getireceğini öne süren Erbakan, konuşmasının ardından Refah Partisi işaretiyle mitinge katılanlara yemin ettirdi. 
     
     NOTLAR 
     Miting alanının girişine konulan bir masa üzerinde SP'ye üye olmayanların üye yapıldığı görüldü. 
     Miting başlamadan önce kapatılan RP'nin marşı olan ''Müjdeler olsun, Refah geliyor'' şarkısı sık sık çalındı. Miting alanında, Kılık Kıyafet genelgesini eleştiren pankartlar dikkati çekti. 
     Kutan'ın konuşması sırasında başlayan yağmur, miting sonuna kadar sürdü. Mitinge katılanlar bayrakların ve alanın yanındaki çay bahçesinde bulunan şemsiyelerin altına sığınarak yağmurdan korunmaya çalıştılar. 
     





</TEXT>
</DOC>
