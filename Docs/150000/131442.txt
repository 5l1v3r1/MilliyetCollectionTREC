<DOC>
<DOCNO> 131442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun18.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın özel temsilcisi Şam'da... 
</HEADLINE>
<TEXT>

     Irak lideri Saddam Hüseyin'in özel temsilcisi Ali Hasan El Mecid, Suriye'nin başkenti Şam'da Devlet Başkanı Beşşar Esad tarafından kabul edildi. Resmi Suriye Arap haber ajansı, El Mecid'in, Arap ülkelerini ziyaret amacıyla çıktığı bölge turu çerçevesinde geldiği Şam'da, Esad'la görüştüğünü duyurdu. 
     Ajans, El Mecid'in, Beşşar Esad'a Saddam Hüseyin'in mesajını verdiğini belirtti. 
     Saddam'ın kuzeni olan El Mecid, ziyareti öncesinde INA'ya verdiği demeçte, BM silah denetçilerinin Iraklı bilim adamlarının evinde inceleme yapmalarını ve boş kimyasal savaş başlıklarıyla ilgili tartışmaları kınadı. 
     Bu başlıkların BM silah denetim komisyonu UNMOVIC'de tescil edildiğini açıklayan El Mecid, bazı denetçilerin bu gerçeği bilmelerine rağmen bir neden bulmak istediklerini söyledi. 
     El Mecid, Saddam'ın olası sürgün için görüşmelerde bulunduğuna ilişkin haberlerin saçma olduğunu belirterek, ''Bu bir psikolojik savaş tekniğidir. Irak'ta hangi çocuğa sorsan buna inanmaz'' dedi. 
     





</TEXT>
</DOC>
