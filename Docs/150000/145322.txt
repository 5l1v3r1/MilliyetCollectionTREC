<DOC>
<DOCNO> 145322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo10.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in kafasındaki forvet ikilisi Nihat - İlhan 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 4. maçında 2 Nisan'da deplasmanda İngiltere ile karşılaşacak A Milli Takım, hazırlıklarını sürdürdü. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde gerçekleştirilen ve 1 saat 15 dakika süren antrenmanda futbolcular koşu ve istasyon çalışmasının ardından, bir süre topla çalışıp, çift kale maç yaptılar. 
     Antrenmanda, hafif sakatlıkları bulunan Okan ve Emre Belözoğlu takımdan ayrı çalışırken, kaleciler Rüştü, Ömer ve Zafer ise bir süre kaleci antrenörü Mehmet Kulaksızoğlu tarafından özel bir çalışmaya tabi tutuldu. 
     
     FORVETTE NİHAT-İLHAN MANSIZ 
     Antrenmanda yapılan çift kale maçta sakat oyuncular nedeniyle takımlar 10'ar kişiden oluştu. 
     Şenol Güneş, idman maçında yeşil takımda forvette Nihat-İlhan Mansız ikilisine yer verirken, duran topları Nihat'ın kullandığı gözlendi. 
     Yeşil takımda savunmada Fatih Akyel, Alpay, Bülent, Hakan Ünsal'a görev veren Güneş, orta sahada da sağda Tayfun, solda Ergün, ortada da Tugay'ı oynattı. İdman maçındaki diğer takımda ise forvette Hakan Şükür ile Mustafa Özkan görev yaptı. 
     Çift kale maçta yeşil takım, diğer takımı 4-0 yenerken, golleri İlhan Mansız, Hakan Ünsal, Nihat ve Ergün attı. 
     
     FATİH TEKKE VE DENİZ, SAKATLIK GEÇİRDİ 
     Milli takımın idmanında Fatih Tekke ve Deniz, sakatlık geçirdi. 
     İdmanın başında istasyon çalışması sırasında sakatlanan Fatih Tekke, bir süre tedavi olduktan sonra çift kale maçta yer almayıp, saha kenarında oturdu. 
     Milli Takım Doktoru Cengiz Dinç, Fatih Tekke'nin sol ayak arka adalesinde sorun olduğunu, daha önce de bu bölgede sakatlığının bulunduğunu belirterek, durumunun daha sonra netlik kazanacağını söyledi. 
     Deniz ise, çift kale maçın sonlarına doğru İlhan Mansız ile girdiği bir pozisyonda kafasına darbe aldı. Saha içinde tedavisi yapılan bu futbolcunun kafasına 3 dikiş atıldığı bildirildi. 
     
     İDMAN NOTLARI 
     Milli takımın idmanını izleyen küçük bir Galatasaray taraftarı, bazı futbolcularla fotoğraf çektirdi. Koyu bir Galatasaray taraftarı olduğu bildirilen küçük çocuğun, leğen kemiğinden ameliyat olduğu öğrenildi. 
     Diğer yandan, eski Galatasaraylı futbolcular Hakan Şükür, Tugay, Okan ve Emre Belözoğlu, idman sonunda Florya Metin Oktay Tesisleri'nde, sarı-kırmızılı kulübün altyapısından bazı kişilerle hasret giderdi. 
     
     YOLCULUK YARIN 
     Hazırlıklarını bu akşam yapacağı günün ikinci çalışmasıyla sürdürecek olan A Milli Futbol Takımı, yarın İngiltere'ye gidecek. 
     Mililer, saat 11.00'de kalkacak özel uçakla Newcastle kentine gidip, hazırlıklarına burada devam edecek. 
     




</TEXT>
</DOC>
