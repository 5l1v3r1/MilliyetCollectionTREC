<DOC>
<DOCNO> 121887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/dunya/dun04.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonu kızdıran rakam 
</HEADLINE>
<TEXT>

Alman gazetesi Die Welt’in, Türkiye’nin AB üyeliği yılda 38 milyar euroya mal olacak’ şeklindeki haberi, AB Komisyonu tarafından yalanlandı 
     DIŞ HABERLER SERVİSİ 

     Alman basınında dün çıkan Türkiye’nin üyeliğinin Avrupa Birliği’ne AB yılda en az 20 milyar euro gibi büyük bir rakama mal olacağı yönündeki haberler, AB Komisyonu’nun büyük tepkisini çekti. Haberleri yalanlayan AB Komisyonu Sözcüsü Jonathan Faull, "Bunlar temeli olmayan basit spekülasyonlardır" dedi. 
     Die Welt gazetesinin haberinde, Türkiye AB’ye üye olduğunda Birlik ülkelerinin Türkiye’ye her yıl 20 ile 38 milyar euro civarında kaynak transfer etmek zorunda kalacağı iddia edildi. Gazete, bu miktarın AB’ye 2004 yılında üye olması öngörülen on yeni ülkeye yapılacak ödemeye eşit olduğu yönündeki iddialara da yer verdi. 
     
     Almanlar basını tartışmaya açtı 
     Almanya’nın AB harcamalarının yaklaşık dörtte birini karşıladığına dikkat çeken gazete, üyelik durumunda Berlin’in Türkiye’ye her yıl 5 ile 9 milyar euro ödemek zorunda kalacağını vurguladı. Gazetenin haberinde, Ankara’nın üyelik maliyetinin yüksek olması Türkiye’de tarım sektöründeki istihdam oranının yüzde 35’i bulmasına ve AB ile Türkiye arasındaki büyük refah farkına bağlandı. Gazete, Türkiye’nin yüksek üyelik maliyetinin özellikle Avrupa Parlamentosu’ndaki AP muhafazak r Hıristiyan Demokrat Birlik Partisi milletvekilleri arasında endişelere yol açtığını belirtti. 
     Frankfurter Allgemeine gazetesi de, Türkiye’nin AB’nin ekonomik ve mali politikasına getireceği zararın tartışılması gerektiğini savundu. 
     AB Komisyonu’ndan yapılan açıklamada ise, rakamların tamamen hayali olduğu ve Komisyon’un bu haberlere kaynak gösterilemeyeceği vurgulandı. Açıklamada, Türkiye’nin üyelik maliyeti konusunda hiçbir araştırma ve hasaplama yapılmadığı belirtildi. 
     



 DÜNYA 













</TEXT>
</DOC>
