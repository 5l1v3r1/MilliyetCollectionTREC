<DOC>
<DOCNO> 100658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/spo02.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NiHAT Yıldırım’a takıldı 
</HEADLINE>
<TEXT>

Fenerbahçe Başkanı’nın, Real Sociedad’ın istediği teminat mektubunu vermemesi üzerine, yıldız futbolcunun transfer girişimi sonuçsuz kaldı 
     MEHMET ÇİFTÇİ 

     SARI - Lacivertliler’in, Nihat’ı transfer etme çabaları Başkan Aziz Yıldırım’a takıldı. Real Sociedad kulübü yetkilileri ile önceki gece Fransa’da bir araya gelen Fenerbahçeli yönetici Sadettin Saran, fiyat konusunda ilk etapta anlaşmaya vardı. Ancak İspanyol kulübünün teminat mektubu istemesi üzerine devreye giren Başkan Yıldırım, mektubu vermeyeceklerini söyleyerek, transfere razı olmadı. 
     BEŞİKTAŞ’TAN, Real Sociedad’a giderken iki kulüp arasında yapılan özel anlaşma gereği, Türkiye’de Siyah - Beyazlı kulüpten başka bir takıma satılma şansı bulunmayan Nihat için kiralama formülü uygulanacaktı. Ancak Ortega’nın transferi sırasında yüksek miktarda teminat mektubu vermek zorunda kalan Fenerbahçe yönetimi, ülkenin ekonomik şartlarını da göz önüne alarak riske giremedi. 
     SARAN’IN görüşmeleri sırasında Beşiktaş da boş durmadı. Nihat’ı kaptırma ihtimaline karşı Sociedad ile sürekli telefon teması kuran ve anlaşmayı hatırlatan Siyah - Beyazlılar, kiralanması halinde de UEFA’ya gideceklerini açıkladılar. Fenerbahçe’nin teminat mektubu vermemesi ve Beşiktaş’ın da ısrarlı itirazları sonunda İspanyol yöneticiler, Nihat’ı vermeyeceğini dün öğlen resmen açıkladılar. 
     
Fenerbahçe’yi polis karşıladı      SARI - Lacivertli takım, tedavileri süren Ali Akdeniz, Tuncay, İsmail ve Simao dışındaki kadrosuyla dün Trabzon’a gitti ve kampa girdi. Kafileyi, Trabzonsporlu hiçbir yönetici karşılamazken, polislerin yoğun güvenlik önlemleri aldığı gözlendi. Maçka’daki Büyük Sümela Oteli’ne yerleşen Fenerbahçe, dün akşam idman yaptı. 
     
Dostluk kazanacak’      MENAJER Kemal Dinçer, maç bittikten sonra sahadan Trabzonspor’la kol kola çıkacaklarını söyledi. Dinçer, "Bundan böyle Trabzonspor - Fenerbahçe maçlarında yüksek tansiyon olmayacak. Biz Trabzon ile dostuz. Saha içinde mücadele edecek, ama sahadan olaysız ayrılacağız. Hedefimiz üç puan" dedi. 
     
Prim sistemi yenilenecek      SARI - Lacivertli takımda prim sistemi de yenilendi. Yönetim ile teknik heyet arasındaki görüşmeler sonunda dört maçta alınacak 12 puana 5’er milyar lira verilmesi karara bağlandı. 
     
7 senedir yenemiyor      FENERBAHÇE son yedi yıldır Bordo - Mavili takımı deplasmanda mağlup edemiyor. Ancak Sarı - Lacivertli oyuncuların, bundan çok, çıkabilecek olaylardan çekindikleri gözleniyor. 
     
Gençlere müjde      LORANT, Erman, Semih ve Erhan’ın başka takımlara kiralanmamalarını istedi. Alman hoca, birçok talibi olan üç genç oyuncuyu antrenmanlara alacağını alt yapı sorumlularına da bildirdi. 
     
Eskiye dönüş      YÖNETİMİN, Erhan Albayrak ve Erdal Kılıçarslan’ın transferi yeniden gündemine aldığı bildirildi. Ekonomik gerekçelerle durdurulan bu isimler için pazarlık zemini arandığı ifade edildi. 
     
Revivo’ya davet      İSRAİLLİ yıldıza, Milli Takım yolu yeniden göründü. Danimarkalı Richard Möller Nielsen ile bir türlü yıldızı barışmayan ve Dünya Kupası elemeleri sonrası "O olduğu sürece ben yokum" diyerek Milli Takım’dan ayrılan Haim Revivo’ya, yeni çalıştırıcı Avrahm Grant’tan davet geldi. Grant, Revivo’yu 21 Ağustos’ta Letonya ile Riga’da oynayacakları özel maça davet ettiğini açıkladı. 
     



 SPOR 




























</TEXT>
</DOC>
