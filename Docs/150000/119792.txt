<DOC>
<DOCNO> 119792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo32.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor hocası Biyediç Gitmem istenirse 1 dakika durmam 
</HEADLINE>
<TEXT>

     Bursasporlu futbolcular, Yönetim Kurulu'nun aldığı olağanüstü kongre kararı nedeniyle, Elazığspor maçı hazırlıklarına moral bozukluğu içinde başladı. 
     Vakıfköy Orhan Özselek Sosyal Tesisleri'nde yapılan ve yaklaşık 2 saat süren antrenman öncesi Teknik Direktör Nejat Biyediç, saha ortasında futbolcularıyla yaklaşık 20 dakika görüştü. 
     Milli Takım kampında bulunan Erkan ve sakatlığı süren Emre'nin katılmadığı antrenman, koşuyla başladı. Minyatür sahada el topuyla süren antrenman, açma germe çalışmasıyla sona erdi. 
     Sakatlıkları süren Bulat, Junior, Murat, Mustafa, Fatih ve Cenk, doktor kontrolünde takımdan ayrı koştuktan sonra, kondisyon salonunda ağırlık çalışması yaptı. 
     Teknik Direktör Biyediç, antrenmanın ardından düzenlediği basın toplantısında, Fenerbahçe karşısında alınan 7-1'lik tarihi yenilginin ardından kulübün çalkantılı bir dönem geçirdiğini söyledi. 
     Yönetim Kurulu'nun dün akşamki toplantısında olağanüstü kongre kararı aldığını anımsatan Biyediç, kötü gidişattan sadece yönetimin değil, teknik heyet, futbolcu, basın ve taraftarın da sorumlu olduğunu kaydetti. 
     Biyediç, yönetimin mali açıdan zor durumda olan kulübü düzlüğe çıkarabilmek için 2 yılı aşkın süredir olağanüstü gayret gösterdiğini ifade ederek, ''Kulübün borçları, transferde de elimizi kolumuzu bağladı. Şu anki kadro kötü demiyorum ama özellikle yabancı oyuncu transferinde daha iyi tercihler yapılabilirdi'' dedi. 
     Transferde hem alınan oyuncuların takıma faydalı olmasını hem de mevcut kadronun haklarını korumayı düşünerek hareket ettiklerini anlatan Biyediç, yabancı oyuncu transferinde ilk kez maç başına anlaşmalar yaptıklarını anlattı. 
     ''Mevcut futbolcuların alacakları varken, yabancı oyuncu transferinde pahalıya gitseydik huzursuzluk olurdu'' diyen Biyediç, bu dengeyi bozmamak için çok ince eleyip sık dokuduklarını ifade etti. 
     Kongreye kadar takımın başında olacağını belirten Biyediç, ''Kongre sonrası göreve gelecek yönetimle oturur konuşuruz. Ben Bursasporluyum. Camia benden memnun değilse giderim'' diye konuştu. 
     
     ''BURSASPOR SÖZ KONUSU OLDUĞUNDA..." 

     Biyediç, ''Yönetim dün akşam sizin görevinize son vermek istedi. Bu onurunuza dokundu mu'' sorusu üzerine, ''Bursaspor söz konusu olduğunda onurum ikinci planda gelir'' yanıtını verirken, 2 yılı aşkın zamandır görev yaptığı sürede hep Bursaspor'un menfaatleri doğrultusunda hareket ettiğini söyledi. 
     Görevde olduğu sürece çok iyi günlerinin geçtiğini, zaman zaman da sıkıntılarla karşı karşıya kaldığını anlatan Biyediç, şöyle konuştu 
     ''Geçen sezon UEFA Kupası'nı son haftalarda kaçırdık. Galatasaray karşısında 5-0 gibi tarihi farklı bir galibiyetimiz var. Ve Fenerbahçe karşısında alınan 7-1'lik yenilgi. Bursaspor'u çok seviyorum. Eğer gitmem istenirse 1 dakika durmam.'' Biyediç, futbolculara para cezası verilmesi ve Murat ile Erkan'ın kadro dışı bırakılmasını, yönetimle birlikte kararlaştırdıklarını sözlerine ekledi. 

     
</TEXT>
</DOC>
