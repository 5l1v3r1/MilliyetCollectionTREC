<DOC>
<DOCNO> 116993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur05.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, kongreyi toplayacağını ve aday olmayacağını açıkladı 
</HEADLINE>
<TEXT>

     DYP Genel Başkanı Tansu Çiller, partisinin büyük kongresini toplayacağını ve genel başkan adayı olmayacağını açıkladı. 
     Çiller, yaptığı yazılı açıklamada, seçim sonuçlarının millete hayırlı olmasını diledi. 
     Çiller, ''Parti tüzüğünün bana verdiği yetkiye dayanarak, DYP'nin büyük kongresini toplayacağımı ve genel başkan adayı olmayacağımı kamuoyuna duyuruyorum'' dedi. 
     Çiller'in Özel Kalem Müdürü Serdar Şimşek, milletvekili seçimlerinin ardından DYP lideri hakkında çıkartılan ''depresyona girdi, iğneyle uyutuluyor'' şeklindeki iddialar üzerine, Yeniköy'deki yalının önünde bekleyen gazetecilere açıklama yaptı. 
     Şimşek, Çiller'in, gün boyunca DYP Genel İdare Kurulu GİK üyeleriyle telefon aracılığıyla görüşmeler yaparak çalışmalarını sürdürdüğünü söyledi. 
     Söylentilerin kesinlikle dedikodudan ibaret olduğunu vurgulayan Şimşek, bunun, Çiller'in medyanın önüne çıkmasını sağlamak amacıyla yapıldığını ileri sürdü. 
     DYP Genel Başkanı'nın, ''kendisine bağlılıklarını bildirmek için arayan partilileri bile kabul etmediğini'' anlatan Şimşek, Çiller'in çalışmalarını İstanbul'da sürdüreceğini kaydetti. 
     Şimşek, gazetecilerin ''Sayın Çiller, genel başkanlığın yanında aktif siyaseti de bırakıyor mu '' şeklindeki sorularını ise yanıtlamadı. Gazetecilerin Tansu Çiller'le görüşmek için ısrarlı taleplerini geri çeviren Şimşek, DYP Genel Başkanı'nın uygun gördüğü bir tarihte İstanbul İl Başkanlığı'nda basın toplantısı yapabileceğini sözlerine ekledi. 
     
</TEXT>
</DOC>
