<DOC>
<DOCNO> 139365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/yazar/bila.html </URL>
<DATE> 2003/02/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kürtlere silah’ krizi sonunda bitti 
</HEADLINE>
<TEXT>

Hükümet, askerin rahatsızlığını iletince dünkü müzakerelerde ABD’nin tavrında esneme oldu. Diplomatik kaynaklar, "Kürtleri silahlandırma sorunu aşıldı" dedi 
     Askerlerin, Kürt grupların silahlandırılması ve Barzani’nin çıkışları karşısında dün yansıttığımız tepkisi, hükümet üzerinden ABD tarafına iletildi. 
     Askerlerin ABD’nin tutumu karşısında yansıttıkları güvensizlik ve kuşkular, dünkü müzakerelerde önemli bir faktör oldu. 
     Akşam saatlerine doğru gelen haber, Kuzey Irak’taki Kürt grupların silahlandırılmasının Ankara’nın istediği biçimde çözüm yoluna girdiği yönündeydi. Türk Silahlı Kuvvetleri’nin üzerinde özenle durduğu gibi bu gruplara ağır silahlar değil, savunma amaçlı hafif silahlar verilebileceği, bu silahların daha sonra toplanması gerektiği görüşünde ısrar eden Türk heyeti karşısında, ABD tarafının bu görüşe yakın bir noktaya gelmek zorunda kaldığı bildirildi. 
     Bu konuda sorunun çözülmesi, mutabakat görüşmelerinin uzlaşmayla sonuçlanmasını kolaylaştıracağı vurgulanıyor. Dün varılan noktayla silahlandırma sorunun geride kaldığını vurgulayan diplomatik kaynaklar, uzlaşmanın imza altına alınmasına çok yaklaşıldığını belirttiler. 
     
     İMZA HER AN ATILABİLİR 
     Yeni uzlaşmazlık noktaları çıkmazsa, mutabakat metinlerinin her an imza altına alınması olası... Askeri açıdan teknik bir sorunun aşılmasının yanı sıra, Ankara’nın beklediği bir diğer adım ise ABD’nin siyasi olarak da Kuzey Irak’la ilgili tutumunu netleştirmesi. İki gündür Kuzey Irak’ta yapılan toplantılarda Türkiye ve Türk askerine karşı sergilenen tavrın ABD desteğiyle yapıldığı kuşkusunun giderilmesi için de ABD’nin adım atması isteniyor. 
     Meclis’teki duruma gelince... Tezkereyi Meclis’e sevk eden hükümet sorunlu konularda Washington’dan adım atmasını bekliyordu. Buna zaman tanımak için de tezkerenin görüşülmesi bugüne bırakılmıştı. Bu süre içinde başta Kuzey Irak’taki Kürt grupların silahlandırılması olmak üzere ABD’nin Ankara’nın beklediği esnekliği göstermesi hükümeti biraz daha rahatlattı. 
     AKP milletvekillerinin tezkereye büyük çoğunlukla karşı oldukları biliniyor. Ancak, AKP lideri Erdoğan ve Başbakan Gül, içlerine sinmese de tezkereye olumlu oy verilmesi konusunda ağırlıklarını koydular. Mutabakat metinleri bugün saat 15.00’e kadar imzalanır veya imzalanacak aşamaya gelirse, tezkere hükümetten olduğu gibi Meclis’ten de kerhen geçebilir. 
     
Genelkurmay’ın açıklaması      Genelkurmay Genel Sekreterliği, dün Milliyet’in manşetinde "asker rahatsız" başlığıyla yer alan yazımla ilgili olarak akşam saatlerinde bir açıklama yaptı. Açıklamada yazıma atfen, "Askeri çevrelerde hükümet tezkeresinin TBMM’ye gönderilmesinde acele edilmemesi görüşünün h kim hale geldiğine dair bir ifade yer almıştır. Haber Türk Silahlı Kuvvetleri’nin görüşünü yansıtmamaktadır. Türk Silahlı Kuvvetleri, TBMM’nin iradesini etkileyebilecek davranışlardan daima kaçınmıştır" denilmiştir. Dünkü yazımda verilen haber, özetle, ABD ile yürütülen müzakereler ve Kürt parlamentosunda, Kuzey Irak’a Türk askeri sokulmaması yönünde açıklanan kararla ilgili olarak, askeri uzmanların, "Barzani’ye bu çıkışı ABD mi yaptırıyor kuşkusu taşıdıkları, ABD’nin ikili mi oynuyor sorusunu gündeme getirdiğini, görüşmelerde ABD tarafının Kürt gruplara ağır silahlar ve uçaksavar vermek istedikleri, bunun da Türkiye’ye karşı bir tutum olduğu" düşüncesiyle, "bu koşullarda tezkerinin Meclis’ten geçmesi için acele edilmemesi gerektiği, Kuzey Irak’la ilgili güvence alınmadan tezkerenin geçirilmesinin hata olacağı" düşüncesinde oldukları biçimindeydi. Bu ifadeler gibi dünkü uzun yazımda yer alan diğer ifadeler de, önceki gün, bir üst düzey bir askeri yetkili ile yaptığım telefon görüşmesinde, bana kaynak gösterilmemesi koşuluyla, yazılmak üzere, aktarılan sözlerdir. Nitekim dün, Kürt grupların silahlandırılması ve bu gruplara uçaksavar dağıtılması sorununun, Türk Silahlı Kuvvetleri’nin istediği gibi çözüldüğü benzeri bir kaynak tarafından tarafıma bildirilmiştir. 
     Bu ifadeler, "Türk askeri sözünün eridir düşüncesiyle" yansıtılmıştır. 
     
     







Amerika’ya güvenilir mi 


Köyceğiz’de askere giden gençlere sevgi gösterisi... 


Güney problemi 


Kürtlere silah’ krizi sonunda bitti 


Savaşa karşıyım ama... 


Savaşı unut, düğüne bak 


Savaşın nefesi 


Bugün savaşa gidiyoruz 


Faizler ne zaman düşecek 


Irak savaşı değil Kuzey Irak savaşı 


Zor unlu karar... 


Eğer David Hotham bugünleri görseydi 


Savaş tezkeresi 


Neden kalkınmış tek Müslüman ülke yok 


Haysiyet’ çok önceden gitti 


UND’de 1 milyon mark’ depremi 


</TEXT>
</DOC>
