<DOC>
<DOCNO> 105323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo11.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, UEFA Kupası maçını 17 Eylül'de oynamak istiyor 
</HEADLINE>
<TEXT>

     Birinci Süper Futbol Ligi'nin 4. haftasını Denizlispor galibiyetiyle geride bırakan Fenerbahçeli futbolcular, bu sabah yaptıkları antrenmanın ardından 2 günlük izne çıktı. 
     Teknik direktör Werner Lorant, Samandıra Tesisleri'nde gerçekleştirilen ve yaklaşık 1 saat süren çalışmanın ardından, futbolcularına 5 Eylül Perşembe gününe dek izin verdi. 
     Antrenmanda futbolcular koşu yapıp, kültür-fizik hareketleriyle dün akşam yaptıkları maçın yorgunluğunu atmaya çalıştılar. Lorant'ın, maçta görev vermediği oyuncularıyla birebir görüşmesi dikkati çekti. 
     İdmana, A Milli Futbol Takımı'nın aday kadrosunda yer alan Rüştü, Serhat, Ümit ve Fatih, B Milli Takım'da yer alan Cem ve Ali Güneş, Ümit Milli Takım'da bulunan Tuncay ve Volkan ile ülkelerinin milli takımlarına giden Rapaiç ve Mirkoviç katılmadı. Lorant'dan 3 gün izin alarak ailesini getirmek için Almanya'ya giden Steviç de çalışmada yer almadı. 
     Sakatlıkları süren İsmail ve Ali Akdeniz, antrenmana katılmazken, Revivo fizyoterapist eşliğinde kısa bir süre koşu yaptı. 
     
     OĞUZ ÇETİN, İSVEÇ'E GİTTİ 
     Antrenör Oğuz Çetin, UEFA Kupası 1. turunda eşleştikleri AIK Solna'nın bu akşam Hammarby ile yapacağı derbi maçı izlemek için İsveç'e gitti. 
     Çetin'in bu maçta rakipleriyle ilgili bilgiler toplayıp, sarı-lacivertli takımın İsveç'te kalacağı oteli de seçip, antrenman yapacağı sahayı belirleyeceği bildirildi. 
     
     UEFA'YA BAŞVURU 
     Fenerbahçe Kulübü, 19 Eylül Perşembe günü AIK Solna Stockholm ile yapacağı UEFA Kupası 1. tur ilk maçının 17 Eylül tarihine alınması için Futbol Federasyonu aracağılıyla UEFA'ya başvurdu. 
     İdari koordinatör Kemal Dinçer, aynı hafta Galatasaray ile yapacakları derbi maç nedeniyle bu tür bir istekte bulunduklarını belirterek, UEFA'den gelecek yanıtı beklediklerini kaydetti. Dinçer, UEFA'nın, önerilerini kabul etmemesi durumunda ise Futbol Federasyonu'ndan, Galatasaray ile yapacakları derbi karşılaşmasının 22 Eylül Pazar günü oynanmasını talep edeceklerini açıkladı. 
     
     GAZİANTEPSPOR MAÇI 11 EYLÜL'DE 
     Dinçer, Gaziantepspor ile yapacakları ertelenen lig maçını, 11 Eylül Çarşamba günü yapacaklarını bildirdi. 
     Gaziantepspor maçı için 10 Eylül Salı günü Gaziantep'e gideceklerini kaydeden Dinçer, maçı oynadıktan sonraki gün de bu kentte kalarak, hafta sonu Malatyaspor ile yapacakları maçın hazırlıklarını sürdüreceklerini anlattı. 
     Dinçer, 13 Eylül Cuma günü Gaziantep'ten Malatya'ya hareket edeceklerini ve 14 Eylül Cumartesi günü yapacakları karşılaşmanın ardından İstanbul'a döneceklerini kaydetti. 
     
     ORTEGA'NIN MİLLİ MAÇLARI 
     Dinçer, Ortega'nın Arjantin Milli Takımı'na giderek yaklaşık 20 gün takımdan ayrı kalacağı biçimindeki haberlerin doğru olmadığını söyledi. 
     Dinçer, yıldız futbolcunun kasım ayı ortasında Arjantin Milli Takımı kampına gideceğini ifade ederek, ''Japonya ile yapacakları özel maçtan sonra kendisi yeniden İstanbul'a dönecek. Ortega, takımdan yalnızca 4 gün ayrı kalacak'' dedi. 
     





</TEXT>
</DOC>
