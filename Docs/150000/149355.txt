<DOC>
<DOCNO> 149355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko10.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazot indirim oranı haftaya açıklanıyor... 
</HEADLINE>
<TEXT>

     Tarım ve Köyişleri Bakanı Sami Güçlü, önümüzdeki hafta içinde mazotta yapılacak indirim oranının açıklanacağını söyledi. 
     Güçlü, Konya'da merkez Karatay Ziraat Odası Başkanlığı'nı ziyaretinde, Meram Ziraat Odası Başkanı Mustafa Hepokur, Selçuklu Ziraat Odası Başkanı Faruk Çöklü ve Karatay Ziraat Odası Başkanı Derviş Davaslı'dan çiftçilerin sorunları ile ilgili bilgi aldı. 
     Bir ara oda başkanlarının üst üste gelen şikayetleri karşısında sinirlenen Güçlü, yapılan şikayetlerle ilgili olarak ''Bu işler nutuk atar gibi olmaz. Bunlar yazılı olarak verilir ve tartışılır'' dedi. 
     Güçlü çiftçilerin büyük sıkıntılar yaşadıklarını çok iyi bildiklerini, ancak sorunların kargaşaya dönüştürülmeden, düzgün iletilmesi durumunda sonuç alınabileceğini kaydetti. 
     Türkiye'de tarımın en önemli merkezi olan Konya'da üretimin artırılması için gerekli önerileri değerlendirmek istediklerini vurgulayan Güçlü, bunun uygun bir zeminde tartışıldıktan sonra yapılacak değerlendirme ile mümkün olacağını ifade etti. 
     Pancar kotası ile ilgili yaşanan sorunun hiçbir dönemde bu kadar medeni bir şekilde çözülmediğini anlatan Güçlü, şöyle konuştu 
     ''Çiftçilerimize sunduğumuz alternatif kadar inandırıcı bir çözüm hiç olmadı. Arz açığı olan ürünlere önemli miktarda prim ödemesi gerçekleştireceğiz. Bu ürünlerin üretimi için çiftçilerimizi teşvik sağlayacağız. Bu çalışmalar için büyük oranda kaynak ayırdık. Hayvancılıkta bile teşviği yüzde 140 oranında artırdık.'' 1 milyon 200 bin çiftçiyi ilgilendiren borçlara çözüm bulunduğunu anımsatan Güçlü, ekonomik şartlar düşünüldüğünde katlanılan külfete rağmen çiftçilere inanılmaz kolaylık sağladıklarını söyledi. 
     ''Borçlar alınmadan sistem nasıl dönecek '' diye soran Güçlü, ''Bu sistem dönmezse, çiftçiye kim kredi verecek Bu kaynak nereden bulunacak Ülkede kaynakların kötü kullanılması nedeniyle el aleme avuç açtığımızı bilmeyen yok'' dedi. 
     
     MAZOTTA İNDİRİM KONUSUNDA PRENSİP KARARI ALINDI 
     Üretimde maliyete yüzde 10 ile 40 arasında etki eden mazotta indirim konusunda prensip kararı alındığını, bu konunun sonuçlanmasının sadece ilgili kuruluşlar ile Tarım ve Köyişleri Bakanlığı arasındaki görüşmeye kaldığını kaydetti. 
     Mazottaki indirim oranının önümüzdeki hafta açıklanacağını kaydeden Güçlü, ''Çiftçiye, mazotu belli bir oranda indirim yaparak vereceğiz. Bunu mazot olarak değil, kayıt sistemi içinde nakit ödeme ile gerçekleştireceğiz'' dedi. 
     Bakan Güçlü, Konya'da kurulu Zade Yağ Fabrikası, Selva Gıda Makarna Fabrikası, Sefa Tarım Tesisleri ile Büyükhekimoğlu Un ve Cebel Gıda Tesisleri'ni ziyaret ederek, yetkililerden çalışmalar ve üretim hakkında bilgi aldı. 
     





</TEXT>
</DOC>
