<DOC>
<DOCNO> 129615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur32.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Komisyonu'nda istifa tartışması... 
</HEADLINE>
<TEXT>

     TBMM Milli Savunma Komisyonu'nda AK Parti'li ve CHP'li üyeler, Aksaray Milletvekili Ramazan Toprak'ın komisyon başkan ve üyeliğinden istifası konusunda tartıştılar. CHP'li üyeler, ''Eğer Ramazan Toprak istifa etmeseydi, biz CHP grubu olarak kendisinin istifasını isteyecektik'' dediler. 
     TBMM Milli Savunma Komisyonu'nun, Türk Silahlı Kuvvetleri Personel Kanunu'nda değişiklik yapılmasına ilişkin bir kanun tasarısı ile kanun hükmünde kararnamenin görüşmeleri sırasında CHP Balıkesir Milletvekili Sedat Pekel, ''Toprak'ın istifası doğru olmuştur'' dedi. Ancak, Pekel'in sözlerini Komisyon Başkanvekili AK Parti Karaman Milletvekili Yüksel Çavuşoğlu, ''gündemimiz bu değil'' diyerek kesti. 
     Daha sonra söz alan AK Parti Adana Milletvekili Ziyaeddin Yağcı ise tasarı üzerinde konuşurken Ramazan Toprak'ın istifasını gündeme getirerek, ''Türk Milleti ordudan atılanlara vatan haini gözüyle bakar. Mahkeme kararı olmadan, suçu tespit edilmeden hiç kimse böyle ağır töhmetler altında bırakılmamalı. Sayın komisyon başkanımız Toprak'ın durumu da böyleydi. Bundan çok etkilendim, çok üzüldüm. Ordudan atılmalar mahkeme kararına bağlanmalı'' dedi. 
     Namaz kıldığı için, Alevi ya da Kürt olduğu için ordudan atıldığını söyleyen insanların bulunduğunu ifade eden Yağcı'nın konuşmasına CHP İzmir Milletvekili Erdal Karademir, Ankara Milletvekili İsmail Değerli ve Ardahan Milletvekili Ensar Öğüt ''Bunlar doğru değil. Ayrıca gündemimiz bu değil diye daha önce yapılmak istenen konuşmalar kesildi. Lütfen bu konuşma kesilsin'' diyerek tepki gösterdiler. CHP'li üyelerin tepkileri üzerine Başkanvekili Çavuşoğlu da Yağcı'nın sözlerine müdahele etti. 
     Bu arada, söz alan Milli Savunma Bakanı Vecdi Gönül ise ordudan atılma usulleriyle ilgili bilgi verdi. Gönül, sivildeki disiplin kurulları yerine orduda disiplin mahkemeleri bulunduğunu ifade etti. Gönül, Askeri Şura'nın da komisyon raporları doğrultusunda değerlendirme yapıp karar verdiğini ve bu kararlara karşı yargı yolunun kapalı olduğunu anımsattı. 
     Bakan Gönül'ün Başbakanlık'taki bir toplantıya katılma gerekçesiyle toplatıdan ayrılması dolayısıyla verilen arada komisyonun CHP'li üyeleri, Ramazan Toprak'ın istifası ile ilgili gazetecilere değerlendirmelerde bulundular. CHP'li üyeler, ''Biz komisyonun CHP'li üyeleri olarak başkanı istifaya davet etme kararı almıştık. Belki de bizim bu kararımızı öğrendi ve istifasını sundu. Eğer istifa etmeseydi CHP grubu olarak kendisinin istifasını isteyecektik''' dediler. 
     CHP Ardahan Milletvekili Ensar Öğüt, ordudan atılan birinin TBMM Milli Savunma Komisyonu başkanlığı yapmasının doğru olmayacağını söyledi. Öğüt, sürekli olarak şura kararlarını gündeme getirerek bir çatışma ortamı yaratılmaya çalışılmasına müsaade etmeyeceklerini söyledi. 
     





</TEXT>
</DOC>
