<DOC>
<DOCNO> 132471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur07.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Leblebi gibi antibiyotik kullanıyoruz 
</HEADLINE>
<TEXT>

     Erciyes Üniversitesi Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. Mustafa Kendirci, antibiyotiklerin bakteriyel enfeksiyonlara karşı etkili olduğunu bildirdi. 
     Kendirci, yaptığı açıklamada, antibiyotiklerin tüm mikroplara karşı etkili olmadığını, bu nedenle doktorların gerekli tetkikler yapıldıktan sonra ilaç yazmaları gerektiğini söyledi. 
     Antibiyotikler gelişigüzel kullanıldığında mikroplarda direnç geliştiğini belirten Kendirci, şunları anlattı 
     ''Antibiyotikler bakteriyel enfeksiyonlara karşı etkilidir. Bu nedenle enfeksiyonun viral mi, yoksa bakteriyel mi olduğuna doktor, gerekli tetkikleri yaptıktan sonra karar vermelidir. Yanlış ve bilinçsizce kullanılan antibiyotiklere karşı daha tehlikeli mikroplar gelişebilir. Bu da yeni ve farklı antibiyotik kullanımını gerektirir. Böylelikle hastalığın iyileşme süresi uzar, maddi kayıplara neden olur.'' Kendirci, tedavinin yarım bırakılmaması gerektiğini de belirterek, şöyle devam etti 
     ''Hasta ilaca başlıyor, bir süre sonra rahatlama hissettiğinde tedaviyi bırakıyor. Antibiyotik tedavisi yarım bırakılırsa, hastalık tekrar gelişebilir ve farklı şekillerde ortaya çıkabilir. Bunun için ilaçlar mutlaka süresi boyunca kullanılmalıdır. Doz, çocukların kilosuna göre belirlenmelidir. Düşük doz tedavi etmezken, yüksek doz böbrek ve karaciğeri zedeleyebilir.'' 
     





</TEXT>
</DOC>
