<DOC>
<DOCNO> 124491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur04.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Karar son dakikaya kadar değişebilir" 
</HEADLINE>
<TEXT>

     Başbakan Yardımcısı Abdüllatif Şener, AB'nin Kopenhag zirvesinde Türkiye'ye ilişkin alınacak kararın henüz kesinleşmediğini, müzakerelerin sürdüğünü belirterek, yapılan olumsuz yorumlara karşın son dakikaya kadar lehte bir sonuç çıkabileceğini bildirdi. 
     Abdüllatif Şener, TÜSİAD Yüksek İstişare Konseyi toplantısı öncesinde gazetecilerin sorularını yanıtladı. 
     Müzakerelerin halen sürdüğünü belirten Şener, "Bu konularda son dakikaya kadar ne olup biteceğini fazla kestirmek mümkün değildir. Her ne kadar şu saatlerde televizyonlarda bazı taslak kararlarından bahsediliyorsa da son dakikaya kadar yapılan değişiklikler, konuşmalar ve tahminler tutmayabilir. 
     Taslaklarda küçük cümlelerin, kelimelerin değişmesi, büyük anlam değişiklikleri ortaya çıkarabilir" diye konuştu. 
     Kopenhag kriterlerini AB için değil, Türk halkı için istediklerini ifade eden Şener, "Karar ne olursa olsun, şunu da bileceğiz, yüzümüz batıya dönüktür. Temel hak ve özgürlüklerle ilgili talepler herşeyden önce insanımızın talebidir, ülkenin geleceğini ilgilendirir" dedi. 
     Bu arada Şener, AB doruğundan çıkacak kararın ekonomi üzerindeki olası etkilerine ilişkin soruları yanıtlarken de, ekonominin iyi yolda olduğunu, dengelerin kurulduğunu, piyasalarda güvenin bulunduğunu vurguladı. İş aleminin beklentilerinin iyi olduğunu ifade eden Şener, "Gelecekten umutluyuz. Dolayısıyla AB'ye yönelik kararın ötesinde Türkiye'de iyi şeyler olacak" dedi. Şener, ekonominin şu anda gösterdiği olumlu trendi önümüzdeki dönemlerde artırarak sürdüreceğini kaydetti. 
     Devlet Bakanı Kürşat Tüzmen de Kopenhag'da pazarlıkların sürdüğünü belirterek, herkesin elinden gelen çabayı gösterdiğini söyledi. 
     





</TEXT>
</DOC>
