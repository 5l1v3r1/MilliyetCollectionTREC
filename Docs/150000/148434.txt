<DOC>
<DOCNO> 148434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur14.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "AKP TBMM çatısı altında oy çalmıştır" 
</HEADLINE>
<TEXT>

     CHP Genel Başkanı Deniz Baykal, geçtiğimiz cuma günü TBMM'de yapılan Anayasa değişikliği görüşmeleri sırasında Parlamento tarihinin en acı olaylarından birinin gerçekleştiğini belirterek, ''Hiçbir zaman TBMM çatısı altında oy çalınmamıştır. Ancak AKP bunu Türkiye'ye yaşatmıştır''dedi. 
     Baykal, partisinin grup toplantısında yaptığı konuşmada, AK Parti'li milletvekillerinin çaresiz kaldıklarında neler yapabileceklerinin geçtiğimiz cuma günü yapılan Anayasa değişikliği oylamasında somut biçimde ortaya çıktığını söyledi. TBMM çatısı altında bugüne kadar istenilmeyen birçok olumsuz olayın yaşandığını kaydeden Baykal, şöyle konuştu 
     ''Bunu ne söylediğimi bilerek söylüyorum, bu çatı altında hiçbir zaman oy çalınmaz. Cuma günü AKP bunu Türkiye'ye yaşatmıştır. O gün meclisin kara günüydü. Televizyon kayıtlarında vardır. 2 AKP milletvekili sepete atılan oyu alıp zarfı açarak atılan oyu yırtmıştır. Sen nasıl olur da istediğin olmadı diye başkasının oyuna elini uzatırsın. O oy milletin iradesidir, ona nasıl el uzatırsın. 
     Yapılan iş çok ayıptır ve bu işi yapanlar AKP sıralarında yer almaya devam ediyorlar. Zorbalık TBMM çatısı altında bir süre egemen olmuştur. Köşeye sıkıştıklarında neleri yapabileceklerini ilk kez bu yönüyle gördük.'' Deniz Baykal, yapılan ayıptan tüm AK Partilileri sorumlu tutmak gibi bir düşüncesinin olmadığını ancak, AK Parti yönetiminin bu duruma sessiz kalmasının da kabul edilemez bir durum olduğunu ifade etti. 
     
     ''SAVAŞIN PARÇASI DEĞİLİZ'' 
     ABD Dışişleri Bakanı Colin Powell'in Türkiye ziyareti sırasında Dışişleri Bakanı Abdullah Gül'ün, Türkiye bu koalisyonun içindedir açıklamasında bulunduğunu anımsatan Baykal, bu sözlerin Türkiye'nin Irak'a savaş ilan etmesi anlamına geldiğini öne sürdü. Anayasa'ya göre bu yetkinin sadece TBMM'de olduğunu vurgulayan Baykal, sözlerini şöyle sürdürdü 
     ''Bırakın savaş ilan etmeyi, TBMM bu konudaki işbirliğini reddetmiştir. Cumhurbaşkanı, Genelkurmay Başkanı, tüm toplum bu savaşa karşıdır. Türkiye bir savaşın sonuna bakarak o savaşın içinde yer alacak bir ülke değildir. Türkiye böyle bir durumda onun özüne, hukuki ve siyasi yönüne bakarak değerlendirme yapar. 
     AKP böylece safhını seçmiştir. Bu savaşta hukuku, siyasi özü, ilkeleri bir yana bırakarak, biz yerimizi aldık demiştir. Herkes bilsin ki, onların tarif ettiği sadece kendileridir. Türk Milleti bu savaşın bir parçası değildir. Dünyada, Irak'a saldıran bu koalisyonun içine girmeye çırpınan tek iktidar AKP iktidarıdır. Allah selamet versin.'' 
     
     ''TÜCCAR SİYASET'' 
     AK Parti iktidarının kadrolaşma çalışmalarını, ''fren tutmayan'' ve ''gözü kara'' biçimde sürdüğünü savunan Baykal, yapılan kadrolaşmanın alışılmış partizanlığın dışında, nüfuz etme, ele geçirme ve kuşatma anlayışıyla gerçekleştirildiğini söyledi. Bakanlık birleştirmelerinde, üniversite bölünmelerinde, 61 yaş uygulamasında bile bu dar kadro anlayışının hakim olduğunu ileri süren Baykal, ''Tüccar siyaset, toptancı siyaset işte bu. Bu dar kadro İstanbul Belediyesi'nden Ankara'ya sıçramıştır. Devlet kadrolarına el konmaya başlanmıştır. Ancak şu bilinmelidir ki, Türkiye AKP'ye sığdırılamaz. Bu uygulamalar sürdükçe AKP Türkiye'den kopacaktır'' diye konuştu. 
     Baykal, IMF'ye niyet mektubunun 5 aylık bir bekleme sonucunda çaresiz kalınarak imzalandığını ve bu süreçten sonra AK Parti iktidarının IMF'den şikayet etme hakkının da ortadan kalktığını söyledi. IMF yardımlarının takside bağlanmasının iktidara olan güvensizlikten kaynaklandığını ileri süren Baykal, sözlerini şöyle tamamladı 
     
     ''GÖREVİMİZ MUHALEFET'' 
     ''Manzara bu.. AKP aldı başını gidiyor ve gerçekler ortaya çıkıyor. Biz de muhalefet olarak görevimizi yapıyoruz. Seçimlerde oyunu AKP'ye verenlerin bu kısa süredeki pişmanlıkları konusunda da malesef şu anda yapacak bir şeyimiz yok. Muhalefetin görevi iktidarı ikame etmek değildir. Biz muhalefet olarak görevimizi en iyi şekilde yapmaya devam edeceğiz.'' 
     





</TEXT>
</DOC>
