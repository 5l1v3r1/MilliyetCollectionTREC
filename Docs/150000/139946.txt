<DOC>
<DOCNO> 139946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur17.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, eğilim yoklaması yaptırdı, ''evet'' çıktı... 
</HEADLINE>
<TEXT>

     AK Parti TBMM Grubu'nda, Başbakanlık Tezkeresi konusunda eğilim yoklaması yaptırdı. Yoklamada 30-35 milletvekili "hayır" derken, büyük çoğunluk "evet" dedi. 
     TBMM'de yapılacak oylama öncesinde sonuçla ilgili böylece önemli bir ipucu elde edilmiş oldu. 
     Alınan bilgiye göre, saat 10.20'de başlayan olağanüstü grup toplantısında, milletvekillerinin görüşlerini belirtmesinin ardından önce Başbakan Abdullah Gül, daha sonra da Genel Başkan Recep Tayyip Erdoğan konuştu. 
     Erdoğan, Başbakanlık Tezkeresi konusunda milletvekillerinden olumlu oy kullanmalarını istedi. Erdoğan'ın önümüzdeki günlerde gündeme damgasını vuracak şu sözleri de söylediği öğrenildi 
     ''Tezkereyi destekleyin, bu bizim tezkeremizdir. Şimdi Savaşa hayır diyenler üç gün maaşlarını alamasalar bunları unuturlar'' . 
     Erdoğan, daha sonra toplantıda Tezkere konusunda eğilim yoklaması yaptırdı. 
     Bunun üzerine milletvekilleri kağıda yazdıkları tercihlerini kupaya attılar. 
     Eğilim yoklamasında milletvekillerinin büyük çoğunluğunun "evet" oyu attığı ortaya çıktı. 
     Eğilim yoklamasında "hayır" oyu veren milletvekili sayısının ise 30-35'te kaldığı belirtiliyor. 
     Toplantıya, eğilim yoklamasının ardından kısa bir ara verildi. 
     Aranın ardından Genel Başkan Erdoğan'ın bir konuşma yaparak toplantıyı bitirmesi bekleniyor. 
     
</TEXT>
</DOC>
