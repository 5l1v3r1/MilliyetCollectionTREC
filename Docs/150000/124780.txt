<DOC>
<DOCNO> 124780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun20.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Kemal Verilen tarihten önce eksiklerimizi tamamlayacağız 
</HEADLINE>
<TEXT>

     Yazar Yaşar Kemal, Türklerin 200 yıldır Avrupa'da yer almak istediğini belirterek, ''AB'nin belirlediği tarihten önce demokrasimizdeki eksikleri tamamlayacağız'' dedi. 
     Yaşar Kemal, İtalya'da yayımlanan sol görüşlü La Repubblica gazetesinde yayımlanan demecinde ''Sultan 2. Mahmut zamanından beri 200 yıldır Avrupa'ya girmek istiyoruz. Bu, Osmanlı İmparatorluğu'nun bir fikriydi, daha sonra birçok nedenden dolayı engellendi'' dedi. 
     AB'nin Türkiye'de demokrasi eksikliğine ilişkin görüşünün doğru olduğunu savunan Yaşar Kemal, ''Belirlenen tarihe kadar demokrasimizi düzeltmeyi başaracağız. Hatta daha da önce hazır olacağız'' şeklinde konuştu. 
     Yaşar Kemal, ''Türkiye Müslüman ülke olduğu için AB'ye giremez'' şeklindeki düşüncelerle ilgili olarak da, ''İtalya, Fransa ve İspanya'nın kültürleri de tamamen Avrupa değil. Herkesin kendi kişiliği var. Her kültür diğerini besliyor. Dünya binlerce çiçeğin olduğu bir bahçe gibidir. Eğer bir çiçek koparılırsa, insanlık o renkten mahrum ediliyor'' dedi. 
     Türkiye'de Kürtlerin haklarına saygı gösterilmedikçe gerçek demokrasi olmayacağını savunan Yaşar Kemal, sadece Kürtçe öğreten kursların açılmasına izin vermenin yeterli olmayacağını söyledi. 
     Ünlü yazar, ''Milli Güvenlik Kurulu'nun Avrupa'da anlaşılmasının zor olduğunun'' belirtilmesi üzerine, ''Ben de bir yabancı olsam, öyle düşünürüm. Ama Milli Güvenlik Kurulu demokrasiye iyi şeyler de getiriyor. Ayrıca askerlerin girdikleri her kuruluşta büyük bir söz dinlenirliği vardır'' diye konuştu. 
     





</TEXT>
</DOC>
