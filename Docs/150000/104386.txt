<DOC>
<DOCNO> 104386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun08.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümetinin olası Irak harekatına karşı tavrı sürüyor 
</HEADLINE>
<TEXT>

     Almanya Dışişleri Bakanı Joschka Fischer, olası Irak harekatı konusunda, Ortadoğu'ya doğrudan komşu olan Avrupa'nın iyi düşünülmeyen her yanlış adımdan olumsuz yönde etkileneceğini belirterek, ''Yanlış adımları kabul etmiyoruz ve bu tür adımlara katılamayız'' dedi. 
     Fischer, Deutschlandfunk radyosuna yaptığı açıklamada, ABD Başkan Yardımcısı Dick Cheney'nin Irak'a yönelik bir harekatın kaçınılmaz olduğu şeklindeki sözlerini değerlendirdi. 
     Herhangi bir harekatın Ortadoğu'daki şartların tümüyle değişmesi anlamına geleceğini belirten Fischer, ''Saddam Hüseyin'e karşı harekat düzenlemek isteyenler, bölgede barış ve istikrarın sağlanması sorumluluğunu da savaştan öte yıllarca taşımak zorundadırlar. Bu harekatın sonuçlarının Amerika'da yeterince tartışıldığı konusunda büyük şüphem var'' diye konuştu. 
     Adalet Bakanı Herta Daeubler-Gmelin de, Reutlinger General-Anzeiger adlı yerel gazeteye yaptığı açıklamada, olası harekat konusunda 11 Eylül'den farklı olarak hiçbir BM kararının ve ittifakı koruma durumunun mevcut olmadığına dikkat çekti. 
     ABD'nin Berlin Büyükelçisi Daniel Coats ise Münchner Merkur adlı yerel gazeteye yaptığı açıklamada, Irak Devlet Başkanı Saddam Hüseyin'e karşı birlik içinde bir cephe oluşturulması gerektiğini kaydederek, ''Saddam'a yönelik baskıyı ayakta tutabilmek için birlik içinde bir cephe oluşturulması gerekli. Biz savaş oyunları oynamıyoruz, bu çok ciddi bir konu'' diye konuştu. 
     Başbakan Gerhard Schröder, dün katıldığı bir televizyon programında, ABD'nin harekat çağrılarını artırmasını eleştirerek, Washington'un son tavrının, Irak'ta silah denetimlerine yeniden başlanmasına ilişkin BM çabalarını baltaladığını söylemişti. 
     Bu tür bir harekata katılmayacaklarını yineleyen Schröder, BM silah denetçilerinin Irak'a dönüşü sorununu kastederek, Irak konusundaki amaç değişikliğinin bir hata olduğunu belirtmişti. 
     Savunma Bakanı Peter Struck da, dün yaptığı açıklamada, Irak'a yönelik bir harekatın teröre karşı oluşturulan uluslararası koalisyonu dağıtacağını savunmuş ve federal hükümetin bir maceraya girme niyeti olmadığını belirtmişti. 
     Cheney, Irak'ın elinde bulunduğu ileri sürülen kitle imha silahlarının teröristlerin eline geçeceği gerekçesiyle, Saddam rejiminin devrilmesinin gecikmemesi gerektiğini savunmuştu. 
     





</TEXT>
</DOC>
