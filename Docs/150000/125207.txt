<DOC>
<DOCNO> 125207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko41.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Nemaların ödenmesi parti programımızda mevcut 
</HEADLINE>
<TEXT>

     Sanayi ve Ticaret Bakanı Ali Coşkun, dün zorunlu tasarrufların ödenmesine ilişkin açıklamalarıyla ilgili olarak, ''Zorunlu tasarrufun ödenmesi gerektiğini belirterek, ''Bu bizim parti programımızda vardı, hükümet programında da ciddiyetle üzerinde duruluyor'' dedi. 
     Bakan Coşkun, DİSK Genel Başkanı Süleyman Çelebi ve beraberindeki heyeti makamında kabul etti. 
     Türkiye'nin özellikle ekonomik ve sosyal bakımdan bir darboğazla karşı karşıya olduğunu anlatan Coşkun, bunu aşmada milletin kendilerini tek başlarına iktidar yapmış olmalarını bir şans olarak görmekle birlikte, ilgili kurum ve kuruluşlarla uzlaşarak çözmeyi prensip edinmiş bir hükümet olduklarını kaydetti. 
     Bakan Coşkun, Türkiye'de işin başında işsizlik ve hayat pahalılığının geldiğini, işsizliğin önlenmesi, istihdamın arttırılması ve üretim seferberliğinin olabilmesi için emek, sermaye ve kamu kesiminin mutlaka uzlaşma içerisinde olması gerektiğini söyledi. 
     Coşkun, siyasi istikrarın sağlandığını, şu anda kesimler arasındaki sosyal barışın kalıcı olarak sağlanması gerektiğini de kaydetti. 
     15 Mart 2003 tarihinde yürürlüğe girecek iş güvencesi Yasası'nın da zaman zaman yanlış anlaşıldığını ifade eden Coşkun, ancak bu konuda Çalışma ve Sosyal Güvenliği'nin gayretleriyle çalışmalar olduğunu kaydetti. 
     Bakan Coşkun, ''İşçi, işveren ve kamu kesimi olarak oturup bir uzlaşıyla çok eski tarihlerde çıkmış ve yamalı bohçaya dönmüş İş Kanunu'nu İLO sözleşmeleri de dikkate alınarak yeni çağdaş bir yapıya kavuşturulması konusunda prensip olarak anlaşılmıştır'' diye konuştu. 
     Kendilerinin reel sektörden sorumlu bir bakanlık olmalarına rağmen bu konuyu da takip ettiklerini belirten Coşkun, ancak konunun Çalışma ve Sosyal Güvenlik Bakanlığı'nın gündeminde olduğunu ve yakın zamanda bir anlaşmayla da bu anlaşmanın çıkacağını söyledi. 
     Daha sonra Coşkun, bugüne kadar yapıcı ve yol gösterici bir şekilde emeği temsil eden DİSK'in hükümetleri döneminde de kendilerine desteği olacağına inandıklarını sözlerine ekledi. 
     
     DİSK BAŞKANI ÇELEBİ 
     DİSK Genel Başkanı Süleyman Çelebi de Türkiye'nin içinde bulunduğu sorunların kendileri açısından önemli olduğunu belirterek, ''Üretim işsizlik gibi bizi ilgilendiren sorunların çözümünün Sanayi ve Ticaret Bakanlığı'nda başladığını biliyoruz'' dedi. 
     Taleplerinin çok açık olduğunu kaydeden Çelebi, seçim öncesi üretim ve istihdam konusunda proje ve alternatif programlar üretebileceklerini belirttiklerin vurgulayarak, Türkiye'nin sorunlarının yalnız iktidarlarla değil sivil toplum örgütleri ve sendikalarla birlikte aşılabileceğini söyledi. 
     Çelebi, istihdam ve üretimle ilgili sorunların diyalogla ele alındığı taktirde çözülebileceğini düşündüklerini ifade ederek, ''Gerek AB süreci ve gerekse diğer çalışmalarda halkımız bir tercih yapmıştır, bu tercihe saygılıyız. Doğru yapılan her şeye destek olacağımızı açıklıkla ifade ettik'' diye konuştu. 
     
     İŞ GÜVENCESİ 
     İş Güvencesi Yasası'nın çok tartışıldığını belirten Çelebi, bunun 15 Mart'ta yürürlüğe gireceğine ilişkin AKP'den daha önce bir irade çıktığını hatırlattı. 
     ''Biz kaçak güreş yapmıyoruz'' diyen Çelebi, bu konuları çok fazla tartışma yerine toplumu bu konuda endişeye sevketme ve işyerlerini bu noktada kaygılandırma yerine bir an önce konuyla ilgili çalışmaların başlaması gerektiğini bildirdi. 
     Çelebi, Bakan Ali Coşkun'un dün nemaların ödenmesine ilişkin açıklamalarıyla ilgili ''Bundan önceki hükümetlerden bunlar ödenecek diye duyduk, Sayın Bakanımız bunu iyi niyetle açıkladı. Biz haraç istemiyoruz, sadaka istemiyoruz. Bu konuda haketmiş olduğumuz hakların verilmesini istiyoruz. Bunların ödenmesi lazım. IMF ve iç piyasa borçları anında ödeniyor. Sayın Bakanımızın bu konudaki yaklaşımının abartılmaması gerekiyor'' açıklamasında bulundu. 
     Bugün Bakan Coşkun'la Çukobirlik'le ilgili bir sorunu görüşmek üzere ziyareti gerçekleştirdiklerini belirten Çelebi, Çukobirlik'le daha önce var olan bir uyuşmazlığın bulunduğunu, bu ayın sonunda bin 300 kişiyi kapsayan bir grevin söz konusu olduğunu belirterek, ''Biz üretimden verimlilikten yanayız'' dedi. 
     Bunun üzerine Bakan Coşkun, Çukobirlik'in çok önemli bir kuruluş olduğunu, ancak Türkiye'de şu anda işsizlik bulunduğunu, tarım sektörünün çökmek üzere olduğunu ifade ederek, 800 bin ton pamuk üreten Türkiye'nin 1 milyon 200 bin ton pamuk tüketimi olduğunu, eksik olan 400 bin tonun da Yunanistan'dan alındığını söyledi. 
     Coşkun, ''Bir rahatsızlık bir öksüzlük var, ister anadan, ister babadan. Hem işsizlik olacak, hem döviz sıkıntısı olacak, hem dışarıdan pamuk ithal edeceğiz. Bu memleket pamuk memleketidir'' diye konuştu. 
     
     SORULAR 
     IMF ile kamu personeliyle ilgili yapılan görüşmelerle ilgili bir soru üzerine Sanayi ve Ticaret Bakanı Ali Coşkun, ''Çalışma Bakanlığı ile Başbakanlık Personel Dairesi Başbakan yardımcılarından görevli olan arkadaşın bu konuda çalışmaları sürüyor. Henüz bir şey yok, ön yargılı bir yaklaşımımız yok. IMF ile protokol görüşmelerimiz devam ediyor'' dedi. 
     Bir gazetecinin ''bu önyargıdan kastedilenin ne olduğunu'' sorması üzerine Ali Coşkun, ''Yani önyargılı olarak biz personel çıkartacağız, kadroları azaltacağız falan değil. İhtiyaçları tespit ediyoruz, geçen hükümetten bize kalan bir durumdur. İlgili arkadaşlar gözden geçiriyorlar'' dedi. 
     Bakan Coşkun, nemalarla ilgili açıklamaların ardından CHP Genel Başkanı Deniz Baykal'ın ''somut bir açıklama yapılması lazım'' sözlerinin hatırlatılması üzerine, bunun çalışanın bir hakkı olduğunu, devletin bir taraftan aldığı iç-dış borçları anapara taksitlerini ve faizlerini ödediğini bildirdi. 
     Bu sene ödenecek faizin 50 katrilyon lirayı geçeceğini vurgulayan Coşkun, şunları söyledi 
     ''Bütçenin en büyük ağırlığı ve toplanan vergilerin yüzde 107'si faize gidiyor. Bir taraftan bu borçları ödersek, diğer taraftan da çalışan vatandaştan kestiğimiz, borç olarak aldığımız bu zorunlu tasarrufun ödenmesi lazım. Bu bizim parti programımızda vardı, hükümet programında da ciddiyetle üzerinde duruluyor. Ayrıca İşsizlik Sigortası Yasası çıktığında bu zorunlu tasarruf kesintileri durduruldu. O tarihten sonra hazine bonosu faizleri işletildiği için 12.8 katrilyon lira Merkez Bankası ve Ziraat Bankası hesaplarında...'' Anayasa Mahkemesi'nin 2001 yılında eski yasanın ödeme planıyla ilgili bölümü iptal ettiğini 2002 yılının Mart ayında da 9 aylık bir süre tanıdığını, bu sürenin de 28 Aralık'ta dolacağını vurgulayan Coşkun, dün, ''Bu arada bu yasayı hükümet olarak ele almamız lazım. Hazine bununla ilgili kaynak araştırma yapıp ödeme planını açıklayacak. Eğer ödeme planına alınabilirse Şubat-Mart aylarında ilk ödeme yapılabilirdi. Reel sektörün canlanması için bu parayı belirtilen program çerçevesinde öderseniz piyasada serum gibi etki yapar'' açıklamasında bulunduğu hatırlatarak, bunun bazı basın organları tarafından çarpıtılıp sorun haline getirildiğini, Hazine ile kendileri arasında bir sorun bulunmadığını bildirdi. 
     Ali Coşkun, ''Anayasa Mahkemesi'nin 28 Aralık tarihine kadar kararı var, yeni bir düzenleme yapmak durumundayız. Ama yapılır mı, yapılmaz mı bu hükümetin alacağı riske bağlı'' diye konuştu. 
     
     İŞ KANUNU 
     Daha sonra DİSK Genel Başkanı Süleyman Çelebi de bir gazetecinin, ''İş Kanunu'yla ilgili bütün maddelerde uzlaşma sağlandı mı '' şeklindeki sorusuna, böyle bir çalışma yapıldığını, birkaç temel konuda sorunların bulunduğu ve bunların görüşüleceğini ifade etti. 
     ''Hazırlanan İş Kanunu'nun tamamına karşıyız'' diye bir yaklaşımlarının bulunmadığını, İş Kanunu'nun 3 maddeden ibaret olmadığını belirten Çelebi, sorunların işveren, işçi örgütleri ve hükümetin yapacağı müzakerelerle görüşüleceğini bildirdi. 
     Söz konusu kanunda esnek çalıştırma, ödünç işçi ve kıdem tazminatları konusunda genel bir mutabakat bulunmadığını ve bunları görüşeceklerini ifade eden Çelebi, ''Yine bunun içinde yer alan Avrupa normları konusunda bir izleme komitesi kurulması kararlaştırıldı'' dedi. 
     Çağdaş bir iş kanununa ihtiyaç bulunduğunu vurgulayan Çelebi, sendikalar Kanunu'nun 12 Eylül döneminde çıkarılan bir düzenleme olduğunu belirterek, ''Hazırlıkları aşağı yukarı tamamladık. Önümüzdeki günlerde Çalışma Bakanlığı'nın görevlendireceği kişiler nezdinde çalışmalar hızlandırılacaktır. Bu gerilimi ortadan kaldırmak lazım'' dedi. 
     Çelebi, Türkiye'de işyerlerinde bazı sorunların bulunduğunu birçok işyerinin yüzde 50 ve yüzde 20 kapasiteyle çalıştığını işsizlik başta olmak üzere birçok problemin diyalog olursa her türlü katkıyı vereceklerini bildirdi. 
     





</TEXT>
</DOC>
