<DOC>
<DOCNO> 128750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun16.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da sel tehlikesi... 
</HEADLINE>
<TEXT>

     Almanya'da şiddetli yağışlar, bazı nehirlerin taşmasına yol açtı. 
     Ren nehrindeki suyun yükselmesi nedeniyle Köln ile Koblenz arasındaki nehir trafiği durduruldu. 
     Ren nehrinin saatte 4 santim yükseldiğini ifade eden yetkililer, bugün nehirdeki su yüksekliğinin 9 metre 80 ila 9 metre 99 santim olmasının beklendiğini belirttiler. 
     Su seviyesinin 10 metreyi aşması durumunda nehrin taşacağını kaydeden yetkililer, taşmaya mani olamayacakları ve Köln kentinin sular altına kalabileceğini bildirdi. 
     Hessen Eyaleti'nin Mainz-Kinzig bölgesinde ise dün gece şiddetli yağış nedeniyle bölgedeki ırmaklar taştı ve büyük ölçüde zarar meydana geldi. 
     Thüringen Eyaleti'nin Sömmererda bölgesinde, sel tehlikesi nedeniyle 100 kişi tahliye edildi. İtfaiye ve askerler, nehirlerin taşmasını önlemek için çalışmalarını sürdürüyor. 
     Baden-Württemberg eyaletinde de 80 yılın en ağır sel felaketinin yaşanması tehlikesi bulunuyor. Main nehrindeki su yüksekliği 6 metre 6 santime ulaştı. 
     Sachsen-Anhalt ve Saksonya eyaletlerinden geçen Elbe nehrinin taşma tehlikesi şu anda bulunmuyor. 
     





</TEXT>
</DOC>
