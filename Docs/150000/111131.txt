<DOC>
<DOCNO> 111131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun08.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
''AB, Türkiye'ye tarih vermeyecek'' haberi ortalığı karıştırdı 
</HEADLINE>
<TEXT>

     Sabah saatlerinde, kaynağı belirsiz olan haberin yayınlanması ile borsa düştü, dolar çıktı. Gündem bir anda değişti. Bazı internet siteleri de haberi doğrulatmadan manşetlerine taşıyınca kulaktan kulağa yayılmaya başladı. 
     Oysa Milliyet, komisyonun hazırladığı ilerleme raporunda ülkelere tarih verilmediğini Brüksel'deki kaynaklarından doğrulattı ve piyasaları karıştıran haberin spekülasyon olduğunu yayına soktu. 
     Ardından Brüksel'de bulunan Başbakan Yardımcısı Mesut Yılmaz haberimizi doğrularken, Dışişleri Bakanı ve Başbakan Yardımcısı Şükrü Sina Gürel de televizyonda canlı yayına çıkarak komisyonun tarih veremeyeceğini teknik olarak anlattı... 
     
     OLAY NASIL BAŞLADI 

     Reuters ajansı bu sabah AB Komisyonu tarafından hazırlanan ve 9 Ekim'de yayımlanacak İlerleme Raporu'nda, Türkiye'ye tam üyelik müzakerelerinin başlangıç tarihi verilmeyeceğinin belirtildiği öne sürdü. 
     Reuters ajansının haberine göre bir AB kaynağı, ''ABD'nin yoğun baskısına rağmen'', Türkiye'ye, ekonomi ve insan hakları kriterlerini yerine getirmediği için müzakerelere başlangıç tarihi verilmeyeceğini, ancak AB'nin Ankara'ya yardım önereceğini ileri sürdü. 
     Reuters ajansının bilgi aldığı AB kaynağı, İlerleme Raporu'nda, Polonya, Macaristan, Çek Cumhuriyeti, Slovakya, Litvanya, Letonya, Estonya, Slovenya, Rum Kesimi ve Malta'ya AB'ye katılım tarihi olarak 2004'ün gösterildiğini, Romanya ve Bulganistan'a da hedef takvim olarak 2007'nin sunulduğunu belirtti. 
     Aynı kaynak, Kıbrıs konusunda bir barış anlaşmasına varılamasa da Rum Kesimi ile diğer adaylar arasında fark gözetilmeyeceğini kaydetti. 
     
     YALANLAMA GELDİ 

     Ancak daha sonraki saatlerde AB kaynakları haberi yalanladı... 
     Komisyon'un diğer kaynakları ise İlerleme Raporu'nda, Türkiye'ye tarih verilmesi veya verilmemesi konusunda hiçbir tavır alınmadığını ve bu konuda hiçbir ifadeye yer verilmediğini açıkladılar. 
     Kaynaklar, ''Türkiye'de genel seçimler yapılacak. Bu seçimlerden sonra kimlerle muhatap olacağımızı bilmiyoruz. İlerleme Raporu'nda çok sayıda değerlendirme ve öneri yer almaktadır, ancak Türkiye'nin AB'ye tam üyelik müzakerelerinin başlatılmasına ilişkin karar, AB devlet ve hükümet başkanları tarafından, Kopenhag zirvesinde belirlenecektir. Kopenhag zirvesine kadar, bu karara ilişkin her türlü haber, spekülasyon olmaktan öteye gidemez'' dediler. 
     
</TEXT>
</DOC>
