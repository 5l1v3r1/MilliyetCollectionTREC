<DOC>
<DOCNO> 107927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo16.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Teknek Direktörü "Öldük öldük dirildik" 
</HEADLINE>
<TEXT>

     Birinci Süper Futbol Ligi'nde sahasında ilk galibiyeti Altay'a son dakikalarda attığı golle alan Gaziantepspor'da mutluluk rüzgarları esiyor. 
     Kulüp başkanı Celal Doğan, kadrodaki eksiklere rağmen sahada yer alan genç oyuncuların canla başla mücadele ettiklerini ve uzatma dakikalarında buldukları golle ulaştıkları galibiyetin, adeta ilaç gibi geldiğini söyledi. 
     Çarşamba günü Fenerbahçe'nin son dakikada attığı golle sahadan bir puanla ayrılmak zorunda kaldıklarını anımsatan Doğan, ''Adalet bu kez tecelli ettiği. Metin Tokat'ın yarattığı penaltı ve tecrübesizliğimizle Fenerbahçe'yi yenemedik ama Altay'dan hak ettiğimiz 3 puanı bileğimizin hakkı ile aldık'' dedi. 
     Zengin kadroya rağmen tecrübesiz olduklarını belirten Doğan, şöyle devam etti 
     ''Gaziantepspor çok genç kadroyla mücadele ediyor. Taraftarımız ise ne yazık ki sabırsız. Maç berabere giderken destek vermiyor, futbolcuları yuhalamaya başlıyorlar. Bunlar yanlış şeyler. Takımın iyi olması için görev yapıyoruz. Kadroda revizyon yaptık. Şimdi iş teknik kadroya kalıyor. Taraftarımız bu genç kadroya güvenmeli.'' 
     
     ''ÖLDÜK ÖLDÜK DİRİLDİK'' 
     ''Öldük öldük dirildik. Maç bitti derken uzatma dakikalarında atılan golle 3 puanın sahibi olduk'' diyen Teknik Direktör Gigi Multescu ise şunları kaydetti 
     ''Preko ve Halit gibi oyuncularım yoktu. Görev yapan tüm oyuncularım hırsla ve istekle oynadılar. Mutlaka galibiyetle tanışmamız gerekiyordu. Net 10-15 gol pozisyonu bulmamıza rağmen, galibiyete uzatma dakikalarında ulaştık. Bu galibiyete ihtiyacımız vardı. 90 dakika pozitif futbol oynayan oyuncularımı kutluyorum. 
     Oyunu asla çirkinleştirmedik, rakibin de ayak uydurmasıyla pozisyonu bol bir oyun ortaya koyduk. İlerleyen haftalarda daha iyi bir Gaziantepspor izlettireceğiz. Hedefimiz 4 haftada 9 puandı, ancak Denizlispor ve Malatyaspor maçlarından birer puanla ayrıldık. Bu nedenle hedefin gerisinde kaldık. Türkiye Kupası ve ligde mücadelemizi sürdüreceğiz.'' 
     





</TEXT>
</DOC>
