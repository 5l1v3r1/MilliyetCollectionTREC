<DOC>
<DOCNO> 136071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko02.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik fonu'nun varlığı 4 yılda 24 kat arttı... 
</HEADLINE>
<TEXT>

     İşsizlik Sigortası Fonu'nun toplam varlığı öngörülerin gerçekleşmesi halinde, 4 yılda, 24 kat artmış olacak. Fon'un toplam varlığının, bu yıl, 8.7 katrilyon liraya çıkacağı öngörülüyor. 
     Devlet Planlama Teşkilatı'nın DPT 2003 yılı öngörülerine göre, İşsizlik Sigortası Fonu'nun bu yıl 3 katrilyon 916 trilyon lira gelir elde etmesi hedefleniyor. 
     
     FON FAİZ ZENGİNİ 
     Fon'un, bu gelirin 1 katrilyon 391 trilyon lirasını prim gelirlerinden, 2 katrilyon 496 trilyon lirasını da faiz gelirlerinden elde etmesi bekleniyor. 
     Faiz gelirlerinin Fon gelirleri içindeki payı yüzde 63.7'yi buluyor. Bir başka deyişle Fon, elde ettiği her 100 liranın 63.7 lirasını faizden sağlıyor. 
     İşsizlik Fonu'nun giderinin ise bu yıl sadece 150 trilyon lira olacağı hesaplanıyor. 
     Fon'un, bu yıl sigorta giderleri için 119 trilyon lira, diğer giderler için de 31 trilyon lira harcama yapması programlanıyor. 
     3 katrilyon 766 trilyon lira gelir fazlası beklenen Fon'a 348 trilyon lira da devlet katkısı öngörülüyor. 
     Bu gelişmeler sonunda Fon'un toplam varlığının 8 katrilyon 745 trilyon lirayı bulması bekleniyor. 
     
     FON VARLIĞI 24'E KAT ARTTI 
     2000 yılında sadece 362 trilyon liralık toplam varlığa sahip olan Fon, bu yıl ki öngörülerin gerçekleşmesi halinde 2003 yılı sonunda toplam varlık açısında 24 katına çıkmış olacak. 
     Fon varlığı 2001 yılında 2 katrilyon 208 trilyon liraya, geçtiğimiz yıl ise 4 katrilyon 979 trilyon liraya ulaşmıştı. 
     





</TEXT>
</DOC>
