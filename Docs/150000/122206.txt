<DOC>
<DOCNO> 122206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/siyaset/siy04.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratların yeni gözdesi 
</HEADLINE>
<TEXT>

     AKP iktidarıyla birlikte Meclis Camii’ne gelen bürokrat sayısında artış oldu. Başbakan’ın cumayı kıldığı camiye Meclis dışından da büyük rağbet var 
     Medyanın gözü kulağı namazda. "Hükümetin ilk cuma"sı, "Başbakanlık’ta ilk ezan" haliyle gündemden düşmüyor. Tartışmalar bir yana TBMM Camii katılım oranı açısından deyim yerindeyse altın çağını yaşıyor. Başbakan ve arkadaşlarının iktidara geldiği ilk cuma namazında Meclis Camii’ni tercih etmelerinin bunda etkisi büyük. Foto muhabiri arkadaşım Mustafa İstemi’nin cuma namazında çektiği bu fotoğraf caminin nasıl dolup taştığını gösteriyor. 
     
     Meclis Camii dolup taşıyor 
     Meclis’teki 363 vekilin AKP’li olması, yeni bakanları ve vekilleri kutlama telaşı camiye rağbeti artırmış görünüyor. Meclis çalışanlarının asıl şaşkınlığı "dışarıdan gelen ziyaretçi akınıyla" ilgili. Başbakanlık bürokratları gruplar halinde Meclis Camii’ne geliyorlarmış. Başbakan ve bakanlar orada olunca bürokrat da aynı yeri tercih ediyor. 
     
     Anayasa her cebe lazım 
     Kabinenin entellektüel üyelerinden Başbakan Yardımcısı Ertuğrul Yalçınbayır’ın işi zor. Yalçınbayır, uyum paketinin yanısıra "yeni anayasa" çalışmalarını yürütecek. Kendisini bu hassas ve güç göreve o kadar iyi hazırlamış ki 1982 Anayasası en yakın arkadaşı olmuş. 
     
     Hiçbirini kaçırmıyor 
     Yalçınbayır, geçtiğimiz perşembe günü makamında sohbet ederken elindeki anayasa kitapçığını göstererek "Her birimizin cebinde bundan olmalı" dedi. Bu sırada refleksle elini cebine soktu. Cebinden bir anayasa daha çıktı. İki elinde anayasa, kendi haline gülen Yalçınbayır’ın gözü tam bu sırada masasının üzerinde duran başka bir anayasaya ilişti. 
     
Selçuk’un Başbakanlık turu      3 Kasım seçimleri öncesinde sürpriz bir kararla ANAP’tan aday olan Yargıtay eski Başkanı Sami Selçuk AKP hükümetinin ardından Başbakanlığı ziyaret eden en ünlü ANAP’lı sıfatını kazandı. Kulislere yansıyan bilgilere göre tanıştığı bazı bakanlarla sohbet eden Selçuk, hukukçu kökenli Başbakan Yardımcısı Yalçınbayır’ı da ziyaret etmiş. 
     
Maaşını Mehmetçik Vakfı’na bağışlamış      Kabinenin en genç bakanlarından Hazine’den sorumlu Devlet Bakanı Ali Babacan varlıklı bir ailenin çocuğu. Dedesinin yıllar önce kurduğu küçük dükkan büyümüş dev bir şirkete dönüşmüş. Babacan ticaretteki ustalığını da bu şirkete borçlu. Belli ki hiç geçim sıkıntısı çekmemiş, rahat büyümüş, rahat yaşamış. 
     Babacan beş yıl süreyle finans danışmanı olarak çalıştığı Ankara Büyükşehir Belediyesi’nden para almamış. 
     Kulislere yansıyan bilgilere göre "asgari ücretli" çalışan Babacan maaşını her ay Mehmetçik Vakfı’na bağışlamış. Babacan’la ilgili ilginç notlar bununla da bitmiyor. Ekonominin genç patronunun diğer bir diğer özellliği de golf oynaması. Seyahat etmeyi sevdiği de belirtilen Babacan’ın eşi Zeynep Hanım’la birlikte yurt dışında gezmeyi çok seviyormuş ve yeni görevinden sonra bu turlara katılmayacağına en çok eşi üzülüyormuş. 
     
Gül İyi ki CHP’liler var      3 Kasım seçimlerinin ardından Meclis’in yüzde 90’ı yenilendi. AKP de yeniden seçilen 60 vekilin dışında baştan aşağı yenilenmiş oldu. Ancak AKP öylesine büyük bir grupla Meclis’e girdi ki eskiler yenileri tanımakta güçlük çekti. Meclis koridorları birbirleriyle tanışan AKP’lilerin tokalaşmalarına sıkça sahne olurken gözleri eskileri arayanlar arasında Başbakan Abdullah Gül de var. Gül geçtiğimiz günlerde Milliyet’i konuk ederken Meclis’teki manzarayı, "Benim tanımadıklarım çok. CHP’li vekillerden birçoğunu daha iyi tanıyorum. İyi ki onlar var" demekten kendisini alamadı. 



 SİYASET 











</TEXT>
</DOC>
