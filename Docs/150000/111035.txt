<DOC>
<DOCNO> 111035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur27.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kalecisini bilmeyen Beşiktaşlılar serbest kaldı... 
</HEADLINE>
<TEXT>

     UEFA Kupası 1. tur rövanş karşılaşması için Bosna Hersek'in başkenti Saraybosna'ya giden Beşiktaş kafilesiyle aynı uçakta bulunan, ancak Bosna Hersek polisi tarafından ülkeye girişlerine izin verilmeyen 18 yolcu, dün akşam getirildikleri Antalya'da sorgulamalarının tamamlanmasının ardından çıkarıldıkları Cumhuriyet Savcılığı'nca serbest bırakıldılar. 
     Sky Havayolları'na ait uçakla dün akşam Antalya'ya getirilen 1'i kadın 18 yolcu, polisteki sorgulanmalarının ardından bugün Adliye'ye sevkedildiler. Cumhuriyet Savcıları Ulutan Toroman ve Yusuf Hakkı Doğan tarafından sorgulanan yolcular, tutuksuz yargılanmak üzere serbest bırakıldılar. 
     Yolculardan Tahir Ataç, gazetecilere yaptığı açıklamada, ''Saraybosna'ya maç için gitmiştik. Maçtan sonra biraz gezip dönecektik'' dedi. 
     Ataç, kendilerine Beşiktaş'ın kalecisinin kim olduğunun sorulmadığını da belirterek, ''Sadece Erhan Er ismindeki bir arkadaşa Beşiktaş kalecisinin kim olduğunu sordular. O bilemeyince, bizleri sınırdışı ettiler. İstanbullulara ise hiç birşey sormadılar'' diye konuştu. 
     





</TEXT>
</DOC>
