<DOC>
<DOCNO> 138304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/dunya/adun.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak’ta tekel kuracak 
</HEADLINE>
<TEXT>

Bush yönetiminin Saddam sonrası planına göre, ABD askeri harek tın ardından kuracağı sivil yönetimle Irak’ta bölgesel güçleri dışlayarak tek söz sahibi olmaya hazırlanıyor. ABD tarafından atanacak sivil vali’ ülkenin yeniden yapılandırılmasını ve yardım faaliyetlerini üstlenecek 
     SEMA EMİROĞLU New York 

     Irak savaşı için mart ortasında düğmeye basmayı planlayan Bush yönetimi, Saddam Hüseyin sonrası Irak planına da son şeklini verdi. Önceki gün Milliyet’in duyurduğu planın ayrıntılarını yayımlayan Amerikan Washington Post gazetesi, ABD’nin Saddam sonrasında Irak’ın denetimini tam ve tek taraflı olarak üstlenmeye hazırlandığını yazdı. Gazeteye göre, Iraklı muhaliflere kuracakları bölgesel bir hükümeti tanımayacağını bildiren Bush yönetimi, Türkiye, İran ve Suudi Arabistan gibi bölge ülkelerinin de kendilerine yakın etnik gruplar aracılığıyla Irak’a müdahale etmesini engelleyecek. Gazete, bir yetkilinin, "İranlıların Şiilere, Türklerin Türkmenlere ve Suudilerin Sünnilere yardım etmesini istemiyoruz. Irak’ta bölgesel güçlerin eline bakan güçsüz bir federal hükümet olmamalı" şeklindeki sözlerine yer verdi. 
     
     Sivil vali yönetecek 
     Washington Post, önceki taslakların aksine, planın nihai şeklindeki en dikkat çekici unsurların Amerikan kontrolünün kapsamının genişletilmesi ve sivil hükümet kurulması olduğuna dikkat çekti. Buna göre, Irak savaşını yönetecek olan General Tommy Franks, ABD kuvvetleri Irak’ta kaldığı sürece askeri kontrolü elinde bulunduracak. Ülkede güvenlik sağlandıktan ve kitle imha silahları bulunup yok edildikten sonra, hükümetin başına getirilecek sivil bir Amerikalı vali yeniden yapılanma ve "temsili bir Irak hükümeti" oluşturma çalışmalarını yönlendirecek. Bu kişinin eski bir ABD büyükelçisi ya da eyalet valisi olabileceği belirtiliyor. 
     
     Iraklıların gönlü alınacak’ 
     Askeri harek tın ilk günlerinde, muharip askerlerin arkasındaki ABD kuvvetleri, gıda ve yardım malzemesi dağıtacak ve yeniden yapılanmaya başlayacak. Buradaki amaç, Irak halkına savaş öncesine göre daha iyi koşullarda olduklarını hissettirmek ve durumlarındaki düzelmeyi ABD’ye bağlamalarını sağlamak. İlk plandaki insani yardım çabaları, emekli Korgeneral Jay M. Garner tarafından yönetilecek. Ancak Bağdat’a girdikten sonra Garner yerini sivil valiye devredecek. 
     Irak’taki gelişmelere göre gözden geçirebileceği belirtilen planda, "muhtemelen BM tarafından yönetilecek bir uluslararası idarenin, hangi noktada ve hangi amaçla Amerikalı valinin yerine geçeceği" konusu henüz kararlaştırılmadı. 
     



 DÜNYA 














</TEXT>
</DOC>
