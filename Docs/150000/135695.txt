<DOC>
<DOCNO> 135695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko01.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Faiz ödemesi olmasa gelirimiz bize yeter 
</HEADLINE>
<TEXT>

     Maliye Bakanı Kemal Unakıtan, 2003 yılı bütçesinin 148-149 katrilyon lira civarında olacağını belirterek, ''148-149 katrilyon liralık bütçenin 65 katrilyon lirası faiz. Bu olmasa, bizim gelirlerimiz bize yeter'' dedi. 
     Müstakil Sanayici ve İşadamları Derneği'nin MÜSİAD ''Geleneksel Perşembe Toplantıları''nın bu yılki ilk toplantısına katılan Unakıtan, 2003 bütçesi ile yeni vergi mevzuatı hakkında bilgi verdi. 
     Maliye politikalarının ekonomi politikalarına uygunluk arz etmesi gerektiğini söyleyen Unakıtan, mali miladın ekonomiye uymadığını ve onun için kaldırdıklarını anlattı. 
     Unakıtan, ''Birtakım otokontrol mekanizması lazım mı Lazım. Nasıl yaparız Ekonomiye uygun zamanda, uygun zeminde ve uygun şekilde yapmamız lazım. Yoksa piyasaları ürkütecek konulara gerek yok'' dedi. 
     Bundan önceki yanlış politikalardan dolayı milletin seçimlerde bir tarafı tasfiye edip yepyeni parlamento seçtiğini söyleyen Unakıtan, ''2 parti... Bir partinin de anayasayı değiştirecek kadar çoğunluğu var. Bundan bir mesaj alınması lazım. Yönetim sıkıntısına tekrar düşmemek lazım. Yönetimi iyi yapacaksınız'' diye konuştu. 
     Ekonomide cumhuriyet tarihinde görülmemiş bir küçülme yaşandığını belirten Unakıtan, geriye dönük çarkları durdurup ekonomiye, istihdama ivme kazandırmak, ekonominin üzerinde büyük kambur olan faizleri düşürmek, kamuda israfı azaltmak gerektiğini kaydetti. 
     Unakıtan, ''Devlet hantallaşmış. Bir yumurtayı 9 kişi taşıyor hale gelmiş. Devleti yeniden yapılandırmak lazım. Bürokrasiyi yeniden yapılandırmak lazım. Merkeziyetçilikten ademi merkeziyetçiliğe doğru gitmek lazım. Çağdaş dünya böyle, bizim de onlar gibi olmamız lazım'' şeklinde konuştu. 
     
     ''BÜTÇE AÇIKLARI KORKUNÇ OLMUŞ'' 

     Türkiye'nin çeşitli dönemlerde çeşitli sıkıntılar yaşadığına ve istikrarlı bir büyüme sağlayamadığına dikkati çeken Unakıtan, şunları kaydetti 
     ''Bir zamanlar döviz darboğazları yaşandı. Hammadde dışarıdan getirilemez hale geldi, yurtdışından petrol gelmez oldu. Bazı hassas noktalar var. Ödemeler dengesine çok dikkat etmek lazım. Aksi takdirde sıkıntıya düşeriz, dışarıdan hiçbir şey gelemez hale gelir. Onlar fena değil, iyi gidiyor, ama bütçe açıkları korkunç olmuş. Kamuda borç stoku dağlar gibi büyümüş. Al borç ye, al borç ye... Borç alarak nereye kadar götürebilirsin Borç yiyen kesesinden yer derler, ama artık bizim kesemiz de kalmamış.'' Şimdi 2003 bütçesini hazırladıklarını dile getiren Unakıtan, şöyle devam etti 
     ''Bizim bütçemiz 148-149 katrilyon lira civarında bir bütçe olacak. Bunun üçte biri açık. Vergi gelirleri ve vergi dışı gelirlerimiz, sağlıklı gelirlerimiz 98 katrilyon, yani 95-100 katrilyon lira arasında. Rakamları çok yakında söyleyeceğiz, ama araya bayram tatili girdi. Bayram tatilinden sonraya kalıyor.'' 148-149 katrilyon lira bütçenin 65 katrilyon lirasının faiz olduğunu ifade eden Unakıtan, ''65 katrilyon lira faiz. Bu olmasa, bizim gelirlerimiz bize yeter'' dedi. 
     İlk olarak faizi indirmek gerektiğini söyleyen Unakıtan, bunun için de sıkı mali politikalar takip etmek gerektiğini belirtti. 
     Unakıtan, ''Bugün Türkiye'de maalesef yüzde 25'lerin üzerinde reel faiz ödüyoruz. Buna bizim mutlaka çeki düzen vermemiz lazım. Giderlerimizi azaltacağız, gelirlerimizi de fazlalaştıracağız. Kamu açıklarını sağlıklı vergi gelirleriyle kapatmamız lazım, borçla değil'' şeklinde konuştu. 
     Faizden sonra personel giderlerinin geldiğine işaret eden Unakıtan, ''30 katrilyon burada var. Memur sayısı almış yürümüş. Özelleştirme yapacağım diye fabrikayı kapatmışsın, işçileri evde kapatmışsın, gidin evde yatın demişsin. Onların maaşlarını ödüyorsun'' dedi. 
     
     HANTAL BİR ÖZELLEŞTİRME İDARESİ 

     Hantal bir Özelleştirme İdaresi bulunduğunu söyleyen Unakıtan, ''Özelleştirme İdaresi'nin masraflarına yetmiyor yaptığın özelleştirme. Adamlar boyuna götürüyor, yiyor yani. Sistem olarak orada çalışanlara bir şey demiyorum, sistem hantallaşmış. Neredeyse 1.4 katrilyon lira onların masrafları var'' dedi. 
     Türkiye Kömür İşletmeleri'ni hiç çalıştırmadan maaşların yarısının verilmesi durumunda dahi daha karlı olunacağını ifade eden Unakıtan, Tekel'de 450 bin ton tütünün stok durduğunu, onların satılması gerektiğini kaydetti. 
     Unakıtan, ''Nereden bakarsanız bakın, devleti yeniden yapılandırmak icap ediyor. Başka türlü bu giderleri azaltmanız mümkün değil'' dedi. 
     55 bin personel alımını da 35 bine indirdiklerini söyleyen Unakıtan, ''Çok iddialı bir özelleştirme programı verdik. Onun altından da inşallah kalkacağız'' diye konuştu. 
     
     SOSYAL GÜVENLİK HARCAMALARI 

     Unakıtan konuşmasında, sosyal güvenlik harcamalarının bu yıl 14 katrilyon lira tuttuğunu, toplanan primlerin yetmediğine de değindi. 
     Unakıtan, ''Bunun nedeni, daha önceden 35-40 yaşında emekliler meydana getirdik. O yanlış politikaların cezasını millet çekiyor'' dedi. 
     Milletin ödediği verginin peşine düşmesi gerektiğini ifade eden Unakıtan, milletvekili lojmanlarıyla ilgili çok güzel bir proje geliştirdiklerini, iyi gelir beklediklerini, yakında onu da kamuoyuna açıklayacaklarını belirtti. 
     Unakıtan, ''Ben zaten Maliye Bakanı olarak, nereden var gelir onlara bakıyorum, nerede var israf onu kesmeye bakıyorum'' dedi. 
     Bilhassa tarım kesiminde, tarımdan emeklilikten istifade edildiğini, ancak 5 kuruş prim de ödenmediğini ifade eden Unakıtan, ''Prim tahsil oranı fevkalade düşük, bunların primlerini almamız lazım'' dedi. 
     
     ''1.5 KATRİLYON TASARRUF SAĞLIYORUZ'' 

     Giderlerin hepsine tek tek baktıklarını, onlarla ilgili de tedbirler aldıklarını söyleyen Unakıtan, araba alımını tamamen yasakladıklarını, 2003 yılında kimsenin araba almayacağını söyledi. 
     Unakıtan, ilaç israfını da tespit ettiklerini belirterek, ''1.5 katrilyon lira tasarruf sağlıyoruz'' dedi. 
     Yatırımları çok sıkı disipline bağladıklarını söyleyen Unakıtan, ''Her yönüyle yeniden yapılanmamız lazım. Mantalitemizi değiştirmemiz lazım. Özel sektör gibi ele almak lazım her şeyi'' diye konuştu. 
     Alacakları vergi geliri toplamının 83 katrilyon lira olduğunu belirten Unakıtan, ''Vergi dışı gelirlerle 98 katrilyon falan... Bunun yüzde 70'i dolaylı vergiler. Bu sağlıklı bir yapı değil. Bu yapıyı düzeltmemiz, vergi gelirlerini artırmamız lazım. Bunun için vergiyi tabana yaymamız lazım'' dedi. 
     Türkiye'de kayıt dışı ekonomi olduğunu söyleyen Unakıtan, ''Kayıt dışıyı kayıt altına almak lazım. Sopayla karanlık doğrulmaz. Ampulü yakarsın karanlık gider'' diye konuştu. 
     Unakıtan, vergileri yeniden yapılandırdıklarını, ön temizlik yaptıklarını ifade ederek, ''Affa karşıyız. Yakında da bir kanun getireceğiz. Bundan sonra af yok. Ancak anayasayla değiştirilir gibi çoğunluk lazım diyeceğiz'' dedi. 
     Ödemeleri ötelediklerini, kimsenin vergisini de affetmediklerini söyleyen Unakıtan, Vergi Kanunu'nda birtakım değişiklikler yaptıklarını, vergi kanunlarını ekonomiye daha uyumlu hale getireceklerini, vergi nispetlerini daha uyumlu hale getirmeye çalıştıklarını belirtti. 
     Unakıtan, kanun koymakla vergi alınamayacağını, vergi idaresinde reform yapacaklarını, çalışmalara başladıklarını ve vergi denetiminde de bir reorganizasyona gittiklerini anlattı. 
     
     ''SEKTÖREL BAZDA İNCELEME YAPIYORUZ'' 

     İncelemeleri sektörel bazda yaptıklarını ifade eden Unakıtan, ''Bazı sektörler var ki, Türkiye'de riskli sektörler. Kayıp kaçağı çok olan sektörler. Onların üzerine de çok gideceğiz. Onlar kendilerini bilir. Birileri vergi ödeyecek bu memlekette, birileri ödemeyecek, böyle bir şey yok. Haksız rekabet oluyor'' dedi. 
     Kayıt dışı ekonomi için bazı tedbirler alacaklarını söyleyen Unakıtan, ödemeleri banka kanalıyla yaptıracaklarını, ÖTV bildirimlerinin artık internette verilebileceğini söyledi. 
     Unakıtan, ''Kurumlar Vergisi beyannamesini de internet üzerinde almaya başlayalım diye çalışmamız var'' dedi. 
     Bakan Unakıtan, teşviklerle ilgili yakında kanun çıkacağını, teşvik için artık teşvik belgesi alınmayacağını söyledi. 
     -IRAK- Irak meselesine ilişkin olarak da Unakıtan, MÜSİAD Başkanı Ali Bayramoğlu'nun AK Parti Genel Başkanı Recep Tayip Erdoğan'a ilişkin sözlerine işaret ederek, Erdoğan'ın ABD yanlısı olmadığını söyledi. Savaşı hiç kimsenin istemeyeceğini ifade eden Unakıtan, Türkiye'nin barış için elinden geleni yaptığını, bundan sonra menfaatlerini korumak zorunda olduğunu bildirdi. 
     
     SORULAR 

     Soruları da yanıtlayan Unakıtan, dövizde beklediklerinin üzerinde artış olmadığını, ancak son enflasyon oranında bazı ikazlar bulunduğunu anlattı. 
     Reel faizlerin süratle aşağı inmesi gerektiğini ifade eden Unakıtan, bütçedeki faiz hedefinin normal olduğunu, ancak bu çıkan enflasyon oranından ders alıp çok ciddi tedbir almak gerektiğini belirtti. 
     Gelirler Genel Müdür Vekili Osman Arıoğlu da, bir soru üzerine, yeni liraya ilişkin olarak, 2003 yılı hedefleri doğrultusunda, savaş çıkmaz, herhangi bir sapma olmazsa, gelecek yıl ciddi olarak düşünülüp tartışılabileceğini, belki de uygulamaya konulabileceğini, bunun siyasi bir karar da gerektireceğini söyledi. 
     





</TEXT>
</DOC>
