<DOC>
<DOCNO> 100729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun27.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım örgütü Atina Büyükelçiliğimizi izlemeye almış 
</HEADLINE>
<TEXT>

     Yunan polisinin 17 Kasım terör örgütünün Atina'nın Patission semtindeki hücre evinde ele geçirdiği bilgisayar disketlerinin çözümünün, örgütün Türkiye'nin Atina Büyükelçiliği'ni izlemeye aldığını ortaya koyduğu bildirildi. 
     Atina'da yayımlanan Ethnos gazetesi, hücre evinde ele geçirilen 50 disketten çözümü yapılanların, Türkiye'nin Atina Büyükelçiliği'nin 1995-2000 yılları arasında yoğun biçimde izlemeye alındığını gösterdiğini yazdı. 
     İzlemeyle ilgili ayrıntılı bilgilere yer vermeyen gazete, Türkiye'nin yanı sıra İngiltere Büyükelçiliği'nin de yakın takibe alındığını, ayrıca İngiliz, Fransız ve Alman Kültür merkezlerinin de 17 Kasım'ın ilgi alanı içinde olduğunun ortaya çıktığını duyurdu. 
     Yunan basını, daha önce de çözümü yapılan bir diskette, Türkiye'nin Selanik Başkonsolosluğu'nun 1990-1991 yıllarında 6 ay süreyle izlendiğini kanıtlayan notlar bulunduğunu yazmıştı. 
     





</TEXT>
</DOC>
