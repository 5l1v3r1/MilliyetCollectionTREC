<DOC>
<DOCNO> 112624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/dunya/adun.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı’ mı, terörist mi 
</HEADLINE>
<TEXT>

ABD’de 10 günde 8 kişinin öldüğü Amerikan sapığı’ saldırılarının aslında toplumu dehşete düşürmeyi amaçlayan Ortadoğu kökenli bir terörizm olduğu iddia edildi 
     SEMA EMİROĞLU New York 

     ABD’de Washington ve çevresindeki eyaletlerde son on gün içinde uzun mesafeden tek el ateş ederek düzenlediği on saldırıda, sekiz kişiyi öldürüp iki kişiyi yaralayan kişi veya kişilerin, hedef olarak saptadığı insanlara "acı çektirmekten" çok, tüm Amerikan toplumuna korku salmak istediği, bu nedenle de "ülkenin Ortadoğu kökenli bir terör eylemiyle karşı karşıya olabileceği" tezi ortaya atıldı. 
     Beyaz Saray Sözcüsü Ari Fleischer, günlük cinayetlerin Başkan George W. Bush’un rutin FBI brifinglerinin parçası haline geldiğini bildirdi. Fleischer, saldırıların terörist bir grupla bağlantısı olup olmadığı sorusuna da, "Şu anda bunu bilmiyoruz. Ama bunun, olaya karışanları ve ailelerini açık biçimde terörize ettiği ortada" dedi. 
     
     Seri katile hiç benzemiyor 
     İnsan avcısının cinayetleri işleme biçimi, sıklığı ve kurban seçiminin bugüne kadar görülen hiçbir toplu katliamcı ya da seri katil profiline uymadığını bildiren uzmanlar, "Bu kişi ya da kişiler kim ise, ayrım gözetmeden tüm Amerikalılarda her an ölüm korkusu yaratmak istiyor" diye konuştular. 
     Boston Northeastern Üniversitesi Kriminoloji Öğretim Üyesi James Alan Fox, kurbanların yaşlarının 13 ile 72 arasında değiştiğine, siyah, beyaz ya da Latin kökenli, kadın ve erkek her insan grubundan kişilerin hedef alındığına dikkat çekti ve "Belli ki bu keskin nişancı, belirli kişilere acı çektirmek yerine tüm topluma korku salmak istiyor. Üstelik her kurbana sadece bir el ateş açıyor. Demek ki zevk aldığı şey adam öldürmek değil. Kimi öldürdüğünü de umursamıyor, sadece bunun yarattığı etki ve sonuçla ilgileniyor" şeklinde konuştu. 
     
     Birden fazla saldırgan 
     Polis ayrıca, görgü tanıklarının ifadelerine göre, zanlının birden fazla kişi ya da grup olabileceği ihtimali üzerinde yoğunlaşıyor. Tek bir nişancının, 10 gün gibi bir zaman içinde bu kadar sıklıkla ve bu kadar geniş bir alanda adam öldürmesi olasılığının zayıf olduğunu bildiren bir polis yetkilisi, "Eğer bunların hepsini bir kişi tek başına yapıp da h l yakalanmıyorsa, acayip bir enerji ve şansı var demektir" dedi. 
     Prince George kasabası polis yetkilisi Paula Pascarella da, üç cinayet mahallindeki görgü tanıklarının, üç değişik tarzda zanlı tipi çizdiğini ve değişik özellikleri olan beyaz minibüs ya da kamyoneti tarif ettiklerini bildirdi. 
     Bu arada katilin yakalanmasını sağlayacak bilgiyi verecek olan kişiye, daha önce açıklanan 50 bin dolar tutarındaki ödül, dün 500 bin dolara çıkarıldı. 
     
Keskin nişancıdan kaçma taktikleri      Federal Soruşturma Bürosu FBI uzmanları, halka "hayatta kalma taktikleri" veriyor. FBI’ın eski keskin nişancı eğitmeni Don Bassett, yayımladığı rehberde halka, "Açık alanlarda durmadan hareket edin. Yürürken, çabuk çabuk ve zikzaklar çizerek yürüyün" dedi. Bassett,"Eğer üzerinize ateş edilirse, hemen yere yatın ve yuvarlanın. Kendinizi koruyacak bir şeyin arkasına saklanıp orada kalın. Mümkün olduğunca yere yaklaşın" tavsiyesinde bulundu. 
     
Medyayla interaktif ilişki kuruyor      Katilin psikolojisini analiz eden uzmanlar, saldırganın medyatik olmaktan çok hoşlandığını saptadı. İlk cinayetlerden sonra bir uzman "Aslında usta değil. Usta nişancılar kurbanın kafasına ateş eder. Oysa bu, göğsü hedef alıyor" dedi. Bunun üzerine katil, sonraki ilk cinayetini kurbanın kafasına ateş ederek işledi. Bir polis de, velileri yatıştırmak için katilin okulları hedef almadığını söyledi. Katil bu kez de okullara yöneldi ve bir öğrenciyi vurdu. 
     



 DÜNYA 












</TEXT>
</DOC>
