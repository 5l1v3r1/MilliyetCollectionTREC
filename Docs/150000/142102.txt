<DOC>
<DOCNO> 142102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/ekonomi/eko02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir şey bizi durduramaz’ 
</HEADLINE>
<TEXT>

Tofaş CEO’su Antonio Bene, savaşın kaçınılmaz görünmesine rağmen ihracat ve iç pazarda atılım programına devam edeceklerini açıkladı 
     EKONOMİ SERVİSİ 

     Tofaş CEO’su Antonio Bene, "Savaş kaçınılmaz gözüküyor. Bu zor dönemde programımıza sadık kalıyoruz" dedi. Fiat Stilo’nun tanıtım toplantısında konuşan Bene, Doblo’nun ihracatıyla iç pazarda sektör lideri olduklarını belirterek, Stilo ile pozisyonlarını korumayı amaçladıklarını dile getirdi. Bene, "Stilo, bu yüzden stratejik öneme sahip" dedi. 
     2002’de başlattıkları atılım projesinin devam ettiğini kaydeden Bene, "Ne yazık ki savaş kaçınılmaz gözüküyor. Petrol fiyatları ve vergiler yüksek. Bu kadar zor bir dönemde biz programımıza sadık kalıyoruz" dedi. Uzun dönemli stratejik iş planının parçası olan atılım projesinin ilk etabını Fiat Stilo tanıtımıyla tamamladıklarını belirten Bene, "Tofaş olarak söz verdiğimiz değişim, böyle uzun dönemli bir stratejinin başlangıcıydı" dedi. 
     Tofaş Ticari Grup Direktörü Müfit Ataseven de 2003 hedeflerinin, yüzde 15’lik pazar paylarını korumak olduğunu söyledi. 
     Tofaş’ın Stilo ile tüketici beklentilerini büyük ölçüde karşılayacak ürün gamına sahip olduğunu vurgulayan Ataseven, Fiat’ın akıllı otomobili Stilo’nun üst segment otomobillerde bulunan zengin donanımlarıyla rekabet güçlerini artıracağını kaydetti. Ataseven, "Yine belirsizliklerin hakim olduğu bir dönemdeyiz. Sıkıntı var ama antrenmanlıyız ve programlarımıza devam ediyoruz" diye konuştu. 
     
Fiyatı 30 milyardan başlıyor      Üretimi için 900 milyon euro yatırım yapılan Stilo, satışa çıkmadan büyük ilgi gördü. Bir aylık kota şimdiden satıldı. Stilo’nun en cazip tarafı rakiplerine göre daha zengin donanım sunması. Fiyatı 29 milyar 600 milyon liradan başlayan Stilo, pazarda Peugeot 307, Toyota Corolla, Ford Focus, Renault Megane ile yarışacak. 3, 5 kapı ve multi wagon versiyonu olan otomobilde, 8 hava yastığı, panik fren destek sistemi, sürücü ve yolcuya farklı klima koşulları sunan çift bölgeli otomatik klima, My Car Otomobili Kişiselleştirme Fonksiyonu , karanlıkta otomatik yanan farlar gibi özellikler bulunuyor. 
     



 EKONOMİ 


















</TEXT>
</DOC>
