<DOC>
<DOCNO> 125272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur24.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en uzun mangalında 15 ton hamsi pişecek 
</HEADLINE>
<TEXT>

     Zonguldak'ın Ereğli İlçesi'nde yapımına başlanan ve Guinness rekorlar kitabına girmesi beklenen 2 bin 2 metre uzunluğundaki mangalda, pişirilecek 15 ton hamsinin ayıklanmasına başlandığı bildirildi. 
     Ereğli Belediye Başkanı Halil Pısbıyık, yaptığı açıklamada, Borçelik'in sponsorluğunda ERDEMİR sacından 2 bin 2 metre uzunluğunda dünyanın en uzun mangalı yapımının, ilçelerindeki sanayi sitesinde sürdürüldüğünü söyledi. 
     Festivale dönüştürmeyi planladıkları rekor denemesini 22 Aralık Pazar günü sahilde gerçekleştireceklerini anlatan Posbıyık, şöyle dedi 
     ''Balıkhane önünde 80 kişiyle başlayan hamsi ayıklama işinde 750 kasadan 150'si temizlendi. Hijyenik ortamda temizlenen balıklar, jelatinlenerek buzhanelere konuluyor. Esnafların personel katkısıyla yapılan hamsi ayıklanma işleminde her taraf kokmaya başladı. Bundan da vatandaşların rahatsız olmamalarını istiyoruz. Çünkü, hoş ve farklı bir festivale tanık olmanın mutluluğunu yaşayacaklar. 
     Rekor denemesinde 8 bin adet balık ızgarası, 10 ton mangal kömürü, 15 ton hamsi, 2 ton helva, 300 çuval soğan, 40 bin adet ekmek, 1600 kutu çıra, 50 şişe ispirto, 100 adet mangal borusu ve 2 bin şişe su kullanılacak.'' 
     
     BAŞBAKAN GÜL DE DAVETLİ 

     Festivale Başbakan Abdullah Gül, AK Parti Genel Başkanı Recep Tayyip Erdoğan, CHP Genel Başkanı Deniz Baykal, Fenerbahçeli Ariel Ortega, Beşiktaşlı İlhan Mansız ve Tümer ile Galatasaraylı Ergün Penbe'nin yanı sıra Karadenizli belediye başkanlarının davet edildiğini belirten Posbıyık, iki saat sürmesi planlanan rekor denemesinin ardından Davut Güloğlu, Kamil Sönmez ve Soner Arıca'nın konser vereceğini kaydetti. 
     Posbıyık, festivalde Almanya'nın ARD ve ZDF televizyonlarının da çekim yapacağını dile getirdi. 
     Guinness rekorları web sitesinde, 13 Kasım 1999'da Peru'nun Canchis il belediyesi tarafından organize edilen 613 metre uzunluğundaki mangal, ''en uzun mangal'' olarak yer alıyor. 
     





</TEXT>
</DOC>
