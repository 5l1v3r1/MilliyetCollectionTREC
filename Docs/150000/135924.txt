<DOC>
<DOCNO> 135924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun10.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün Le Monde'a demeci " Çok zor konumdayız" 
</HEADLINE>
<TEXT>

     Başbakan Abdullah Gül, ''Irak krizinde Türkiye'nin çok zor konumda olduğunu'' söyledi. 
     Le Monde gazetesinin Brüksel muhabirinin sorularını yanıtlayan Gül, ABD'nin Türkiye'nin stratejik ortağı olduğunu ve Ankara'nın bu ittifakı zedelemek istemediğini belirtti. 
     Gül, bununla birlikte Türkiye'nin, Irak'ın komşusu bir ülke ve bölgenin açık bir topluma sahip demokratik yegane ülkesi olduğuna dikkati çekti ve ''Bu sebepten dolayı çok zor konumdayız'' dedi. 
     Türkiye'de hükümetin, kamuoyunun hissiyatını da göz önünde bulundurması gerektiğine işaret eden Gül, şunları söyledi 
     ''Yapılan bir kamuoyu yoklaması, muhalefet partileri gibi, Türk halkının yüzde 94'ünün savaşa karşı olduğunu gösterdi. Dolayısıyla bir taraftan stratejik müttefikimizi korumaya çalışıyoruz, bir taraftan barışçıl bir çözüm yolu arıyoruz. Bunun için bölgenin tüm liderleriyle bu krize şiddete başvurmadan bir çözüm bulmak için görüştüm. Aynı zamanda Irak'a acil çağrılarda bulunduk ve bu çağrılara kulak verilmesini ümit ediyoruz. Elimizden gelenin en iyisini yaptık. Yine deneyeceğiz.'' 
     
     ''BARIŞ İÇİN HALA ŞANS VAR'' 
     ''ABD'nin, savaş kararını, Dışişleri Bakanı Colin Powell'ın BM'de yaptığı konuşma sonrasında zaten almış olduğunu düşünmüyor musunuz'' sorusu üzerine Gül, bu düşüncede olmadığını belirtti ve fazla zaman olmamakla beraber, barışçıl bir çözüm için hala zaman bulunduğunu ifade etti. 
     Başbakan Gül, ''Savaşın sonuçları herkes için zor olacaktır. Türkiye'de insanlar, 1991'de 500 bin mültecinin Türkiye'ye sığındığını hatırlıyorlar. Savaşın ekonomik sonuçlarından acı çektik. Irak'ın sınır komşuları olarak bizler, bir ihtilafın yaratacağı sonuçlardan doğrudan etkileneceğiz. Kimse bunu önlemek için her türlü çabayı sarf ettiğimizi inkar edemez'' diye konuştu. 
     
     TÜRKİYE'NİN ÇIKARLARI 
     Türkiye'nin ABD'yi memnun etmek için işbirliği yapmasının söz konusu olmadığını belirten Başbakan Gül, ''Bizim çıkarlarımız da söz konusu, çünkü Irak'ın parçalanmasını istemiyoruz. Bu ülkeyle sınır komşusu olduğumuz dikkate alındığında, kontrolümüz dışında bir savaşın meydana gelmesi halinde gözlerimizi yumamayız. Irak'ın toprak bütünlüğü bizim için esastır'' ifadesini kullandı. 
     Savaş çıktığı takdirde, insani sebepler de dahil olmak üzere çeşitli önlemleri Türkiye'nin almak zorunda olduğunu belirten Gül, öncelikle mülteci akınının durdurulması gerektiğini, sonra ise ilk Körfez savaşı sırasında olduğu gibi, insanların olası katliamlardan korunması gerektiğini hatırlattı. 
     Başbakan Gül, ''Türkler, Türkmenler, Kürtler, Araplar hepsi bizim ailemizin üyeleri, onların akıbetleri bizi yakından ilgilendiriyor'' dedi. 
     
     AVRUPA'YA SİTEM 
     Gül, ilk Körfez savaşı sırasında Türkiye'nin mültecileri kabul ettiği zaman Avrupalıların çeşitli vaatlerde bulunduğunu, ancak bu mültecilerden sadece 10-15 bin kadarının Avrupa tarafından kabul edildiğini, diğerlerinin ise Türkiye'de kaldığını hatırlattı. 
     Türkiye'nin bu bölgede başka bir devletin oluşmasını istemediğini söyleyen Başbakan Gül, bir soru üzerine, Türkiye'nin, savaşın ekonomik sonuçlarına katlanmasının söz konusu olması halinde, ekonomik yardım almasının gayet normal olduğunu ifade etti. 
     





</TEXT>
</DOC>
