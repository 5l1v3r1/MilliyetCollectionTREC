<DOC>
<DOCNO> 145454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun10.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'a ilk tebrik eski kocası Tom Cruise'dan geldi 
</HEADLINE>
<TEXT>

     Ünlü aktör Tom Cruise, eski eşi Nicole Kidman'ı şaşırttı. ''The Hours'' filmindeki rolüyle ''En İyi Kadın Oyuncu'' dalında ödül kazanan Kidman'ı ilk tebrik eden, Tom Cruise oldu. 
     Internetteki ''peoplenews'' ve ''imdb'' sitelerinin haberlerine göre, ödülü kazandıktan sonra telefonu çalan Kidman, telefonu açtığında duyduğu sese çok şaşırdı. 
     Oscar ödülünü 3 kez aday gösterilmesine rağmen kazanamayan Cruise, ''The Last Samurai'' adlı filminin çekimleri için bulunduğu Yeni Zelanda'dan Kidman'ı aradı. Cruise, Kidman'a telefonda, ''Müthiş performansın için tebrikler. Bu filmde harikaydın ve bence ödülü kesinlikle hakettin. Bu gece, senin gecen'' dedi. 
     Tom Cruise'un sesini duyunca gözyaşlarına boğulan Nicole Kidman'ın çok heyecanlandığı gözlerden kaçmadı. Kidman'a sürpriz telefonun geldiği sırada yanında bulunan yakın bir arkadaşı, ''Zaten gecenin heyecanını yaşayan Nicole, inanılmaz bir duygu seli yaşadı. Bunun anlamı onun için çok büyük'' dedi. 
     Oscar'ı düzenleyen Film Akademisi'nin üyesi olan Tom Cruise'un, geçen yıl da ''Moulin Rouge'' filmiyle Oscar ödülüne aday gösterilen eski eşine oy verdiği belirtildi. 
     

     
</TEXT>
</DOC>
