<DOC>
<DOCNO> 130816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur05.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, kemerde delik arıyor... 
</HEADLINE>
<TEXT>

     Hazırladığı kaynak paketi kapsamında telefondan araca, ilaçtan sarf malzemesine kadar çeşitli alanlarda 2.5 katrilyon liralık tasarruf öngören hükümet, yeni tasarruf alanları arayışını da sürdürüyor. 
     Hükümet, "daha nelerden" tasarruf edilebileceği konusunda bakanlıklardan görüş istedi. Maliye Bakanı Kemal Unakıtan, Bakanlıklara gönderdiği tasarruf tedbirleri genelgesinde, harcamalarda tasarrufun öncelikleri arasında bulunduğunu belirterek, "Kamu harcamalarında tasarruf sağlanmasına yönelik tedbirler, kamu kurum ve kuruluşlarının görüş ve önerileri doğrultusunda yapılacak düzenlemelerle başarıyla uygulanabilecektir" dedi. 
     Unakıtan, bakanlıklardan, yürürlükte bulunan tasarruf önlemlerine eklenmesinde yarar gördükleri hususların ve mevcut tasarruf genelgeleri kapsamındaki uygulamalar hakkında kendilerine bilgi verilmesini istedi. 
     
     AÇIKLANAN TASARRUF ÖNLEMLERİ 
     Hükümet daha önce açıkladığı kaynak paketi kapsamında 2.5 katrilyon liralık tasarruf öngörmüştü. Bu kapsamda, 
     sağlık harcamaları alanında konsolide bütçede 355 trilyon, Emekli Sandığı'nda 390, Bağ-Kur'da da 130 trilyon liralık tasarruf öngörülüyor. Yeni binek ve diğer hizmet taşıtı alımının yapılmaması yoluyla 90 trilyon, personel atamalarının 35 binle sınrlandırılması yoluyla yıllık 50 trilyon, kamu kurum ve kuruluşları bünyesindeki dernek ve vakıfların taşıtlarınn bakım, onarım için harcama yapılmamasıyla da 10 trilyon liralık tasarruf sağlanacak. Bu arada kaldırılan fon gelirlerinin bir kısmının kurum bütçelerine özel ödenek kaydedilmesi uygulamasına kısmen son verilerek 2003 bütçesine 1 katrilyon liralık ek bir gelir yaratılacak. Bunların dışında çeşitli unsurlardan da toplam 480 trilyon liralık bir tasarruf öngörülüyor. 
     





</TEXT>
</DOC>
