<DOC>
<DOCNO> 117703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/spor/aspo.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'EĞLENCE BİTTİ' 
</HEADLINE>
<TEXT>

Lorant, geçmişle yaşanmayacağını söyledi, "Galatasaray zaferini maç akşamı kutladık. Üç gün eğlenecek halimiz yok. Önümüzde çok zorlu sınavlar var. Artık bunları düşünmeliyiz" dedi 
     Bu kez kaçırmadık’ 
     FENERBAHÇE Teknik Direktörü Werner Lorant, iyi konsantre olduklarında neler yapabileceklerini Galatasaray maçında gösterdiklerini söyledi. Alman hoca, artık bütün karşılaşmalarda böyle oynamaları gerektiğini belirtti, "Biz her maça iyi hazırlanıyorduk. Ancak bir türlü gol atamıyorduk. Özellikle Panathinaikos karşısında sayısız fırsat kaçırdık. Ama Galatasaray’a karşı pozisyonları değerlendirmesini bildik. Tek fark bu" dedi. 
     
     Gençlere fırsat 
     GALİBİYETİN keyfini maç akşamı çıkardıklarını belirten Fenerbahçe’nin hocası, "Kariyerimde hiç böyle bir derbi kazanmamıştım. Ancak bunu unuttuk. Üç gün eğlenecek halimiz yok. Kutlama bitti. Geçmiş size birşey kazandırmaz. Önemli olan şu andır. Bizi zorlu sınavlar bekliyor. Şimdi Samsunspor karşılaşmasına motive olmalıyız. Ortega ve Revivo oynayamayacak. Bu maçta genç oyuncular neler yapabileceklerini gösterecekler" ifadelerini kullandı. 
     
     Terim’e destek 
     FATİH Terim’e de destek veren Lorant, "Evet mağlubiyet ağır olabilir ama bunun için görevden ayrılmayı düşünmenin bir anlamı yok. Bu tür yenilgiler takımı ve antrenörü daha da güçlendirmeli. Sorumluluğu üstlenmek doğaldır. Çünkü sadece galibiyetleri herkes üstlenir. Kötü sonuçlar antrenörün üzerine yıkılır, hele bir de büyük bir takımı çalıştırıyorsanız. Böyle durumlarda tam konsantre ile işinin başında olmak çok önemlidir" diye konuştu. 
     
     Beyin yıkadı 
     ALMAN hocanın Galatasaray maçı öncesi ilk kez değişik bir motivasyon yolu denediği de öğrenildi. Lorant ilk onbirde görev vereceği isimleri Samandıra’da tek tek odasına çağırdı, görevlerini anlattı. Sarı - Lacivertli takımın hocası görüşme sırasında ayrıca "Siz yetenekleriniz onlardan kat kat daha fazla. Belki istediğimiz sonuçları alamadık ama bu asla gücünüzün bir göstergesi değil. Çıkın Türkiye’ye kendinizi gösterin" diyerek de beyin yıkadı. 
     
Ariel Ortega sarhoş oldu      YALÇIN TÜRK 

     GALATASARAY maçı sonrası Tuncay ile birlikte doping testine çağırılan Ariel Ortega zor anlar yaşadı. Arjantinli yıldız idrar örneği vermekte zorlanınca yetkililer çareyi bira içirmekte buldular. Ortega’dan birkaç şişe biradan sonra numune alınabildi. 
     ORTEGA, gördüğü kırmızı kartı hiç hak etmediğini de söyledi, "Pozisyon gereği çarpıştık. Oyundan atılmama çok şaşırdım. Galibiyet sevincim yarıda kaldı" dedi. Yönetim ise Arjantinli oyuncuya gördüğü kart nedeniyle 10 bin dolar ceza verecek. 
     
İlginç yöntem      YORGO KIRBAKİ-ATİNA 

     PANATHİNAİKOS, Atina’daki rövanş maçında fanatiklerini stada sokmamak için demokratik yöntem buldu. Buna göre, Avrupa maçlarında fanatiklerin toplandığı 13 numaralı tribünde 30 Euro 50 milyon lira olan bilet fiyatları, Fenerbahçe maçı için 80 Euro’ya 130 milyon lira çıkarıldı. Ayrıca diğer tribünlerin fiyatları da 90 ve 100 Euro olarak belirlendi. 
     PANATHİNAİKOS, maç günü stada pankart asılmaması için sıkı önlemler alırken, taraftarlar çözüm arayışına girdiler. Yunanlılar, şehir merkezindeki Apostolos Nikolaidis Stadı’nın tribün duvarlarının yüksek olmaması nedeniyle, binalara pankart yerleştirmeyi düşünüyor. Fenerbahçe’den Turgut Acar, ön araştırma için Atina’ya geldi. 
     
Derbi maçında çıkan olaylar Fenerbahçe’nin canını yakacak REZALETE AĞIR FATURA      CEMAL ERSEN 

Sarı-Lacivertli kulübün gözlemci ve hakem raporları doğrultusunda saha kapatma cezası ile karşı karşıya geleceği belirtildi. Disiplin Kurulu’nun müsabakadan men cezası verebileceği de bildirildi 
     Tek tek yazıldı 
     ŞÜKRÜ Saracoğlu Stadı’nda oynanan Fenerbahçe - Galatasaray derbisinde yaşanan olaylar nedeniyle Disiplin Kurulu’na sevk edilen Sarı -Lacivertli kulübe ağır bir fatura gelecek. Gözlemciler Hilmi Ok ve Taner Yalçındağ, orta hakem Mustafa Çulcu, dördüncü hakem Muhittin Boşat ile federasyon temsilcisi Hasan Tutaç’ın raporları doğrultusunda daha önce seyircisiz oynama cezası alan Fenerbahçe’ye, saha kapatma veya müsabakadan men cezası verileceği öğrenildi. 
     
     Şiddetli eylem 
     GÖZLEMCİ raporlarında Galatasaray kaleci antrenörü Eser Özaltındere’nin başının tribünden atılan madde yüzünden yarıldığı, ısınma sırasında futbolcuların bulunduğu bölüme şişe, cep telefonu ve taş atıldığı, maçın yakılan meşaleler nedeniyle 5 dakika geç başladığı yazıldı. 3. dakikada Çulcu’nun sahaya atılan tehlikeli maddeler yüzünden 3 numaralı anonsu, 65. dakikada ise söz konusu eylemin şiddetlenmesi nedeniyle 4. anonsu yaptırdığı da rapor edildi. 
     
     Aslan’a para cezası 
     FEDERASYON temsilcisi Hasan Tutaç’ın raporunda da aynı ifadeler yer alırken, Fenerbahçe tribününden atılan bıçak ve cep telefonları da kayıtlara geçti. Tutaç Galatasaraylı taraftarların bulunduğu tribünlerin tahrip edildiği, tuvaletlerin kırıldığı, tehlikeli maddelerin Fenerbahçe tribünlerine atıldığını da raporunda belirtti. Galatasaray’a taraftarlarının çıkardığı olaylar nedeniyle ihtar ve para cezası verilmesi, staddaki gelen hasarın da ödettirilmesi gündeme geldi. 
     
     Karar salı günü 
     RAPORLAR doğrultusunda Hukuk Kurulu tarafından PFDK’ya sevk edilen Fenerbahçe ve Galatasaray ile ilgili karar, savunmaların gelmesinden sonra gelecek hafta salı günü yapılacak toplantıda verilecek. Üç ve dört numaraları anonslar karşılığı verilecek ceza talimatta net bir şekilde belirtilmediği için kurul "olayların vahametini" gözönüne alacak. Seyircisiz oynama cezası alan Fenerbahçe’ye PFDK’nın bu kez daha ağır ceza uygulayacağı bildirildi. 
     
     Men cezası nedir 
DİSİPLİN talimatının "saha olayları" başlıklı 33. maddesi "Müsabaka öncesi veya devamında her ne şekilde olursa olsun yabancı cisimlerin yoğun surette ve sahaya atılması nedeniyle müsabakanın başlamasına veya devamına engel olunması halinde, bu eylem nedeniyle olaya sebebiyet veren seyircilerin taraftarı oldukları kulübe müsabakadan men cezası verilir" hükmünü içeriyor. Bu cezanın verilmesi durumunda Fenerbahçe’nin ceza çıktığı tarihten sonra oynayacağı ilk lig müsabakasına çıkması yasaklanacak ve 3-0 hükmen yenik sayılacak. 

En son örnek Bolu-K.Gümrük      Sabıkaları olduğu için men cezası alan iki kulüp hükmen yenik sayılmışlardı 
     PFDK tarafından men cezasına çarptırılan Karagümrükspor ile Boluspor’u sabıka dosyaları yakmıştı. İki kulübün olaylı maçları tamamlandığı halde cezaları ağır olmuştu. Karagümrük’ün 22.09.2002 tarihinde oynadığı M.Kemalpaşaspor maçında çıkan olaylar nedeniyle sahası bir maç kapatıldıktan sonra, 13.10.2002’deki Gaziosmanpaşa müsabakasında da benzeri olayların yaşanması cezayı katlamıştı. 
     BOLUSPOR ise 6.10.2002 tarihinde deplasmanda Egospor ile oynadığı karşılaşmada seyircilerinin çıkardığı olaylar nedeniyle bir maç saha kapatma cezası almıştı. Bir hafta sonra 13.10.2002 tarihinde kendi sahasında yaptığı Asaşspor maçında da taraftarları yine olay çıkarınca Profesyonel Disiplin Kurulu, Karagümrük’e olduğu gibi Boluspor’a da bir maç men cezası vermiş ve ilk maçlarında hükmen yenik saymıştı. 
     
Fenerbahçe Günlüğü      Sürpriz prim 
     SEZON sonuna kadar ligde futbolculara prim ödememe kararı alan Fenerbahçe yönetimi 6-0’lık Galatasaray galibiyeti sonrası geri adım attı. Başkan Aziz Yıldırım, futbolcuları kutlamak için gittiği takım otobüsünde prim sözü verince uzun süre alkışlandı. 
     
     Holigan tepkisi 
     İKİNCİ Başkan Nihat Özdemir, Galatasaray maçında tribünlerden atılan yabancı madde ve edilen küfürlere büyük tepki gösterdi. Özdemir, "İyi Fenerbahçeli takımının zarar görmesini istemez. Fenerbahçe Kulübü başkanı kolkuğundan kalkıp, seyirciyi uyarıyor. Buna kimsenin hakkı yok" dedi. 
     
     Revivo yolcu 
     İSRAİLLİ oyuncu kasığındaki problem nedeniyle bugün ülkesine gidecek. Samsunspor maçında oynayamayacak olan Revivo’yu özel doktoru kontrolden geçirecek. Yıldız futbolcu Panathinaikos sınavına yetiştirilmeye çalışılacak. Bu arada kart cezalı Fatih de Samsun’da forma giyemeyecek. 
     
     Çulcu’ya tam not 
     DERBİYİ yöneten FIFA kokartlı hakem Mustafa Çulcu, gözlemcileri Hilmi Ok ve Taner Yalçındağ tarafından "zorluk derecesi çok yüksek" maçta teknik olarak mükemmel bulundu. Çulcu’nun maç içindeki kararlarını onaylayan, yaptırdığı anonsları yerinde kararlar olarak değerlendiren gözlemciler 9 puan verdiler. 
     



 SPOR 






















</TEXT>
</DOC>
