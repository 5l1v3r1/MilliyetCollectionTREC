<DOC>
<DOCNO> 143047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur06.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
59. Hükümet'in güvenoylaması Pazar günü yapılacak... 
</HEADLINE>
<TEXT>

     AK Parti Genel Başkanı Recep Tayyip Erdoğan başkanlığında kurulan 59. Hükümetin Programı Genel Kurul'da 18 Mart Salı Salı günü okunacak. Güvenoylaması ise 23 Mart Pazar günü yapılacak. 
     TBMM Genel Kurulu'nun 18 Mart Salı günü yapacağı toplantıda Başbakan Recep Tayyip Erdoğan, hükümet programını okuyacak. Anayasaya göre, programın okunmasından iki tam gün geçtikten sonra yani 21 Mart Cuma günü program üzerinde görüşmeler yapılacak. 
     Görüşmelerde, Hükümet ve parti gruplarına birer saat, kişisel konuşmalara ise 10 dakika süre verilmesi bekleniyor. 
     Anayasaya göre, görüşmelerin tamamlanmasından bir tam gün sonra da 23 Mart Pazar günü güvenoylamasına gidilecek. 
     
     BÜTÇE GÖRÜŞMELERİ 
     TBMM Plan ve Bütçe Komisyonu'nda görüşmeleri bugün tamamlanacak olan 2003 Yılı Bütçe Kanunu Tasarısı'nın bu hafta içinde Genel Kurul'da ele alınması bekleniyor. 
     Genel Kurul'da yapılacak görüşmelerin 6 veya 8 gün içinde tamamlanmasına ilişkin alternatifler üzerinde durulduğu öğrenildi. Programın 8 günde tamamlanmasının benimsenmesi halinde bütçe üzerindeki görüşmelere 21 Mart Cuma, 6 günlük programın benimsenmesi halinde ise 24 Mart Pazartesi günü başlanacak. Konuya ilişkin karar, TBMM Danışma Kurulu'nun yapacağı toplantıda verilecek. 
     AK Parti ve CHP Gruplarının 18 Mart Salı günü yapacağı toplantılarda da son gelişmeler değerlendirilecek. 
     





</TEXT>
</DOC>
