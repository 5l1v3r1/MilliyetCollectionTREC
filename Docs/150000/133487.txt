<DOC>
<DOCNO> 133487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur10.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da kaybolan silahlarla ilgili dava sonuçlandı... 
</HEADLINE>
<TEXT>

     Danıştay 2. Dairesi, eski Batman valileri Salih Şarman, Sami Seçkin, Zeki Şanal ve Necati Develioğlu'nun da aralarında bulunduğu 20 sanık hakkındaki Batman'da kaybolduğu ileri sürülen silahlara yönelik suçların da arasında bulunduğu 12 ayrı suça ilişkin dosyayı karara bağladı. 
     Danıştay 2. Dairesi, İçişleri Bakanlığı'nın 29 Temmuz 2000'de, şu anda Hatay Valisi olan Zeki Şanal, Merkez Valisi olan Sami Seçkin ve Salih Şarman, emekliye ayrılan Necati Develioğlu ile birlikte 7'si eski Batman Vali Yardımcısı ve 9'u da polis olan 20 sanık hakkında 1991-1998 yıllarını kapsayan 12 ayrı suçtan gönderilen soruşturma dosyasını ilk derece mahkemesi olarak karara bağladı. 
     2. Daire, incelemeyi suç tarihi nedeniyle bir süre önce yürürlükten kaldırılan Memurin Muhakematı Yasası hükümlerine göre yaptı. 
     
     BAZI SUÇLAR ZAMANAŞIMINA GİRDİ 
     Daire, 5 ayrı suçtan bazı sanıklar hakkında atılan suçların Türk Ceza Kanunun TCK ''görevi kötüye kullanma'' fiilini düzenleyen 240. maddesi kapsamında olduğuna dikkati çekerek, bu suçların kovuşturmasının zamanaşımına girdiğini bildirdi. 
     Sanıklar Salih Şarman, Mustafa Ayhan, Necati Develioğlu ve Hasan Kersin hakkındaki bazı suçların da TCK'nın ''görevi ihmal'' suçunu düzenleyen 240. maddesine girdiği belirtilen kararda, ancak bu suçların da 4616 sayılı Şartla Salıverilme Yasası kapsamında olduğu için karar verilmesinin ertelendiği kaydedildi. 
     
     ''GENEL HÜKÜMLERE GÖRE İŞLEM YAPILSIN'' 
     Sanıklar Ahmet Soley ve Batman Vali Yardımcısı Mithat Kuşadalı hakkında, ''bazı silah, mühimmat ve benzeri malzemenin alınmadığı halde bedelini ödemek, bedeli ödendiği halde söz konusu malzemenin akıbetini satıcı firmadan sormamak suretiyle ödenecek paraları aracı kişiler vasıtasıyla zimmetlerine geçirmek'' ve ''devlet malı silah, mühimmat ve benzeri malzemeyi zimmetlerine geçirmek'' suçlarına ilişkin soruşturma yapma yetkisinin, Mal Bildiriminde Bulunulması, Rüşvet ve Yolsuzluklarla Mücadele Yasası gereğince Batman Cumhuriyet Başsavcılığı'na ait olduğuna dikkati çekilen kararda, bu sanıklar hakkında genel hükümlere göre işlem yapılması gerektiği belirtildi. 
     Silah ithaline ilişkin ilgili mevzuatın sıralandığı kararda, Batman Valiliği adına Derince Giriş Gümrük Müdürlüğü'nce tescil edilmiş 18 Ocak 1995 tarihli Gümrük Giriş Beyannamesi'ne göre gönderici-ihracatçının ABD'de yerleşik TRIGON International firmasının olduğunun anlaşıldığı kaydedildi. 
     
     ''İTHALAT İZNİ DEĞİL'' 
     Gümrük işlemlerini beyan sahibi olarak Batman Vali Yardımcısı Mithat Kuşadalı'nın imzaladığı belirtilen kararda, bu malzemelerin ''harp silahlarına ait kalaşnikof mermisi'', ''RPG 7 roketatar'', ''kalaşnikof tüfek'' ile ''RPG 7 anti personel standart fişek'' olduğu ifade edildi. 
     Hazine ve Dış Ticaret Müsteşarlığı'nın yazısına istinaden Gümrük İdaresi'nce işlem yaptığının görüldüğü, ancak söz konusu yazıların ithalatın yapılacağı teslim şekline ilişkin olduğu, malzemelerin nihai ithalatına ilişkin olmadığı kaydedildi. 
     
     ''HEP AYNI YÖNTEM'' 
     16 Eylül 1995, 16 Haziran 1996 ve 4 Temmuz 1996 tarihli Gümrük Giriş Beyannamelerine konu silah, mühimmat ve benzeri malzemelerin yurda sokulmasında da aynı yöntemin izlendiğinin saptandığı belirtilen kararda, sanıklar Salih Şarman ve Mithat Kuşadalı'nın, ''silah ithali için mevzuatın emrettiği usul ve esaslar doğrultusunda yetkili makamlardan izin almaksızın silah, mühimmat ve benzeri malzemeyi yurda soktukları'' ve ''507 bin 375 dolar kıymetindeki muhtelif silah, mühimmat ve malzemeyi gümrük muamelesine tabi tutmadan yurda soktukları'' gerekçesiyle Ateşli Silahlar Yasası'nın 12. maddesine göre yargılanmalarına karar verildiği belirtildi. 
     Kararda, sanıklar Salih Şarman, Ahmet Soley ve Mithat Kuşadalı'nın ''tutanakla dağıtılan ve depoda bulunan malın sayımı sonucunda çok sayıda tüfek, mermi doldurma makinesi, gece görüş dürbünü, muhtelif dedektör, kalaşnikof şarjörü, telsiz anteni, Bixi makineli tüfek ile kalaşnikof tüfeğin ithal edildiğine ilişkin ithalat belgelerinin bulunmadığı, dolayısıyla bu silah, mühimmat ve diğer malzemelerin mevzuatın emrettiği usul ve esaslar doğrultusunda yetkili makamlardan izin almadan yurda soktukları anlaşıldığından'' yine Ateşli Silahlar Yasası'nın 12. maddesine göre yargılanmaları gerektiği ifade edildi. 
     Ateşli Silahlar Yasası'nın 12. maddesinin birinci fıkrası 5 yıldan 8 yıla kadar ağır hapis cezasını öngörüyor. 
     
     2 AYRI SUÇTAN ZİMMET 
     Danıştay 2. Dairesi'nin kararında, eski Batman Valisi, halen Merkez Valisi olan sanık Salih Şarman'ın, iki ayrı suçtan dolayı ''zimmetten'' yargılanması gerektiği belirtilerek, zimmete konu suçlardan ilki şöyle anlatıldı 
     ''Toplu Konut ve Kamu Ortaklığı İdaresi Başkanlığı Destekleme ve Geliştirme Fonu'ndan 1994-1996 yılları arasında peyderpey gönderilen toplam 165 milyar liranın da yatırıldığı banka hesaplarında faiz geliri, diğer kaynaklardan aktarmalar ve benzeri gelirlerle oluşturulan paranın o günkü kur üzerinden 2 milyon 623 bin 764 dolar tutarındaki bölümünü usulüne uygun bir şekilde izin alınmadan gerçekleştirilen ithalat doğrultusunda ve mevzuat gereği harcama belgesi olarak kabul edilmeyen proforma fatura ve benzeri belgeler karşılık gösterilerek harcamak ve faturalarda alındığı iddia edilen bazı silah, mühimmat ve benzeri malzemenin alınmadığı halde bedelini ödemek, bedeli ödendiği halde söz konusu malzemenin akıbetinin satıcı firmadan sormamak suretiyle ödenen paraları aracı kişiler vasıtasıyla zimmetine geçirdiği...'' 
     
     ''ZİMMETTE KALAŞNİKOF...'' 
     Kararda, Vali Şarman ile ilgili diğer zimmet suçlaması ile ilgili de şunlar kaydedildi 
     ''Batman Valiliği'nce yasal olmayan yollardan gerçekleştirilen silah, mühimmat ve benzeri malzeme alımlarında taraf olan firma ve şirketlerden söz konusu malzemelerin seri numaralarını gösteren ayrıntılı listelerin alınmadığı, bu listelerin ilgili firmalardan teminine yönelik yapılan yazışmalarında cevapsız kalması nedeniyle Valilikte bulunan Silah Kuvvet Kayıt Defteri ve diğer kayıt defterlerindeki seri numaraları esas alınarak yapılan incelemede çok sayıda değişik tipte, mermi, el bombası, aydınlatma roketi, renkli işaret çubuğu, el projektörü, batarya, el ve araç telsizi, kalaşnikof tüfek ile droganov rifle tüfeğinin depoda bulunmadığı, dolayısıyla söz konusu bu malzemelerin takip ve denetimden sorumlu olan sanık Salih Şarman'ın zimmetinde olduğu anlaşıldığından...'' Şarman'ın bu 2 suçtan dolayı yargılanması istenen TCK'nın '''zimmeti'' düzenleyen 202. maddesi, 6 yıldan 12 yıla kadar ağır hapis ve meydana gelen zararın bir misli kadar para cezasını öngörüyor. 
     Danıştay 2. Dairesi, kararları oy birliği ile verirken, sanıkların Yargıtay'ın ilgili ceza dairesinde yargılanmasını kararlaştırdı. 
     Sanıklar, Danıştay 2. Dairesi'nin kararına itiraz edebilecekler. İtirazı, Danıştay İdari İşler Kurulu karara bağlayacak. Kurul'un vereceği karar kesin nitelik taşıyacak. 
     





</TEXT>
</DOC>
