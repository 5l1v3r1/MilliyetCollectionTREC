<DOC>
<DOCNO> 149126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko37.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi Ocak ayında 224 milyon dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak ayında 224 milyon dolar açık verdi. 
     Geçen yılın Ocak ayında ise cari işlemler dengesi, 38 milyon dolar fazla vermişti. 
     Merkez Bankası'nın açıkladığı 2003 Ocak Ayı Ödemeler Dengesi verilerine göre, belirleyici etkenlerden 2003 Ocak ayı dış ticaret açığı, geçen yılın aynı ayıyla kıyaslandığında yüzde 97.7 oranında artarak 688 milyon dolar oldu. 
     Bu gelişmenin başlıca nedenleri, ihracat gelirinin yüzde 13.5 artmasına rağmen, bavul ticaretinin yüzde 32.2 azalması ve ithalat harcamalarının CIF yüzde 19.4 oranında artması olarak göze çarptı. 
     2003 yılı Ocak ayında hizmetler, yatırım gelirleri ve cari transferlerden elde edilen net gelirler yüzde 20.2 oranında artarak, 464 milyon dolar oldu. 
     
     DIŞ TİCARET 
     Geçen yıl Ocak ayında 2 milyar 609 milyon dolar olarak gerçekleşen ihracat FOB gelirleri, 2003 yılının aynı ayında yüzde 13.5'lik artışla 2 milyar 960 milyon dolar olarak gerçekleşti. 
     Yine geçen yılın Ocak ayında 2 milyar 639 milyon dolar olan ithalat FOB harcamaları ise yüzde 17.1 oranında artışla 3 milyar 91 milyon dolara çıktı. 
     Geçen yıl Ocak ayında 223 milyon dolar olan bavul ticareti, bu yıl yüzde 32.3 oranında azalarak 151 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak ayında net olarak 721 milyon dolar artış gösterdi. 
     Bu artış, net 8 milyon dolar tutarında yurtdışında işlem gören mallar ihracına karşın, net 713 milyon dolar tutarında yurtiçinde işlem gören mal ihracı gerçekleşmesinden kaynaklandı. 
     Bu gelişmeler sonucunda, 2002 yılı Ocak ayında 348 milyon dolar olan dış ticaret açığı, 2003 yılının Ocak ayında yüzde 97.7 oranında artışla 688 milyon dolar olarak gerçekleşti. 
     
     HİZMETLER 
     Ocak ayında turizm gelirleri, geçen yılın Ocak ayına göre yüzde 18.8 oranında, giderleri ise yüzde 47.9 oranında arttı. Net turizm gelirleri yüzde 3.6 oranında artışla 145 milyon dolar oldu. 
     Taşımacılık gelirleri de geçen yılın ocak ayına göre yüzde 31.1 oranında, giderleri ise yüzde 16.2 oranında arttı. Net taşımacılık gelirleri de 2003 yılı Ocak ayında yüzde 80 oranında artarak 81 milyon dolar oldu. 
     





</TEXT>
</DOC>
