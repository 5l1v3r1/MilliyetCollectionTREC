<DOC>
<DOCNO> 134302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko26.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Suriye ile serbest ticaret anlaşması yapılabilir 
</HEADLINE>
<TEXT>

     Devlet Bakanı Kürşad Tüzmen, Suriye ve Türkiye arasında, serbest ticaret anlaşması yapabileceğini bildirdi. 
     Tüzmen, 300'e yakın işadamıyla birlikte bugün başlayacak Suriye ziyareti öncesi basın toplantısı düzenledi. 
     Tüzmen, Suriye ile önce bir tercihli ticaret sisteminin kurulabileceğini, daha sonra bunun, serbest ticaret anlaşmasına dönüştürülebileceğini kaydetti. 
     Komşu ve çevre ülkelerle dış ticaretin artırılması stratejisinin yeni bir boyut kazandığını anlatan Tüzmen, amaçlarının geleneksel pazarların yanı sıra yeni pazarları da devreye sokmak olduğunu söyledi. 
     Tüzmen, Cumartesi ve Pazar gününü Türkiye'de harcamak yerine, bu iki günü komşu ülkelerde kazanmanın, büyük bir atılım olacağını vurgularken, ''iki, üç saat mesafede çok önemli pazarlar bizi bekliyor. Biz maalesef, bu pazarların yüzde 4'ünü, yüzde 5'ini kullanabiliyoruz. Komşu ve çevre ülkelere yönelik ihracatımızın, toplam ihracatımız içindeki payını yüzde 10'lardan, yüzde 30'lara çıkarmayı hedefliyoruz'' diye konuştu. 
     Bakan, ara malı ve nihai malların, Suriye'ye satılabileceğini belirtirken, gelecek dönemde Cezayir, Sudan, Suudi Arabistan ve Mısır'a da, ticari heyet gezileri düzenleyeceklerini bildirdi. 
     Türkiye'nin, Suriye'ye ihracatının 250 milyon dolar, ithalatının ise 350-400 milyon dolar seviyesinde olduğunu kaydeden Tüzmen, bu ülkeyle olan ticaretin, ilk aşamada 1 milyar dolar seviyesine getirilmesi, daha sonra da bu rakamın artırılması gerektiğini kaydetti. 
     Bakan Tüzmen, sınır illerinde, sıfır noktasında, komşularla Dış Ticaret Merkezi ve veya Sınır Ticaret Merkez'leri oluşturmak istediklerini tekrarladı. Bakan, Suriye'deki temaslarında müteahhitlik, ulaştırma, turizm ve dış ticaret konularının da, bir bütün olarak ele alınacağını, başta Suriye Başbakanı olmak üzere pek çok görüşmede bulunacaklarını söyledi. 
     
     GEZİNİN AMACI 
     Bu gezilerdeki amaçlarının, işadamlarının elinden tutarak, diğer ülkelerin işadaamları ile buluşturmak olduğunu kaydeden Tüzmen, siyasi olarakda, iki ülkenin devlet adamları olarak ticaretin önündeki engelleri kaldırmak için çalışacaklarını bildirdi. 
     Tüzmen, serbest ticaret anlaşmasıyla ilgili soru üzerine, Suriye'nin, şu anda Avrupa Birliği AB ile serbest ticaret anlaşması konusunda çalışmalar yaptığını belirterek, Türkiye olarak, AB paralelinde Suriye ile bir serbest ticaret anlaşması yapılableceğini bildirdi. 
     Tüzmen, bu kapsamda belli oranlarda karşılıklı gümrüklerin, AB gümrük tarifesi sınırına çekilmesi ve bu şekilde iki ülkenin ticaret imkanının artırılması yönünde adım atılabileceğini söyledi. 
     
     ÖNCELİK TİCARET 
     Bir başka soruya karşılık Tüzmen, görüşmelerde ticari konulara ağırlık vereceklerini, ama siyasi konuları da görüşebileceklerini kaydetti. Tüzmen, şöyle dedi 
     ''Daha öncede yaptığımız ziyaretlerde, bölgenin işbirliği imkanları, bölge için kalıcı ticari ilişkiler ve bölgenin ana sorunu olan fakirliğin aşılması yolunda, ortak çalışmaların neler olacağı konusunda görüş alış verişinde bulunduk.'' Başbakan Abdullah Gül'ün iyi dilek ve temennilerini götüreceklerini ifade eden Tüzmen, ancak bölge ülkelerinin kendi aralarında mümkün olan en üst seviyeye ticaretin taşınmasının, ana hedefleri olduğunu sözlerine ekledi. 
     





</TEXT>
</DOC>
