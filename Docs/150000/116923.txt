<DOC>
<DOCNO> 116923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun42.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Yeni Türk hükümetiyle işbirliği yapma arzusundayız... 
</HEADLINE>
<TEXT>

     ABD Dışişleri Bakan Yardımcısı Marc Grossman, ''Washington'un yeni Türk hükümetiyle işbirliği yapma arzusunda olduğunu'' söyledi. 
     Özel ziyaret için Atina'ya gelen Grossman, Dışişleri Bakanı Yorgo Papandreu ile bir araya geldi. 
     Grossman, Papandreu ile görüşmesinin ardından gazetecilere yaptığı açıklamada, Türkiye'de dün yapılan genel seçimlere değinerek, ''Türkiye NATO ülkesi bir demokrasidir ve kendi liderlerini seçme hakkı Türk halkına aittir. Yunanistan gibi biz de yeni Türk hükümetiyle işbirliği yapma arzusu içindeyiz'' dedi. 
     Papandreu ile Kopenhag zirvesinin yapılacağı 12 Aralık'a kadar ABD, AB, Türkiye, Yunanistan ve Kıbrıs için mevcut ''fırsat'' üzerinde görüş alışverişinde bulunduklarını kaydeden Grossman, ''Türkiye'nin AB ile yakın ilişki yoluyla Batı'ya daha da yakınlaşmasını umuyoruz. Türkiye'ye 12 Aralık'ta müzakere tarihi verilmesinin, cesaretlendirici ve Batı ile AB'ye bağlayıcı olacağı kanısındayız. Kıbrıs konusunda da 12 Aralık'a kadar olan sürenin çözüme yakınlaşma alanında kullanılmasını ümit ediyoruz'' dedi. 
     Grossman, ABD'nin Kıbrıs'a ilişkin Helsinki zirvesi kararlarını ve BM Genel Sekreteri Kofi Annan'ın çabalarını desteklediğini de vurguladı. 
     Irak konusuna da değinen Grossman, ABD Dışişleri Bakanı Colin Powell adına Papandreu'yu BM'deki müzakereler konusunda bilgilendirdiğini açıkladı. Grossman, ''BM Güvenlik Konseyi kararı Irak'ta çatışmanın önlenmesinin en iyi yoludur. Çatışmadan kaçınmak isteyen ülkelerin en katı karar için oy vermesi gerektiğine inanıyoruz'' diye konuştu. 
     
     PAPANDREU'NUN AÇIKLAMASI 
     Papandreu ise Türkiye'deki genel seçimleri kazanan Adalet ve Kalkınma Partisi'ni AK Parti tebrik ettiğini vurguladığı açıklamasında, yeni Türk hükümetiyle işbirliği arzusu içinde olduklarını ve bu dönemde Kıbrıs örneği uzun zamandır çözülemeyen sorunlar için yeni bir ivmenin oluşmasını umduklarını kaydetti. 
     Yunanistan'ın Türkiye'nin AB yolunda ilerleyişine katkı sağlamakta kararlı olduğunu belirten Papandreu, yeni Türk hükümetiyle Kopenhag zirvesinde en iyi sonucu almak için işbirliği içinde olacaklarını kaydetti. Papandreu, ''Halihazırda müzakereler için tarih belirlenmesi olasılığı üzerinde çalışıyoruz. Umarım, yakın zamanda Türk yetkililerle görüşmeler yapma olanağımız olur'' dedi. 
     Kıbrıs konusunda Atina'nın Annan'ın çabalarını desteklediğini kaydeden Papandreu, Yunanistan'ın BM kararları ve AB müktesebatı çerçevesinde çözüm arzuladığını söyledi. 
     Çözüm bulunması için zamanın daraldığını da belirten Papandreu, ''12 Aralık'a kadar bir çözüm bulunmasını umuyoruz, ancak çözüm bulunmazsa da bu tarihten sonra çabalarımızı sürdüreceğiz'' dedi. 
     





</TEXT>
</DOC>
