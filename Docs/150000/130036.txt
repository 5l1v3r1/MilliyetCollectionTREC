<DOC>
<DOCNO> 130036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo12.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta neşeli antrenman... 
</HEADLINE>
<TEXT>

     Beşiktaş, ligin ikinci bölümünün hazırlıklarını, bugün gerçekleştirdiği ve oldukça neşeli geçen bir çalışmayla sürdürdü. 
     BJK Nevzat Demir Tesisleri'ndeki sabah antrenmanında, teknik direktör Mircea Lucescu, yaptırdığı ilginç hareketlerle futbolcularının neşeli bir çalışma yapmasını sağladı. 
     Antrenmana koşuyla başlayan siyah-beyazlılar, tek pas çalışmasının ardından ragbi oynarken, futbolcuların top kapma mücadelesinde sergilediği performans ilginç görüntüler ortaya çıkardı. Güç çalışması da yaptıran Rumen teknik adam, halat çekmenin yanısıra çizgi üzerinde denge unsurunun ön plana çıktığı el çırpma oyunu oynattı. 
     
     ZAGO VE NOUMA ANTRENMANDA 

     Beşiktaş'ın sabah antrenmanına, İstanbul'a dün gelen Zago ve Nuouma da katıldı. 
     Siyah-beyazlıların ragbi çalışmasında yer alan Nouma, daha sonra takımdan ayrı koşu yapıp antrenmanı bıraktı. İzinli olduğu için takıma geç katılan Zago'nun, çalışma sonundaki koşu sırasında diğer futbolculardan çok geride kalması da dikkati çekti. 
     İstanbul'a dönmesi gerekirken henüz gelmeyen Amaral ise antrenmanda yer almadı. 
     
     SAKAT OLAN 4 OYUNCU İDMANA ÇIKMADI 

     Antrenmana, sakatlıkları bulunan Zafer, Bayram, Ahmet Yıldırım ve Yasin katılmazken, Sergen ise çalışmasını salonda sürdürdü. 
     Sağ ayak bileğinde sorun olan ve antrenmandan önce teknik direktör Lucescu ile görüşen Kolombiyalı kaleci Cordoba da takımdan ayrı çalıştı. Tedavisi süren yedek kaleci Göksel ise takımdan ayrı koşu yaparak hazırlıklarını sürdürdü. 
     Sakatların çokluğu nedeniyle sıkıntı yaşayan teknik direktör Lucescu, antrenman sırasında çeşitli yakınmalarda bulunan futbolcularıyla ilgilendi ve bu futbolcularla tek tek konuştu. 
     Bu arada sabah çalışması öncesinde Memorial Hastanesi'nden gelen bir sağlık ekibi, tüm futbolculardan kan örneği aldı. 
     Beşiktaş, ligin ikinci bölümünün hazırlıklarını bu akşam basına kapalı gerçekleştireceği antrenmanla sürdürecek. 
     
     ANTALYA KAMPI YARIN BAŞLIYOR 

     Beşiktaş, ikinci bölüm hazırlıklarını sürdürmek üzere yarın Antalya'ya gidecek. 
     Siyah-beyazlı futbolcular, BJK Nevzat Demir Tesisleri'nde yarın sabah bir çalışma yapacak, akşam üzeri de uçakla Antalya'ya gidecek. 
     Antalya'daki ilk etap çalışmalarını 16 Ocak'ta tamamlayacak olan siyah-beyazlı ekip, 17 Ocak Cuma günü İstanbul'a dönecek. 

     
</TEXT>
</DOC>
