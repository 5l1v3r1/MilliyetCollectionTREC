<DOC>
<DOCNO> 129486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun24.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Dışişleri Bakanı, Birand'ı dava ediyor... 
</HEADLINE>
<TEXT>

     KKTC Dışişleri ve Savunma Bakanı Tahsin Ertuğruloğlu, bugüne kadar hiç kimse için ''vatan haini'' ifadesini kullanmadığını, bunun çok büyük bir suçlama olduğunu söyledi. 
     Ertuğruloğlu, ''mitinge katılanlar için 'vatan haini' dediğini iddia ettiği'' gerekçesiyle gazeteci Mehmet Ali Birand aleyhinde yasal süreç başlattığını açıkladı. 
     Tahsin Ertuğruloğlu, basına yaptığı açıklamada, geçen perşembe günü CNN Türk'te yayımlanan Manşet programında Mehmet Ali Birand'ın, ''birkaç kez, kendisinin 'Çözüm ve AB' mitingine katılanlara yönelik 'vatan haini' suçlaması yaptığını söylediğini'' kaydetti. 
     Birand'ın, buna kaynak olarak da aynı gün NTV televizyonuna yaptığı konuşmaları gösterdiğini ifade eden Ertuğruloğlu, şöyle konuştu 
     ''Böyle bir iddiayı duyduğum anda, böyle bir ifadede bulunmadığımı çok iyi bildiğim için NTV'den, yayımlanan programın dökümünü aldım. Soruların ne olduğunu, yanıtların ne olduğunu yazılı şekilde elimde bulunduruyorum. CNN Türk ile temasa geçtim, program yapımcısıyla görüştüm ve Mehmet Ali Birand'ın doğru olmayan ifadeler kullandığını belirterek, aynı programda ya benden özür dilemesini ya da benimle ilgili söylediklerinin arkasında durarak kanıtlamasını istedim. Bugüne kadar bekledim böyle bir şey olmadı.'' Ertuğruloğlu, ''Mitinge katılan vatandaşlarımıza yönelik de böyle bir suçlamada bulunmadım. Sayın Birand'ın niye böyle bir ifadeyi ısrarla canlı yayında gündeme getirdiğini bilmiyorum, ama bu konuda yasal haklarımı kullanma yoluna çıkmış bulunuyorum'' dedi. 
     Konunun peşini bırakmayacağını kaydeden Ertuğruloğlu, şöyle devam etti 
     ''Benim bütün söylediğim, burada birtakım kişilerin, ki bu yine mitinge katılan vatandaşlarımıza yönelik değil, birtakım faaliyetleri organize eden ve yürüten kişilerin, bunlar sivil toplum örgütünde olan kişiler de olabilir, siyasi parti yönetiminde kişiler de olabilir, yaptıkları etkinliklerle, yürüttükleri yanlış propogandayla, sahip oldukları politikayla, görüşmecinin istifasını talep etmekle, görüşmeciye çeşitli hakaretler yağdırarak, görüşme masasındaki pozisyonumuzu yıpratmakla, adadaki Türk haklarına yönelik bir hizmet yapmadıkları, tam tersine bunları yapmakla Rum-Yunan-AB çıkarlarına hizmet yaptıklarıdır.'' Ertuğuruloğlu, bunu söylemekle kimseyi ''vatan haini'' ilan etmediğini, arada çok büyük fark bulunduğunu, kendisinin sadece masadaki pozisyonlarını yıpratan kişilerin, Türk haklarına hizmet değil, başkalarının çıkarlarına hizmet ettiğini söylediğini belirtti. 
     





</TEXT>
</DOC>
