<DOC>
<DOCNO> 121453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/ekonomi/eko01.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem brifing, hem önerge 
</HEADLINE>
<TEXT>

BDDK Başkanı Akçakoca dün AKP’li bakanlara ilk brifingi verirken, aynı saatlerde 22 AKP milletvekili Meclis’e, BDDK’nın Pamukbank’a el koymasıyla ilgili araştırma önergesi verdi 
     KADİFE ŞAHİN 

     Bankacılık Düzenleme ve Denetleme Kurumu BDDK Başkanı Engin Akçakoca, dün saat 18.00’de başlayan ve üç saat süren bir toplantıda Ekonomiden Sorumlu Devlet Bakanı Ali Babacan ve Başbakan Yardımcısı Abdüllafit Şener’e brifing verdi. Brifingde IMF programıyla birlikte son bir yıldır bankacılık sektöründe uygulanmakta olan yeniden yapılandırma ve rehabilitasyon programı anlatıldı. 
     BDDK Başkanı ile devlet bakanlarının sıcak bir diyalog içinde yürüttükleri brifing süresince Akçakoca, Fon’a devredilen bankalar ve özellikle de Pamukbank hakkında bilgi sundu. Akçakoca, bankaların Fon’a devrinden sonra bankacılık sistemine duyulan güvenin azalmaması yönünde alınan tedbirleri anlattı. 
     Bu arada BDDK yetkilileri yeni hükümetin ekonomi bakanlarına brifing verirken, aynı saatlerde AKP’li bir grup milletvekili de BDDK’nın Pamukbank’a el koyması, bu konuda açılan davada Danıştay’ın verdiği yürütmeyi durdurma kararı ve bu konudaki iddiaların incelenmesi için Meclis’e araştırma önergesi verdi. 
     AKP Tokat Milletvekili Ergun Dağcıoğlu’nun hazırladığı ve 22 milletvekilinin imzasıyla verilen önergede Pamukbank’a el konulmasıyla ilgili "kamuoyunda çok değişik iddialar" dile getirildiğine dikkat çekilerek, BDDK ve Danıştay kararlarının farklı reaksiyonlara yol açabileceği ve bu nedenle de konunun araştırılması gerektiği belirtildi. Önergede kamuoyunda el konacak 21. bankanın olup olmadığı şüphesinin uyandığı’ şeklinde ilginç bir ifade de yer aldı. BDDK yetkilileri, araştırma önergesi verildiğini’ Babacan ve Şener’e verdikleri brifingden sonra öğrendiler. 
     



 EKONOMİ 






















</TEXT>
</DOC>
