<DOC>
<DOCNO> 118882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo13.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi'nde en başarılı ekip, Barcelona... 
</HEADLINE>
<TEXT>

     Avrupa Şampiyonlar Ligi'nde ilk tur grup maçlarının ardından en başarılı ekip, Galatasaray'ın da yer aldığı H Grubu'nu lider tamamlayan Barcelona oldu. 
     İspanyol takımı, gruptaki 6 maçını da kazanarak, 18 puanla, 32 takım içinde en başarılı ekip olarak dikkati çekti. 
     Sıralamada, yine İspanyol Valencia, 16 puanla ikinci, İngiliz Manchester United da 15 puanla üçüncü sırada yer aldı. 
     
     SPARTAK MOSKOVA DİBE VURDU 

     Spartak Moskova takımı, 8 grupta yer alan 32 takım arasında ilk tur grup maçlarını puan alamadan tamamlayan tek ekip oldu. 
     Rus takımı böylece, geçen sezon Fenerbahçe gibi 6 maçta ''sıfır'' çekerken, rakip fileleri yalnızca 1 kez havalandırıp, en az gol atan takım, kalesinde de 18 gol görerek, en çok gol yiyen takım unvanlarını aldı. 
     
     GALATASARAY ŞOK ETTİ 

     H Grubu'nu son sırada tamamlayan Galatasaray, Avrupa kupalarında en başarısız sezonlarından birisini geçirdi. 
     Sarı-kırmızılı ekip 32 takım içinde puan değerlendirmesinde 27. sırada kendisine yer bulurken, başarılı geçmişini adeta mumla aradı. 
     Bu arada Almanya'nın dünyaca ünlü takımı Bayern Münih de yalnızca 2 puan toplayarak, 31. sırada yer aldı ve Avrupa kupalarına erken veda etti. 
     
     EN GOLCÜ TAKIM VALENCIA 

     İspanya'nın Valencia takımı, 32 takım arasında ilk tur grup maçlarının en golcü ekibi olarak dikkat çekti. 
     Valencia, 6 maçta rakip fileleri 17 kez havalandırırken, Manchester United 16, Real Madrid ise 15 gol attı. 
     Bu arada İtalya'nın Juventus takımı 6 maçta kalesinde yalnızca 3 gol görerek en iyi savunma yapan takım oldu. Barcelona, Valencia, Arsenal ve Roma ise kalesinde 5'er gol gördü. 
     
     YENİLGİSİZ VE GALİBİYET ALAMAYAN TAKIMLAR 

     Gruplarda ilk tur grup maçları sonunda Barcelona, Valencia ve AEK Atina, yenilgi yüzü görmeyen ekipler oldu. 
     Bunun yanısıra, Bayern Münih, Spartak Moskova, Genk, Rosenborg ve AEK Atina ise, galibiyet alamayan ekipler olarak dikkati çekti. 
     Öte yandan Yunanistan'ın AEK Atina takımı, yaptığı 6 maçta da berabere kalarak çok ilginç bir grafik çizdi. 

     
</TEXT>
</DOC>
