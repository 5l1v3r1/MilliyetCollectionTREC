<DOC>
<DOCNO> 120958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo12.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... Ve Özkan Sümer de aday... 
</HEADLINE>
<TEXT>

     Trabzonspor Kulübü Başkanı Özkan Sümer, 8-15 Aralık tarihinde bordo-mavili kulübün gerçekleştireceği Olağan Genel Kurul öncesi başkanlığa adaylığını açıkladı. 
     Mehmet Ali Yılmaz Tesisleri'nde basın toplantısı düzenleyen Sümer, görev sürelerinin sona ereceğini anımsatarak, ''Bir kısım oluşumların bizim karar verdikten sonra daha bir güçlük kazacağı doğrultusunda fikrimiz vardı. Bir bütünlük olabilmesi için öne çıkmadık. Trabzonspor'da güçlü ve herkesin katılacağı bir oluşum olursa geri çekilirim dedim. Ancak bu gerçekleşmedi ve başkanlığa adaylığımı açıklıyorum. Bir kararsızlığımız veya çevremizde kararımızı engelleyen bir etken yoktu'' dedi. 
     Sümer, görevde bulundukları 2 yıllık süre içerisinde kulüp olarak çok acılar çektiklerini de ifade ederek, sözlerini şöyle sürdürdü 
     ''Trabzonspor yine de zorlukların tümünü aşmış her yönüyle esenliğe çıkmıştır diyemeyiz. Trabzonspor, doğru yoldadır. Son derece güvenli ve düzenli yolculuğunun Trabzonspor'a başarıyı getireceğinden eminiz. Her olayı ayakta tutan çimento devamlılıktır. Trabzonspor'un yoğun bakımdan çıktığını söyledik. İlerisi daha açık olacaktır.'' Trabzonspor'da olağan genel kurul öncesi başkanlığa adaylığını açıklayan kişi sayısındaki fazlalığın kimseyi ürkütmemesi gerektiğini de ifade eden Sümer, ''Adayların seçim anlayışı Trabzonspor'u ele geçirmek için değil. Kaygı verici bir durum yok. Bundan sonra da aday arkadaşlarımın görevi Trabzonspor'a yararlı oluşumları sağlamaktır. Trabzonspor'da tek patron ve herkes ona hizmet etme gayreti içinde. Benim adaylar hakkında hiçbir beyanatım olmaz ve bu medyada yer almaz. Eğer, medyada çıkarsa bu ahlaksızlık olur. Adaylara saygı duyuyorum'' diye konuştu. 
     Bir gazetecinin, ''Bordo-mavili kulüpte başkanlığa adaylığını açıklayan başkan yardımcısı Ahmet Ağaoğlu, seçilmesi halinde kulüpte liderliğe yönelik değil de sisteme yönelik bir anlayışın olacağını söylüyor. Kulüpte böyle lidere yönelik bir anlayış mı var'' sorusuna da Sümer, ''Sistem olmazsa nasıl böyle kötü dönemleri atlatıp, buraya kadar gelirdik. Rasgele ve kolaylıkla mı Ağaoğlu da bu sistemin içinde yer aldı ve başarılara katkısı oldu. Böyle derse kendini inkar etmiş olur. Ayrıca, kulüpte profesyonel kişilerin idari işlerde görev almasını biz de istiyoruz'' yanıtını verdi. 
     Bordo-mavili kulüpte, başkan Sümer'den önce Ercan Saral, İskender Önal, Ahmet Ağaoğlu ve Mustafa Günaydın başkanlığa adaylıklarını açıklamıştı. 
     





</TEXT>
</DOC>
