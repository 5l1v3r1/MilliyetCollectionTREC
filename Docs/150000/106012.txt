<DOC>
<DOCNO> 106012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo04.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan garanti 
</HEADLINE>
<TEXT>

Trabzonspor Teknik Direktörü, rakibe göre sistem belirlediklerini söyledi, "Değişik kadrolarla mücadele etmemiz kimseyi endişelendirmesin" dedi 
     Kadro değişebilir’ 
     TRABZONSPOR Teknik Direktörü Samet Aybaba, sistemini sürekli değiştirmesiyle ilgili yapılan eleştirilere yanıt verdi. Aybaba, "Büyük takımlar, her maçta ayrı bir sistem denerler. Rakibe göre biz de sistemimizi sürekli değiştireceğiz. Bu konudaki değişiklikler, hiç kimseyi yanıltmasın. Kadro bu yüzden değişebilir. Taktiğe göre adam görevlendiririm" dedi. 
     
     Gençler güçlü rakip’ 
     AYBABA, Adana galibiyetiyle kendilerine olan güvenlerinin arttığını dile getirdi. Tecrübeli hoca, "Bu rüzgarı devam ettirmeliyiz. Gençlerbirliği maçı kolay olmayacak. Rakibimiz güçlü, tüm maçlarını kazandı ve liderlik koltuğunda oturuyor. Biz de iyi bir takımız ve Gençlerbirliği’ni yenebilecek güce sahibiz. Hazırlıklarımızı da kazanmak için yapıyoruz. Bu maçtan da üç puanla ayrılıp, gücümüzü göstermeyi planlıyoruz" diye konuştu. 
     
     Hakan iddiası 
     TRANSFER sezonunun bitmesine karşın Trabzonspor’un henüz kulüp bulamayan Hakan Şükür için nabız yokladığı öğrenildi. Futbol Federasyonu Haluk Ulusoy’un yıldız golcü için FIFA’dan geçici lisans alması halinde transfer için her türlü fedakarlığın yapılacağı bildirildi. Ön görüşme yapılan bu oyuncunun "Lisans çıkarılır ve anlaşırsak gelirim" dediği ileri sürüldü. 
     
     Tekmeler uçuştu 
     BORDO - Mavili takımda öğleden sonraki ikinci çalışmada Mehmet Yılmaz ve Selahattin sakatlandı. Çift kalede Mehmet, Erman Güraçar ile girdiği ikili mücadelede sol dizine darbe aldı ve soyunma odasına gönderildi. Selahattin’in de sağ arka adalesi gerildi. Acı içinde yerde kıvranan bu oyuncunun durumunun ciddi olabileceği bildirildi. 
     



 SPOR 



























</TEXT>
</DOC>
