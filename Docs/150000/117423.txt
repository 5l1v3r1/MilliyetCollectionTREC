<DOC>
<DOCNO> 117423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur14.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri ''Erdoğan, AK Parti Genel Başkanı olarak konuşuyor'' 
</HEADLINE>
<TEXT>

     Dışişleri Bakanlığı Sözcüsü Büyükelçi Yusuf Buluç, Kıbrıs konusunda KKTC Cumhurbaşkanı Rauf Denktaş'ın önerilerini desteklediklerini bildirdi. 
     Buluç, haftalık basın toplantısında, AK Parti Genel Başkanı Recep Tayyip Erdoğan'ın, Kıbrıs sorununun çözümü için Belçika modelini benimsedikleri yolunda bir Yunan televizyonuna yaptığı açıklamaya ilişkin soruları yanıtladı. 
     Kıbrıs'ın tarihi ve bugünkü gerçekleriyle özel bir durumu yansıttığını belirten Buluç, ''Denktaş'ın 29 Nisan ve 11 Eylül'de müzakere masasına getirdiği öneriler, işlerliği olan yeni bir ortaklık devletini öngörmektedir'' diyerek, Denktaş'ın önerilerini desteklediklerini söyledi. 
     Buluç ayrıca, Erdoğan'ın açıklamayı AK Parti Genel Başkanı sıfatıyla yapmış olduğuna dikkati çekti ve açıklamanın bütünlüğü içinde değerlendirilmesi gerektiğini söyledi. 
     
     AK PARTİ VE CHP'NİN AB UYUMU 

     Sözcü Buluç, AK Parti ve CHP'nin AB süreci konusunda yaptıkları açıklamaların AB makamlarında not edildiğini belirterek, ''Olumlu bir gelişmedir. Kararlılıkla bir üyelik hedefinin takip edilmesi, ulusumuzun genel beklentisini yansıtmaktadır. Önümüzdeki dönemde, devamlılık olmasının yanı sıra AB'den üyelik müzakerelerine başlanması için bir tarih alınmasıyla ilgili girişimlerin ivme kazanması söz konusu olabilir'' diye konuştu. 
     
     ZİYAL VE VURAL'DAN BRİFİNG 

     Buluç, AB Genel Sekreteri Büyükelçi Volkan Vural ve Dışişleri Bakanlığı Müsteşarı Büyükelçi Uğur Ziyal'in AK Parti Genel Başkanı Erdoğan'a verdiği brifinge ilişkin soruları da yanıtladı. 
     Dışişleri Bakanlığı'nın geçmiş dönemde de siyasi parti liderlik kadrolarına brifing vermesinin usulden olduğunu hatırlatan Buluç, Türkiye'nin dış politika gündeminde olan konuların zaman unsuruyla yakından ilgili yönleri olduğunu söyledi. 
     Brifing ihtiyacının AK Parti'den geldiğini belirten Buluç, ''Zaman unsurunu en iyi şekilde kullanmak, hem Dışişleri Bakanlığı'nın arzusu, hem de mecliste yer alacak siyasi partilerin siyasi kadrolarının arzusu olmuştur'' dedi. 
     
     ATİNA ZİYARETİ 

     Buluç, Erdoğan'ın ilk yurtdışı gezisini Atina'ya yapma isteğine ilişkin bir soru üzerine, partinin dış politika önceliklerini partinin belirleyeceğini belirterek, ''Üzerinde durduğumuz konular, Türkiye'nin devlet politikasını ilgilendiren meselelerdir. Bu konuda bir devamlılık olmasını beklememiz doğaldır'' diye konuştu. 
     Atina ziyaretine ilişkin hazırlık yapmak üzere Ankara'ya gelecek iki Yunan temsilcinin Dışişleri Bakanlığı'nda temasları olmayacağını belirten Buluç, planlanan geziye Dışişleri Bakanlığı'ndan da yetkililerin katılabileceğini söyledi. 
     





</TEXT>
</DOC>
