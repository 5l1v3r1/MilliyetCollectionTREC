<DOC>
<DOCNO> 102087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo12.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'in patronu İzmir'den ayrıldı... 
</HEADLINE>
<TEXT>

     Uluslararası Formula 1 Organizasyonu Başkanı Bernie Ecclestone, yarışların Türkiye ayağının yapılacağı kenti belirlemeden önce, bir kez daha Türkiye'ye geleceğini açıkladı. 
     Ecclestone, Efes Antik Kenti'ni ziyaretinin ardından İzmir Valisi Alaaddin Yüksel ile öğle yemeği yedi. Daha sonra Adnan Menderes Havalimanı'na hareket eden Ecclestone, burada basın mensuplarının sorularını yanıtladı. 
     Efes Antik Kenti'nden çok etkilendiğini belirten Bernie Ecclestone, bir soru üzerine, ''Kesin kararımdan önce büyük bir ihtimalle bir kez daha Türkiye'ye geleceğim. İki ay gibi bir zaman içerisinde bu konuda kararımızı vereceğiz'' dedi. 
     Türkiye'de Formula 1 yarışlarının yapılmasının yüzde 99.9 olduğuna ilişkin kararın verilmesinde İstanbul'u görmesinin etkili olup olmadığı sorusu üzerine Bernie Ecclestone, şunları söyledi 
     ''Hayır. Bu Türkiye ile ilgili bir karar. İstanbul'un ya da başka bir şehrin bu konuda bir etkisi yok.'' Otomobil ve Motor Sporları Federasyonu Başkanı Mümtaz Tahincioğlu da aynı konu ile ilgili sorulan soruya şu yanıtı verdi 
     ''Ecclestone'un bu konudaki kararında İstanbul'da yaptığımız toplantı etkili oldu. Burada şehirleri konuşmadık. Prensip olarak çeşitli konularda anlaşmaya vardık. Herhangi bir pürüz kalmadı.'' Ecclestone, daha sonra İzmir Vali Yardımcısı Durmuş Gencer ve ESİAD Başkanı Enis Özsaruhan tarafından Antalya'ya uğurlandı. 
     





</TEXT>
</DOC>
