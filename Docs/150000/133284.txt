<DOC>
<DOCNO> 133284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko15.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Suriye ile ilişkilerimizi geliştireceğiz... 
</HEADLINE>
<TEXT>

     Devlet Bakanı Kürşad Tüzmen, Suriye ile ticari ilişkileri geliştireceklerini söyledi. 
     Tüzmen, Gaziantep'in Karkamış İlçesi'nde, AK Parti İlçe Başkanlığı'nı ziyaret etti, Karkamış Sınır Kapısı'nda incelemelerde bulundu. Tüzmen, yaptığı konuşmalarda, seçim öncesinde, Gaziantep'i ve sınır ilçelerini ticaret cazibe merkezi haline getireceklerinin sözünü verdiklerini belirterek, ''Bunların başında, unutulmuş olan Karkamış geliyordu'' dedi. 
     Karkamış'ın Suriye'ye çok yakın sınır ilçesi olduğunu anımsatan Tüzmen, ''İnsanlarımız işsiz. Burada tarım ve ticaretten başka hiçbir gelir kaynağı yok. Öncelikle komşu ülkemiz Suriye ile ticari ilişkilerimizi geliştirip, insanlarımıza yeni bir gelir kaynağı bulacağız'' diye konuştu. 
     Karkamış Sınır Kapısı'nı sınır ticaret merkezi üssü haline getirmeye kararlı olduklarını vurgulayan Tüzmen, şöyle devam etti 
     ''Suriye'ye mal satacağız, ihtiyacımız olan ürünleri de Suriye'den alacağız. Burada, bavul ticaretinin daha gelişmişi oluşturulacak. Örnek bir uygulama yapacağız ve bunu diğer yerlere de yayacağız. Yakında, işadamları ile Suriye gezimiz var. Türkiye, komşu ülkelerle ticaret yapmak ve ticareti geliştirmek zorunda. Bunu yapacağız. 
     Ciddi çalışmalar yapıyoruz, hayata geçiriyoruz. Kısıtlı imkanlarla iyi işler yapmaya çaba gösteriyoruz. Buranın az ilerisinde Zeugma antik kenti var. Zeugma'da insanlar ticaret yapmışlar ve Zeugma'yı ticaret merkezi haline getirmişler. Karşımızda Suriye var. Neden Karkamış'ı bir ticaret merkezi yapmayalım Bunu yapmak zorundayız.'' 
     
     ''KOLAYLIKLAR SAĞLAYACAĞIZ'' 
     Tüzmen, yasadışı işlemlere izin vermeden, gümrüklerde kolaylıklar sağlayacaklarına dikkati çekti. 
     Ticaret hacmini geliştirmek için yeni düzenlemeler yapacaklarını ve komşularla ticaretin önündeki engelleri kaldıracaklarını anlatan Tüzmen, sözlerini şöyle sürdürdü 
     ''Ticaretin önünde engel istemiyorum. Ne söz verdiysek yapacağız. Kalıcı ticari ilişkiler ve oluşturacağımız siyasetle beklentilere yanıt vereceğiz. Mayınlı alanları temizleyip, tarıma kazandıracağız. Ancak, mayın haritası yok ve büyük kaynağa gereksinim var. Ama gerekeni yapacağız.'' Karkamış Sınır Kapısı'nda yetkililerden bilgi alan ve inceleme yapan Tüzmen, halka zorluk çıkarılmamasını istedi ve halktan gümrüklerle ilgili şikayet duymak istemediğini bildirdi. 
     Sınırın tampon bölgesinde inceleme yapan Tüzmen, daha sonra Karkamış Türkyurdu mevkiine giderek, yeni sınır kapısı olabilirliğini inceledi. 
     





</TEXT>
</DOC>
