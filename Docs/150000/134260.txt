<DOC>
<DOCNO> 134260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun09.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''ABD birliklerini Türkiye'ye yolluyor'' 
</HEADLINE>
<TEXT>

     ABD'de yayımlanan The Washington Post gazetesi, ABD'nin, Türkiye'de asker konuşlandırma isteğinin Ankara tarafından kabul edileceği beklentisiyle, Almanya'da konuşlanmış bazı birliklere Türkiye'ye hareket için hazırlanma emri verdiğini yazdı. 
     Gazete, Amerikan yetkililerine dayandırdığı haberde, Milli Güvenlik Kurulu'nun bugünkü toplantısında Irak konusunun da ele alınacağını hatırlattı. 
     Gazeteye göre, ABD'nin Türkiye'den olumlu yanıt alması durumunda Türkiye'ye gönderilmesi planlanan Almanya'daki askerler, 1. Piyade Tümeni'ne mensup yaklaşık 2 bin subay ve askerden oluşuyor. Bu personelin, ağırlıklı olarak karargah subayları, istihbarat, muhabere ve diğer destek birliklerinden oluştuğu belirtildi. 
     Kuzey Irak'a Türkiye üzerinden operasyon düzenlenmesi durumunda ABD'nin vurucu gücünü, ülkenin en modern birlikleri arasında yer alan tank, zırhlı araç ve taarruz helikopterlerine sahip 4. Piyade Tümeni'nin oluşturması planlanıyor. 
     Öte yandan Reuters ajansı, Türk ve Amerikalı askeri yetkililer arasında yapılan görüşmelerde, Amerikan birliklerinin Türk topraklarına dönüşümlü olarak ve herhangi bir anda belirli bir sayıyı aşmayacak şekilde konuşlandırılması yönündeki ABD önerisinin ele aldığını bildirdi. 
     Ajansın Amerikan kaynaklarına dayanarak verdiği haberde, Amerikan önerisine göre herhangi bir anda Türkiye'de konuşlanacak Amerikan askeri sayısının 15 ya da 20 bini aşmamasının öngörüldüğü belirtildi. 
     Bu çerçevede, bu rakama dahil birliklerin Kuzey Irak'a geçmesiyle yerlerine yenilerinin gelebilmesinin de ABD tarafından önerildiği kaydedildi. 
     
</TEXT>
</DOC>
