<DOC>
<DOCNO> 115634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo12.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da, Gaziantepspor maçı hazırlıkları 
</HEADLINE>
<TEXT>

     Birinci Süper Lig'in 10. haftasında galibiyetle tanışan Kocaelispor, deplasmanda yapacağı Gaziantepspor maçının hazırlıklarına başladı. 
     Teknik direktör Güvenç Kurtar, Sefa Sirmen Tesisleri'nde, Gaziantepspor maçı taktiğinin uygulandığı çalışmada, futbolcularının uzaktan şut denemesi konusundaki performanslarından memnun kaldı. 
     Antrenman sonrası bir açıklama yapan Kurtar, Ankaragücü maçında kontrollü ve disiplinli futbol oynayıp beklenen 3 puanı aldıklarını söyledi. 
     Takımdaki sıkıntının bu galibiyetle giderildiğini ifade eden Kurtar, şöyle konuştu 
     ''Lige yeni başladık. Güçlü bir ekip olan Ankaragücü karşısında farklı skorlu galibiyet aldığımız için mutluyuz. Bu çıkışı sürdüreceğiz. Gaziantepspor maçından en az 1 puanla ayrılmak ve en yakın rakibimiz olan Diyarbakırspor'u yakalamak istiyoruz.'' Kurtar, Ankaragücü maçında oynamayan ve sakatlıktan yeni kurtulan futbolcuların eksiklerini gidermek için yarın ya da sonraki gün bir hazırlık maçı yapılması yönündeki girişimlerin sürdüğünü sözlerine ekledi. 
     





</TEXT>
</DOC>
