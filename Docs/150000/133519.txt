<DOC>
<DOCNO> 133519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/dunya/dun01.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington kuzey’ için bastırıyor 
</HEADLINE>
<TEXT>
ABD Tek cephede zayiat 3.5 kat artar 
     BARKIN ŞIK Ankara 

     Türk ve ABD askeri makamları arasında yürütülen kuzey cephesine ilişkin planlamalar, tamamlanarak hükümete sunuldu. ABD’li yetkililer, operasyonun Basra Körfezi, Kuzey Irak ve Ürdün üzerinden gerçekleşmesi durumunda yüzde 11, kuzey cephesinin açılmaması durumundaysa yaklaşık yüzde 38 "kayıp hesaplaması" yaptı. ABD’nin talepleri dikkate alınarak hazırlanan yedi ayrı planlama da hükümete sunuldu. 
     
     4 gruba ayrılacak 
     Bakanlar Kurulu’nda yarın, MGK’da da cuma günü ele alınacak planlar arasında, Washington’un 80 bin ABD askerinin Türkiye’den geçişini öngören çalışması da yer aldı. ABD’nin sunduğu öneride, liman ve üslerden Kuzey Irak’a transit geçişlerin, en fazla 25 bin kişilik kuvvetler halinde yapılması planlandı. 80 bin ABD askerinin tamamının dört parti halinde intikali için öngörülen süre de 120 gün olarak tespit edildi. 
     
     Hava koridoru 
     Türkiye ve ABD, kuzey cephesi için 41 bin askerin konuşlanmasını alt sınır olarak belirledi. ABD’li yetkililer, bu cephenin açılmaması durumunda, operasyondaki kayıplarının yüzde 38’e kadar çıkacağını Türk muhataplarına aktardı. Yapılan planlarda, hükümetin izin vereceği yabancı asker sayısına göre, TSK’nın Kuzey Irak’ta bulunduracağı asker sayısının da değişeceği bildirildi. Planlarda, sivil uçuşların engellenmemesi için Türkiye’den Irak’a dört askeri hava koridoru açılması, ABD’nin inşaatlara izin verilmesi durumunda 200 milyon dolar kaynağı kullanacağı, yatırımların da NATO ihale kanununa göre yapılması öngörüldü. 
     



 DÜNYA 












</TEXT>
</DOC>
