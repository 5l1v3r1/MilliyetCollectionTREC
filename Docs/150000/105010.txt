<DOC>
<DOCNO> 105010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur12.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar Sıhhiye Meydanı'nda... 
</HEADLINE>
<TEXT>

     Türkiye Kamu-Sen tarafından gerçekleştirilecek mitinge katılmak üzere Hipodrom'da toplanan ve saat 11.00'de buradan yürümeye başlayan memurlar, Sıhhiye Meydanı'nda yerlerini almaya başladılar. 
     Hipodrom'dan Celal Bayar Bulvarı'nı izleyerek mitingin yapılacağı Sıhhiye Meydanı'na gelen Türkiye Kamu-Sen üyesi memurlar, yürüyüş boyunca ''insanca yaşamak istiyoruz'', ''vur vur inlesin, hükümet dinlesin'', ''memurlar sizinle rezil oluyor'', ''hükümet zammını al başına çal'' şeklinde slogan attılar. Celal Bayar Bulvarı'nda yürüyen memurlara, banliyo trenleri sirenlerini çalarak destek verdi. 
     1 saati aşkın süren yürüyüşün ardından Sıhhiye Meydanı'nda toplanmaya başlayan memurlar, burada çeşitli şarkıların eşliğinde halay çekiyorlar. 
     Memurların meydanda yerini almasının ardından başlayacak mitingde Kamu-Sen Genel Başkanı Bircan Akyıldız bir konuşma yapacak. 
     Bu arada polis, Sıhhiye Orduevi'nin önünde barikat kurarak, memurların Kızılay'a olası yürüyüşüne karşı önlem aldı. 
     





</TEXT>
</DOC>
