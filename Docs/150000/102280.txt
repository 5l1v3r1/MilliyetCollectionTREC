<DOC>
<DOCNO> 102280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur07.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin yaralarını hala saramadık... 
</HEADLINE>
<TEXT>

     Marmara depreminin merkez üssü Gölcük'te, deprem sonrası başlatılan alt ve üstyapı çalışmaları henüz tamamlanamadı. 
     Alt ve üstyapısının tamamına yakın kısmı çöken Gölcük'te, 3 yıllık sürede yapılan çalışmalar sonucunda, yüzde 90'ı tahrip olan yolların onarımı halen sürüyor. Su şebekesinin güney kesimi yüzde 90 oranında tamamlanan ilçede, şebekenin kuzey kesimindeki çalışmalar devam ediyor. 
     Atık Su Arıtma Tesisi, ekonomik kriz, İzmit Körfezi'ni kuşatan kollektör inşaaatı ise ödenek yetersizliği yüzünden yarım kalan ilçede, kreş, sosyal tesisler, itfaiye hizmet binası, yeraltı otoparkı ve iş merkezi, Kavaklı sahil tahkimatı ve eğitim kültür merkezi inşaatları ise devam ediyor. 
     Bu arada, Gökçedere Barajı'ndan gelen su isale hattındaki arızayı gidermek için 19 adet çelik boru onarılırken, deprem öncesi başlatılan Avidere İsale Hattı tamamlandı ve deprem konutlarının su ihtiyacı için belediyenin su şebekesine de 1 kat ilave yapıldı. 
     
     ADAPAZARI'NDAKİ ÇALIŞMALAR 
     Marmara depreminden en çok hasar gören il olan Adapazarı'nda ise tamamı tahrip olan su şebekesi yenilendi. 
     Bayındırlık ve İskan Bakanlığı'nca kısa sürede bitirilmesi için bölüm bölüm ihale edilen ve olası bir depremde dayanıklılığını kaybetmeyecek bir proje kapsamında yapılan su şebekesinin kente, önümüzdeki 20 yıl için su sorunu yaşatmayacağı öğrenildi. 
     Bu arada, kentte su baskınlarını önleyecek olan yağmur suyu kanalı ve yeniden projelendirilen kanalizasyon inşaatı ise yüzde 97 seviyesine geldi. 
     Öte yandan, kent halkının sıkıntılarını böyük ölçüde giderecek olan asfaltlama çalışmaları da başlatıldı. 
     Halkın 3 yıldır toz toprak içinde yaşadığı ve sürücülerin de derin çukurlar dolayısıyla büyük sıkıntı çektiği kent merkezindeki asfaltlama çalışmaları, Avrupa Yatırım Bankası'nın sağladığı toplam 30 milyon Euro tutarındaki kredi sayesinde yürütülüyor. 
     Yaklaşık 100 kilometrelik asfaltlama çalışmalarının, Kasım ayı sonunda bitirilmesi planlanıyor. 
     





</TEXT>
</DOC>
