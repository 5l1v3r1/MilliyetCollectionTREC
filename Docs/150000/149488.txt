<DOC>
<DOCNO> 149488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/yasam/yas03.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borova'ya yabancı basından Bravo 
</HEADLINE>
<TEXT>

Türk balet Oğulcan Borova, sahnelerdeki başarısıyla, 22 yaşında Amerikan sanat camiasının gözdesi oldu 
     MEHMET KURT İzmir DHA 

     İzmirli balet Oğulcan Borova, henüz 22 yaşında olmasına karşın Amerikan sanat çevresinde en başarılı baletlerden biri olarak gösteriliyor. Borova, Amerika'da başrolde oynadığı çok sayıda modern balede, yeteneği ve performansının yanı sıra yakışıklılığıyla da dikkati çekiyor. Gazete ve dergilerde sanat yorumcularından tam not alan Borova'dan övgüyle söz ediliyor. 
     
     Manşetlerde... 
     Dört yıl önce Japonya'da düzenlenen 3. Uluslararası Bale ve Modern Dans Yarışması'na katılan Borova, kendisini izleyen Amerikalı Ballet Internationale In Sanat topluluğu yöneticilerince beğenilerek kontrat imzaladı. Sanat yaşamını Amerika'da sürdüren Borova, modern balede sergilediği başarıyla yayın organlarına manşet oldu. Ballet Internationale In Sanat Direktörü ve eski Kirov Balesi başdansçısı Eldar Alieyev tarafından keşfedilen Borova, favori dansçı olarak nitelendi. 
     
     Uluslararası yıldız.. 
     Point Magazine dergisinin son sayısında "Uluslararası yıldız" olarak tanıtılan Borova, 1996'da Rotary kulüplerince organize edilen dans yarışmasında Türkiye birincisi, 1998'de 8. Uluslararası Paris Dans Yarışması'nda yarı finalist, 18. Uluslararası Varna Bale Yarışması'nda da üçüncü oldu. 
     


YAŞAM 


















</TEXT>
</DOC>
