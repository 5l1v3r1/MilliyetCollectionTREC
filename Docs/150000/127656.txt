<DOC>
<DOCNO> 127656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur29.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Türkiye'de 1991'deki gibi dağınıklık yok 
</HEADLINE>
<TEXT>

     Milli Savunma Bakanı Vecdi Gönül, Türkiye'deki kurumların, olası bir Irak operasyonu sırasında alınacak kararlar açısından gerekli koordinasyon içinde olduğunu söyledi. 
     Gönül, Kocaeli'de partisinin İl Danışma Kurulu Toplantısı açılışında yaptığı konuşmada, 1991 yılında yaşanan Körfez Savaşı'nda, dönemin hükümetinin yeterli tedbir alamadığını ifade ederek, ''Türkiye'de 1991'deki gibi dağınıklık yok'' dedi. 
     Yaşanan sıkıntıları anımsatan ve bugün içinde bulunan uyum hakkında bilgi veren Gönül, şunları kaydetti ''1991'de Bakanlar Kurulu'ndan karar çıkartamayan hükümet, Genelkurmay Başkanlığı ile de ters düşüp gerekli önlemleri alamadı. Bu dağınıklık, sonrasında çeşitli sıkıntıları getirdi. Tedbir alınmadığı için, 400 bin göçmenin geldiği Türkiye, beslenmeleri için trilyonlarca lira harcamış olmasına rağmen, dünya kamuoyuna yaranamamıştır. 
     Bu konulardan tecrübe çıkaran hükümetimiz, Silahlı Kuvvetler ve bütün kurumlarla tam bir uyum içerisinde çalışıyor. Gerekenler adım adım yapılıyor ve çözüme doğru gidiliyor. Onun için müsterih olun. Türkiye, halkının menfaatlerini koruyacak bir yol takip etmektedir.'' Vecdi Gönül, ülkedeki iç borçlanmaya da değinerek şöyle sürdürdü 
     ''2001 yılı başında 36 katrilyon lira olan iç borç toplamı, 2002 yılında 107 katrilyon liraya çıktı. Bu borcun, 58. Hükümet tarafından çevrilmesi gerekir. Ülkede ciddi ekonomik sıkıntılar yaşanırken de, halk, ülkenin geleceğiyle ilgili olarak AB ve Kıbrıs konularını düşündü. İktidarımız, AB için de büyük mücadele verdi.'' AK Parti İl Başkanı İbrahim Karaosmanoğlu da, kamu kaynaklarının vatan toprağı gibi korunması ve olası yolsuzluğun önlenmesi için tüm partililerin gerekli duyarlılığı göstermesini istedi. 
     Toplantı, basına kapalı olarak devam etti. 
     





</TEXT>
</DOC>
