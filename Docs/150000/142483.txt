<DOC>
<DOCNO> 142483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/soneko25.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan Bütçe uygulamaları program hedeflerine uygun 
</HEADLINE>
<TEXT>

     Bütçe açığı yılın 2 ayında 6 katrilyon 714 trilyon lira olarak gerçekleşti. 
     Maliye Bakanı Kemal Unakıtan, yaptığı yazılı açıklamada, 2003 yılı bütçesinin Ocak-Şubat dönemine ait bütçe uygulama sonuçlarını açıkladı. 
     Bakan Unakıtan, faiz dışı bütçe fazlasının bu yılın Ocak-Şubat döneminde 4 katrilyon 261 trilyon lira olarak gerçekleştiğini vurgularken, 2 aylık dönemde bütçe uygulamalarının program hedeflerine uygun seyrettiğini bildirdi. 
     Bakan Unakıtan'ın verdiği bilgiye göre, konsolide bütçenin iki aylık uygulamasında toplam bütçe gelirleri 14 katrilyon 208 trilyon lira, vergi gelirleri 11 katrilyon 573 trilyon lira olurken, giderler 20 katrilyon 922 trilyon lira, faiz dışı giderler 9 katrilyon 947 trilyon lira, bütçe açığı 6 katrilyon 714 trilyon lira ve faiz dışı bütçe fazlası da 4 katrilyon 261 trilyon lira olarak gerçekleşti. 
     Bu yıl Ocak ayında 2 katrilyon lira olan faiz dışı bütçe fazlası ise Şubat ayında 2.3 katrilyon lira olarak hesaplandı. 
     Bu yılın 3 ayı için belirlenen geçici bütçe ödenekleri yaklaşık 17 katrilyon lira iken, harcama hedefi 15 katrilyon lira olarak öngörülmüştü. Yılın 2 ayında ise faiz dışı giderler yaklaşık 9.9 katrilyon lira olarak gerçekleşti. Açıklamaya göre bu da, konsolide bütçe harcamalarının yılın 2 ayında, hedeflere uygun olarak gerçekleştiğini gösteriyor. 
     Unakıtan açıklamasında, Kamu maliyesinin sağlıklı bir yapıya dönüşmesinde önemli bir kriter olan faiz dışı bütçe fazlasının, geçen ay olduğu gibi Şubat ayında da olumlu seyir izlediğini vurguladı. Unakıtan, aynı çabanın geçici bütçenin son ayı olan Mart ayında da devam edeceğini ve bütçe hedeflerinin aşılmaması yönündeki yaklaşım ve programa uyumun, bugüne kadar olduğu gibi öncelikleri arasında olacağını kaydetti. 
     
     VERGİ TAHSİLATI, HEDEFİN ÜZERİNDE 
     Unakıtan'ın verdiği bilgiye göre, bu yılın Ocak ayı için tahmini olarak öngörülen vergi geliri tahsilatı 5 katrilyon lira iken, gerçekleşen vergi tahsilatı 5 katrilyon 300 trilyon lira, Şubat ayı için öngörülen vergi tahsilatı 6 katrilyon lira iken, gerçekleşen vergi tahsilatı da 6 katrilyon 274 trilyon lira oldu. 
     Böylece 2003 yılının Ocak-Şubat dönemi toplam vergi gelirleri tahsilatı, bütçe hedefinin 573 trilyon lira üzerinde, 11 katrilyon 573 trilyon lira olarak gerçekleşti. 
     Bu arada 2003 yılı bütçesinde ek önlemler dahil vergi gelirleri için yüzde 44.1 oranında artış öngörülürken, Ocak-Şubat döneminde söz konusu artış yüzde 50.3 oranında oldu. 
     
     TAHSİLAT ORANI YÜKSELDİ 
     Ayrıca geçen yılın aynı dönemiyle karşılaştırıldığında tahsilat oranı yüzde 56.4 seviyesinden yüzde 59.9 seviyesine yükseldi. 
     Bakan Unakıtan, Maliye Bakanlığı olarak bir yandan konsolide bütçe gelirlerini sağlam kaynaklardan artırmaya çalışırken, diğer yandan da giderlerin hedefler doğrultusunda bütçe disiplini içinde harcanması konusunda büyük bir çaba sarfettiklerini kaydetti. 
     





</TEXT>
</DOC>
