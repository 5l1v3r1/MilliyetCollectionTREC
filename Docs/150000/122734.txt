<DOC>
<DOCNO> 122734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur16.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Midesine düşkün hırsızlar... 
</HEADLINE>
<TEXT>

     Balıkesir'in Edremit İlçesi'nde, hırsızlık amacıyla bir eve giren hırsızlar, çalacak bir şey bulamayınca, iftarlıkları ve bayram tatlılarını yiyerek kaçtılar. 
     Çayiçi Caddesi'nde oturan Çanlı çiftinin evine giren kimliği belirsiz kişiler, evi tamamen aramalarına rağmen çalacak değerli bir eşya bulamayınca mutfağa geçtiler. Ev sahibesi Sevim Çanlı'nın iftar için hazırladığı yemekler ile bayram tatlılarını gören zanlılar, kendilerine bir masa hazırlayarak yemek yedikten sonra kayıplara karıştılar. 
     İş dönüşü evlerine hırsız girdiğini fark eden Çanlı çifti, evden bir şey alınmadığını, ancak buzdolabında bulunan tüm yiyeceklerin tüketildiğini görünce hayrete düştü. 
     Karşılaştığı olay karşısında şok olduğunu söyleyen Sevim Çanlı, ''İftar için hazırladığım yemek ve bayram tatlılarının yendiğini görünce hayrete düştüm. Adamlar bir de kendilerine masa hazırlamışlar. Ben söyleyecek bir şey bulamıyorum'' dedi. 
     





</TEXT>
</DOC>
