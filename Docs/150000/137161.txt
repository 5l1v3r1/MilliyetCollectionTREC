<DOC>
<DOCNO> 137161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur21.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilciler Abant ve Kaynaşlı'da kuyruk oluşturdular... 
</HEADLINE>
<TEXT>

     Kurban Bayramı'nın da eklenmesiyle 9 güne çıkan uzun tatilden dönüş başladı. Tatilciler, İstanbul-Ankara Karayolu'nun Bolu Dağı bölümünde, kar engeliyle karşılaştılar. 
     Ankara-İstanbul Karayolu'nun Bolu Dağı kesiminde zaman zaman etkili olan yoğun kar yağışı, bayram tatilinden dönenlere zor anlar yaşatıyor. Karayolları ekipleri, ulaşımın aksamaması için sürekli kar temizleme ve tuzlama çalışması yapıyorlar. 
     Yetkililer, yoğun bir yağış dalgasının akşam saatlerinde Bolu Dağı'nı etkisi altına alacağını belirterek, ''Sürücüler akşam saatlerine kalmasın. Etkili kar yağışının ulaşımı olumsuz etkilemesi bekleniyor'' diye konuştular. 
     Kar yağışının ulaşımı etkilediği Ankara-İstanbul Karayolu'nun E-80 Otoyolu'nun Abant gişelerinde İstanbul yönünde, tatilciler uzun araç kuyrukları oluşturdular. 
     Karayolları yetkilileri, saatte 1600 aracın geçiş yaptığını belirterek, ''Bu sayının akşam saatlerinde 2 bine ulaşmasını bekliyoruz. Bayram tatilinin başlangıç ve bitiminde de Bolu Dağı'ndan günde yaklaşık 25 bin araç geçti'' dediler. 
     Tatilciler Düzce'deki Kaynaşlı gişelerinde de kuyruklar oluşturdular. Gişelerde uzun süre beklemek zorunda kalan sürücüler, ''Her bayram aynı şeyi yaşıyoruz. Buna bir çare bulunamadı, uzun süre beklemek zorunda kalıyoruz'' diye yakındılar. 
     6 gişenin çalıştığı Kaynaşlı geçişinde bilet sıkıntısı yaşandığı, bu nedenle İstanbul'dan çıkacak araçların, bilet almamaları konusunda uyarıldığı belirtildi. 
     
     AYDINER BOLU DAĞI'NDA 

     Emniyet Genel Müdürlüğü'ne atanan Gökhan Aydıner, İstanbul'dan Ankara'ya dönerken, karayolunun Bolu Dağı bölümünde mola verdi. 
     ''Yarın Emniyet Genel Müdürlüğü'nde devir-teslim töreni yapılacak'' diyen Aydıner, Bolu Valisi Mehmet Ali Türker, Düzce Valisi Cengiz Bulut, Bolu Emniyet Müdürü Uğur Gür ile görüş alışverişinde bulunarak, çalışmalar hakkında bilgi aldı. Aydıner, ''Türkiye genelinde tatilcilerin dönüşü için her türlü tedbir alındı'' dedi. 
     Gökhan Aydıner, Koru Otel'de, gazeteci Emin Çölaşan ile bir süre görüştü. 
     





</TEXT>
</DOC>
