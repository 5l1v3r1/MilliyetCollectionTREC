<DOC>
<DOCNO> 127809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo06.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 2002'de Avrupa hasretini sona erdirdi... 
</HEADLINE>
<TEXT>

     Beşiktaş, uzun zamandır hasret kaldığı Avrupa başarılarına 2002 yılında ulaşmanın sevincini yaşıyor. 
     Siyah-beyazlılar, 2002 yılında hem futbolda hem de hentbolda Avrupa'da turlar atlayarak camianın hasret kaldığı Avrupa sevincini yaşattı. 
     Futbolda Türkiye'yi UEFA Kupası'nda temsil eden Beşiktaş, geçmiş yıllara göre büyük bir başarı elde ederek adını 4. tura yazdırdı. 
     UEFA Kupası ilk turunda Bosna Hersek'in FK Sarajevo takımıyla eşleşen siyah-beyazlılar, İstanbul'daki ilk maçta rakibiyle 2-2 berabere kalırken, taraftarlarını da geçmiş yıllarda sık yaşanan erken elenme korkusuna itti. Ancak rövanş maçında deplasmanda mükemmel bir oyun ortaya koyan Beşiktaş, Boşnak ekibini 5-0 mağlup ederek, 2. tura yükseldi. 
     Teknik direktör Mircea Lucescu yönetiminde başarılarını sürdüren Beşiktaş, 2. turda da İspanya'nın Alaves takımıyla eşleşti. Siyah-beyazlılar, Alaves ile İspanya'daki karşılmada 1-1 berabere kalırken, İstanbul'da 1-0 yenerek 3. tura yükseldi ve Avrupa'da yoluna devam etti. ''Kara kartallar'', 3. turda da Dinamo Kiev ile eşleşirken, bu turda da rakibini ilk maçta İstanbul'da 3-1 yenip, ikinci karşılaşmada da rakibiyle 0-0 berabere kaldı ve 4. tura yükselerek, Avrupa kupalarındaki en büyük başarısını elde etti. 
     
     2 KEZ 3. TURDA ELENDİ 
     Beşiktaş, daha önce Avrupa kupalarında 2 kez 3. tura yükselirken, ikisinde de elendi. 
     1986-87 sezonunda Avrupa Şampiyon Kulüpler Kupası'nda mücadele eden siyah-beyazlılar, 3. tura kadar yükselme başarısı göstermesine rağmen bu turda bu sezon UEFA Kupası'nda safdışı bıraktığı Dinamo Kiev'e elenmekten kurtulamadı. 
     Siyah-beyazlılar, 1996-97 sezonunda ise UEFA Kupası'nda Türkiye'yi temsil ederken, yine bu kupada da 3. tura kadar çıktı. 3. turda İspanya'nın Valencia ekibiyle eşleşen Beşiktaş, rakibine boyun eğerek Avrupa'da yoluna daha fazla devam etme şansını kaybetti. 
     
     2002'DE AVRUPA'DA YENİLMEDİ 
     Beşiktaş, 2002 yılında teknik direktör Lucescu yönetiminde Avrupa'da yaptığı maçlarda ise yenilgi yüzü görmedi. 
     Siyah-beyazlılar, bu yılda UEFA Kupası'nda oynadığı 6 maçta 3 galibiyet, 3 beraberlik alarak yenilgiyi unuttu. 
     
     HENTBOLDE DE AVRUPA'DA BAŞARI ELDE ETTİ 
     Beşiktaş camiası futbolda olduğu gibi 2002 yılında hentbol takımlarının Avrupa'daki başarılarıyla da mutlu oldu. 
     Hentbolde Avrupa Challenge Kupası'nda mücadele eden siyah-beyazlı takım, bu kupada adını çeyrek finale yazdırarak, 2002 yılında Avrupa'daki başarılara bir yenisini ekledi. 
     Türkiye'nin Avrupa'daki yüksek puanı nedeniyle, geçen sezon Erkekler Süper Ligi'ni 4. sırada bitiren Beşiktaş, Avrupa Challenge Kupası'nda 3. turdan itibaren mücadele etmeye başladı. 
     Siyah-beyazlılar, bu kupada ilk mücadelesinde 3. turda Kıbrıs Rum Kesimi'nin Cyprus College ekibiyle eşleşti. Rakibiyle İstanbul'da yaptığı ilk maçı 37-27 yenen ''Kara kartallar'', deplasmandaki karşılaşmayı da 25-23 kazanarak 4. tura yükseldi. 4. turda Polonya'nın SC Vive Kielce takımıyla eşleşen Beşiktaş, deplasmandaki ilk maçı 6 sayı farkla 34-28 kaybetmesine rağmen İstanbul'daki rövanş karşılaşmasını 7 sayı farkla 32-25 kazanarak çeyrek finale yükseldi. 
     Beşiktaş, çeyrek finalde 2003 yılında mart ayı başlarında Yunanistan'ın Filippos Veria takımıyla karşı karşıya gelecek. 
     





</TEXT>
</DOC>
