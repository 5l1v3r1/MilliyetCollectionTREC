<DOC>
<DOCNO> 139736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo32.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, kampa girdi... 
</HEADLINE>
<TEXT>

     Birinci Süper Futbol Ligi'nde yarın Kocaelispor ile deplasmanda karşılaşacak olan Galatasaray, Florya Metin Oktay Tesisleri'nde kampa girdi. 
     İkinci yarıya Bursaspor ve Malatyaspor galibiyetleriyle moralli başlayan sarı-kırmızılılar, ligin dibinden kurtulmak için çabalayan Kocaelispor'u deplasmanda devirmenin hesaplarını yapıyor. 
     Karşılaşma için İzmit'e maç günü gidileceği açıklanan Galatasaray'da, sakatlığı bulunanlar dışındaki tüm futbolcular kampa alınırken, Ergün'ün bu maçta formaya giyemeyeceği, Cihan'ın durumunun ise akşam saatlerinde belli olacağı öğrenildi. 
     Galatasaray'da ayrıca 6 futbolcu kart sınırında bulunurken, Mondragon, Arif, Ayhan, Cihan, Vedat ve Volkan Arslan, Kocaelispor maçında sarı kart görmeleri durumunda Fenerbahçe derbisinde oynama şanslarını yitirecekler. 
     Sarı-kırmızılıların Kocaelispor karşısına Mondragon, Suat Usta, Xavier, Bülent, Hakan, Ümit Davala, Batista, Revivo, Hasan, Arif ve Lukunku muhtemel 11'iyle çıkması bekleniyor. 
     İzmit İsmetpaşa Stadı'nda saat 19.00'da başlayacak ve Musa Eryılmaz'ın yöneteceği karşılaşma, Digitürk Lig TV'den de naklen yayınlanacak. 
     Hakem Eryılmaz, bu sezon ilk kez Galatasaray ve Kocaelispor'un lig maçında görev alacak. 
     Öte yandan Galatasaraylı taraftarlar, Kocaelispor-Galatasaray maçını Kocaeli İl Spor Güvenlik Kurulu kararı gereğince statta izleyemeyecekler. 

     
</TEXT>
</DOC>
