<DOC>
<DOCNO> 104089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur21.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Ünlü CHP'ye giriyor... 
</HEADLINE>
<TEXT>

     Devlet Bakanlığı'ndan ve DSP'den istifa eden Fikret Ünlü, çocukluk, gençlik yıllarından beri sosyal demokrat bir insan olarak hizmetini CHP'de sürdürmek istediğini bildirdi. 
     Fikret Ünlü, spordan sorumlu Devlet Bakanlığı görevini Erdoğan Toprak'a devrettikten sonra Başbakanlık Merkez Binası önünde gazetecilere açıklamalarda bulundu. 
     Sporcu kişiliği ile tanıdığı Toprak'ın, yeni görevinde başarılı olacağına inancını dile getiren Ünlü, ''Gönül huzuru içerisinde görevimizi devrettik, ayrılıyorum'' dedi. 
     Türk sporunun bugünkü noktaya gelmesinde katkıları olan Başbakan Bülent Ecevit ile başbakan yardımcılarına ve bakan arkadaşlarına teşekkür ettiğini belirten Ünlü, ''Sayın Başbakanımız, özellikle Türk sporunun gelişmesi, güçlenmesi konusunda bir dediğimizi iki etmemişlerdir. Her konuda yardımcı oldular'' diye konuştu. 
     Ünlü, bir gazetecinin, ''CHP'ye ne zaman katılacaksınız '' sorusuna, ''Dün sayın Baykal ile konuştum, aradılar. Şu anda kendileri Ankara dışında. Sanıyorum, önümüzdeki günlerde haber verecekler, bir katılım töreni olacaktır'' yanıtını verdi. 
     ''DSP ile yollarınızı ayırmanızdaki temel neden nedir '' sorusu üzerine de Ünlü, şunları kaydetti 
     ''Benim DSP'den kişisel olarak hiçbir şikayetim olmamıştır. İlişkilerimiz daima sıcaktı. Gönül huzuru içerisinde çalıştım. Ama şimdi, bugünkü siyasi konjonktürde Türkiye'nin geleceği açısından, Türkiye'nin geleceğini emniyet altına alabilme açısından farklı yapılaşmaların ve güçbirliğinin olması gerektiğine inandım. Bu konuda da çok mücadele ettim, ama bugün için CHP tabi ki bu gelişmelerin odak noktası olduğunu gösterdi. Sayın Kemal Derviş'in de ayrılıp orada tercihini göstermesi, Türkiye'nin refah düzeyinin yükseltilmesi açısından planlı, programlı, aynı gönül, aynı fikir birliğine ulaşmış insanların biraraya gelerek memleketimize hizmet etme mücadelesi... 
     Çocukluk, gençlik yıllarımdan beri sosyal demokrat bir insan olarak, hizmetimi orada sürdürmek istiyorum. Yoksa benim istifamda Sayın Başbakan ile Başbakan'ın yakın çalışma arkadaşlarıyla bir kırgınlığım, ilişkilerim bozulması açısından onu haklı kılacak herhangi bir neden yoktur. İstifamı istediler, ben de kabul ettim. Ayrıldım, hayırlısı olsun.'' Fikret Ünlü, başka bir soru üzerine, geçen seçim döneminde seçim bölgesi olan Konya'da hem CHP hem de DSP adına köyleri, kasabaları dolaştığını ve bu şekilde yüzde 400 oy artışı sağlayarak seçimi kazandığını söyledi. 
     Ünlü, ABD'de Basketbol Şampiyonası'na katılacak milli takıma ve Moskova'daki Dünya Şampiyonası'na katılacak güreşçilere de başarılar diledi. 
     





</TEXT>
</DOC>
