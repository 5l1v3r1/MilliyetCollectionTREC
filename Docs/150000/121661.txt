<DOC>
<DOCNO> 121661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur09.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisans eğitimi sırasında master şansı verildi... 
</HEADLINE>
<TEXT>

     Yükseköğretim Kurulu YÖK , üniversite öğrencilerine, lisans eğitimleri sırasında yüksek lisans dersleri alabilme olanağı tanıdı. 
     YÖK'ün kararı uyarınca üniversite öğrencileri, okudukları lisans programından mezun olacakları yıl yüksek lisans kapsamındaki derslerden en fazla 3'ünü alabilecekler. Öğrenciler, yüksek lisans derslerine, lisans derslerinden başarılı olmaları halinde kayıt yaptırabilecekler. 
     Yüksek lisans derslerinden başarıyla geçen öğrenciler, yüksek lisans eğitimine devam etmeleri halinde lisans sırasında aldıkları derslerden muaf tutulacaklar. 
     Ancak, öğrencilerin yüksek lisans için alacakları dersler, lisans diploması almak için gerekli zorunlu krediler kapsamında yer alıyorsa öğrenciler bu dersleri lisansüstü eğitimine saydıramayacak. 
     YÖK, öğrencilere bu olanağın tanınması için ilgili üniversitenin senatosunca karar alınması gerektiğini bildirdi. Uygulama esaslarına ilişkin ayrıntılar da üniversite senatolarınca belirlenecek. 
     Bu kararla, lisansüstü eğitim yapmayı planlayan öğrenciler, eğitimlerini kısa sürede tamamlama şansına kavuşacaklar. 
     





</TEXT>
</DOC>
