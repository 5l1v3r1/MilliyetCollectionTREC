<DOC>
<DOCNO> 115933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun10.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Saddam'ı ''insanlığa karşı suçtan'' yargılayacak 
</HEADLINE>
<TEXT>

     ABD yönetiminin Irak yönetiminin devrilmesi durumunda Devlet Başkanı Saddam Hüseyin ve 10'dan fazla hükümet yetkilisi hakkında "insanlığa karşı suç" işledikleri iddiasıyla dava açmaya hazırlandığı ileri sürüldü. 
     Washington Post'un haberine göre, George Bush yönetiminin dava açmaya hazırlandığı kişiler arasında Saddam'ın yanı sıra, iki oğlu Uday ve Kusay, Devrim Komuta Konseyi Başkan Yardımcısı İzzet İbrahim, Devrim Komuta Konseyi üyesi Ali Hasan El Mecid ile 10 kadar başka yetkili bulunuyor. 
     ABD'nin bu kişiler hakkında nerede dava açmayı düşündüğü ise henüz belli değil. 1 Temmuz'da kurulan Uluslararası Ceza Mahkemesi ise kuruluşundan önceki suçlarla ilgili iddialara bakmıyor. 
     Gazete, ABD yönetiminin yargılamaların Irak'ta Saddam'dan sonra kurulacak Irak yönetimi tarafından yürütülmesini tercih ettiğini yazdı. 
     ABD Dışişleri Bakanlığı'nın savaş suçlarıyla ilgili dairesinden Büyükelçi Pierre-Richard Prosper, "Saddam ve etrafındaki kirli düzenin 10 yıldan fazla bir süredir meydana gelen ihlallerden sorumlu olduğunu ve bu dönemde 100 binden fazla insanın öldürüldüğünü biliyoruz" dedi. 
     
     MUHALİFLERE 10 MİLYON DOLAR 

     Savaş suçu işlendiği iddiasıyla Irak yönetimi aleyhine açılacak muhtemel bir dava ile ilgili soruşturmanın 1991 Körfez Savaşı'ndan sonra, Kuzey Irak'ta Kürtlerin yaşadığı köylere karşı kimyasal silah kullanıldığı haberlerinin ardından Bill Clinton yönetimi tarafından başlatıldığı kaydedildi. 
     ABD yönetimi kanıt bulmak ve tanıklık için 1999'dan bu yana Iraklı muhalif gruplara ve diğer kişilere 10.8 milyon dolar verdi. 
     





</TEXT>
</DOC>
