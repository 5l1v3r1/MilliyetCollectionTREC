<DOC>
<DOCNO> 147061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo09.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan Saha avantajımızı en iyi şekilde kullanacağız... 
</HEADLINE>
<TEXT>

     Diyarbakırspor Teknik Direktörü Ümit Kayıhan, dengeler açısından Galatasaray'ın büyük olduğunu, ancak Diyarbakırspor'un da isim yapan takımlara karşı iyi oyun sergilediğini söyledi. 
     Ümit Kayıhan, Galatasaray maçı hazırlıklarını sıkı bir biçimde sürdürdüklerini belirterek, ''Diyarbakırspor camiasına verdiğimiz bir söz var ve bu sözümüzün arkasındayız. Takımın kötü gününde teknik heyet ve futbolcular olarak verdiğimiz sözü yerine getireceğiz. Diyarbakırspor, ligi layık olduğu yerde tamamlayacaktır'' dedi. 
     Saha avantajını en iyi biçimde kullanacaklarını da kaydeden Kayıhan, maç günü taraftarlara büyük iş düştüğünü belirterek, şöyle konuştu 
     ''Futbolculara en büyük katkıyı taraftarlar verecek. Dengeler açısından Galatasaray bizden güçlü, Avrupa'da isim sahibi ve Türkiye'de şampiyonluğa oynayan bir ekip olabilir. Ancak biz bu faktörleri bertaraf edebiliriz. Biz de Diyarbakırspor'uz. Biz, isim yapan takımlara karşı iyi oyun sergileyen bir ekibiz. Ben inanıyorum ki iyi oynayacağız. İstanbul'daki maçta çok goller kaçırmıştık. Dileriz buradaki maçta golleri kaçırmayız, aksine gollerle buluşuruz.'' 
     
     TARAFTARLARA ÇAĞRI 
     Kayıhan taraftarlara, takımlarını desteklemelerinin yanısıra ikinci bir görev daha düştüğünü hatırlatarak, hakemlerin kararlarına tepki göstermemelerini istedi. 
     Taraftarların takımlarını 90 dakika boyunca desteklemelerini isteyen Kayıhan, şunları söyledi 
     ''Desteklerinin yanısıra hakemlere karşı saygılı olsunlar, sahaya yabancı madde atmasınlar, atmak isteyen arkadaşlarına da lütfen engel olsunlar. Çünkü bundan sonra içeride yapacağımız Trabzonspor, Beşiktaş, Gaziantepspor, Malatyaspor ve Elazığspor maçları var. Bu maçlarımızdan birini cezalı duruma düşerek dış sahada oynamamız bize pahalıya mal olur. Onun için taraftarlarımızın birbirlerini kollamasını, sahaya yabancı madde atmak isteyenlere ise engel olunmasını istiyorum.'' 
     





</TEXT>
</DOC>
