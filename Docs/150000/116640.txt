<DOC>
<DOCNO> 116640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/guncel/gun06.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük vefasızlık 
</HEADLINE>
<TEXT>

Dünyaca ünlü arkeolog Ordinaryüs Prof. Ekrem Akurgal’ın 30 yılını verdiği Smyrna kazısına gömülme isteği, yerine getirilmedi 
     İZMİR DHA 

     Tarikat lideri Esad Coşan’ı Süleymaniye Camii Haziresi’ne gömmek için seferber olan hükümet, dünyaca ünlü arkeolog Ordinaryüs Prof. Dr. Ekrem Akurgal’ın 30 yılını verdiği ve vasiyet ettiği Smyrna kazısına gömülmesi konusunda parmağını bile oynatmadı. Ailesi Akurgal’ın Smyrna kazısına gömülmek isteğini vurgulamasına rağmen, Kültür Bakanı Suat Çağlayan, Cumhurbaşkanı Ahmet Necdet Sezer’in bu konulara sıcak bakmadığını gerekçe göstererek işlemleri bile başlatmadı. 
     
     YARIN TOPRAĞA VERİLECEK 
     İzmir Karşıyaka’daki evinde 91 yaşında ölen arkeolojinin duayeni Akurgal’ın vasiyeti yerine gelemedi. Önceki gün yaşama veda eden Akurgal, 30 yıl çalışarak ortaya çıkardığı Smryna kazı alanı yerine, Kokluca Mezarlığı’nda yarın toprağa verilecek. 
     Kendisi gibi arkeoloji uzmanı eşi Prof. Dr. Meral Akurgal, eşinin kendi elleriyle yıllarca kazarak ortaya çıkardığı, İzmir’in ilk kurulduğu yer olarak bilinen Bayraklı’daki Smryna kazı alanına gömülmeyi vasiyet ettiğini dile getirmişti. Ancak 1. derece SİT olan bölgeye defin için Bakanlar Kurulu Kararı ve Cumhurbaşkanlığı onayı gerektiğinden seçim öncesi böyle bir kararın alınmasının güçlüğü dile getirildi. 
     
     BAKAN’IN ANIT SÖZÜ 
     Kültür Bakanı Suat Çağlayan da, Sezer’in bu tür izinlere prensip olarak sıcak bakmadığını belirtti. Meral Akurgal’ı ziyaret edip başsağlığı dileyen Çağlayan, "Meral hanım aydın bir kadın. Şartları zorlamak istemiyorlar. Eşi de laik Türkiye Cumhuriyeti’nin önemli aydınlarından biriydi. Devletin kurallarını hiç zorlamak istemezdi" dedi. Çağlayan, Smryna kazı alanında Akurgal’ın adını en iyi şekilde yansıtacak anıt oluşturulacağını, bunu da bakanlık görevlilerinin yapacağını da sözlerine ekledi. 
     
     SEZER DAHA ÖNCE REDDETMİŞTİ 
     Akurgal’ın cenazesi yarın Beşikçioğlu Camii’nde öğle namazından sonra kılınacak cenaze namazının ardından Kokluca Mezarlığı’nda toprağa verilecek. 
     Aynı hükümet Nakşibendi tarikatının önde gelen ismi Coşan’ın 8. Cumhurbaşkanı Turgut Özal’ın annesi Hafize Özal’ın da yattığı Süleymaniye Camii Haziresi’ni gömülmesi yönündeki aile talebini hiç bekletmeden Bakanlar Kurulu Kararı’yla çıkardı. Ancak karar büyük tepki çekerken Sezer’den döndü. 
     
     
     



 GÜNCEL 















</TEXT>
</DOC>
