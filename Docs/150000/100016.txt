<DOC>
<DOCNO> 100016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/guncel/gun01.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit anneleri köprü kapattı 
</HEADLINE>
<TEXT>

İdamın kaldırılmasını protesto eden şehit yakınları, Boğaziçi Köprüsü’nü trafiğe kapattı. Müdahale eden polis, 30 dernek üyesini gözaltına aldı 
     M. AKİF ERDEM İstanbul 

     Şehit ailelerinden oluşan bir grup, idam cezasının kaldırılmasını protesto etmek için Boğaziçi Köprüsü’nü trafiğe kapattı. Polis tüm göstericileri gözaltına aldı. 
     Boğaziçi Köprüsü’ne saat 15.15 sıralarında gelen İstanbul Şehit Anaları Dayanışma ve Yardımlaşma Derneği’ne üye 30 kişi, köprünün Avrupa’dan Anadolu Yakası’na geçiş bölümünü trafiğe kapattı. Şehit yakınlarının fotoğraflarını taşıyan grup, olay yerine gelen polis ekiplerinin trafiği açmaları yönündeki uyarılarına aldırmadan eylemlerini sürdürdü. 
     
     Çevik Kuvvet müdahalesi 
     Dernek Başkanı Pakize Alp Akbaba, megafonla, idam cezasının kaldırılmasını sağladığını öne sürdüğü parti liderinin köprüye gelmesini isteyerek, aksi takdirde eyleme devam edeceklerini söyledi. Olay yerine gelen polis müdürlerinin uyarılarını da dinlemeyen gruba, Çevik Kuvvet Şube Müdürlüğü ekipleri müdahale etti ve grubun tamamı gözaltına alınarak, bindirildikleri otobüsle olay yerinden uzaklaştırıldı. 
     
     Köprüyü yürüyerek geçtiler 
     Bu arada polis, Akbaba’nın belinde bulunan tabancaya el koydu. Ancak tabancanın ruhsatlı olduğu anlaşıldı. 1.5 saat süren eylem nedeniyle, Boğaziçi Köprüsü ve bağlantı yollarında trafik kilitlendi. Konvoyda sıcaktan bunalan bazı vatandaşlar araçlarından inerken, İETT otobüslerinde yolculuk yapanların bazıları ise köprüyü yürüyerek geçti. 
     
PKK’nın istekleri yerine getirildi’      ANKARA Milliyet 

     Terör Mağdurları Sosyal Yardımlaşma ve Dayanışma Derneği Başkanı Mehmet Alptekin, AB’ye uyum yasası kapsamında idam cezasının kaldırılmasıyla, ana dilde öğrenim ve yayın konusundaki maddeler lehine çaba gösterenleri kınadı. Alptekin, şehit aileleri ile düzenlendiği basın toplantısında, idam cezasının kaldırılması, ana dilde öğrenim ve yayın konusundaki maddelerle terör örgütü PKK’nın isteklerinin yerine getirildiğini savunarak, şöyle konuştu "DSP, ANAP, SP, YTP ve DYP’nin tutumlarını Türkiye’nin 48 ilinde kurulmuş derneklerimiz aracılığıyla tüm vatandaşlarımıza anlatarak, bunları seçim sandıklarına gömmek boynumuzun borcu olsun." Alptekin bir soru üzerine de, "MHP’nin konuyu Anayasaya Mahkemesi’ne götürmesini destekliyoruz" dedi. 
     



 GÜNCEL 











</TEXT>
</DOC>
