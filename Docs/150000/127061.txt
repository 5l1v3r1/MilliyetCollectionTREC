<DOC>
<DOCNO> 127061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo17.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da transfer çalışmaları... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, dün gizlice İstanbul'a getirilen Yugoslav futbolcu Nenad Lalatoviç'le ön görüşme yaptıklarını söyledi. 
     Her görüşmenin transfer olarak nitelendirilmemesi gerektiğini kaydeden Dürüst, yaptığı açıklamada, Lalatoviç'le karşılıklı şartları görüştüklerini belirterek, ''Bu oyuncunun zaten takımı Kızılyıldız'la sözleşmesi devam ediyor. Ancak sezon sonunda serbest kalacak. Biz önümüzdeki sezonun da kadrosunu şimdiden şekillendirmeye çalışıyoruz'' dedi. 
     Bu tür görüşmelerin hep süreceğine de değinen Dürüst, ''Artık herkesin buna alışması lazım. Avrupa'da işler böyle yürüyor. Görüşmeler ve denemeler olabilir. Menajerler vasıtasıyla şu an pek çok görüşme var. Bunlar belli bir aşamaya geldiğinde biz devreye gireceğiz'' diye konuştu. 
     Yugoslav savunma oyuncusu Lalatoviç'in, 25 yaşında ve 1.89 metre boyunda olduğu belirtildi. 
     





</TEXT>
</DOC>
