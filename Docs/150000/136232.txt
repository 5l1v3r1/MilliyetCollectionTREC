<DOC>
<DOCNO> 136232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur20.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "BM kararlarına önem veriyoruz" 
</HEADLINE>
<TEXT>

     Başbakan Abdullah Gül, "ikinci bir Birleşmiş Milletler BM kararının Türkiye'de asker konuşlandırılması için gerekli görüp görmedikleri" konusunda, BM kararlarına çok önem verdiklerini belirterek, "BM'nin uluslararası meşruiyetin en önemli yerlerinden birisi olduğunu devamlı söylüyoruz. O bakımdan bu çok önemli bir karar olacak" dedi. 
     Özel bir TV kanalında soruları yanıtlayan Gül, Irak konusunda hala barış ışığı yandığını söyledi. Son günlerde, "bütün dünyanın, bu krizin ve savaşın önlenmesi için tekrar harekete geçtiğini kaydeden Gül, Türkiye'nin de bu yönde uğraştığını ve uğraş vermeye devam edeceğini ifade etti. 
     Irak üzerinde Rusya'nın da Türkiye gibi barışı temin yolunda çok ısrarcı olduğunu ifade eden Başbakan Gül, krizin savaşsız bitmesi konusunda herkesin olağanüstü bir gayret içinde olduğunu belirtti. 
     Irak yönetiminden, BM ile tam bir işbirliği içerisinde olmalarını, 1441'e tam uymalarını istediklerini dile getiren Gül, bu savaşı en çok önleyebilecek olanların Irak yönetimi olduğunu vurguladı. 
     Bağdat'ta dün yapılan görüşmelerde olumlu gelişmeler bulunduğunu hatırlatan Gül, " Bunlar ne kadar tatmin edici, denetçiler New York'a döndükten sonra BM'de yapacakları açıklamalarda, verecekleri raporda ortaya çıkacaktır. Bütün dünya gibi biz de tabii bunu dikkatle takip ediyoruz" dedi. 
     İkinci bir BM kararını Türkiye'de asker konuşlandırılması için gerekli görüp görmediklerine ilişkin soru üzerine Gül, "Anayasa'nın 92. maddesinin bu tip konularda birçok yetkiyi TBMM'ye bıraktığına işaret ederek, "bunlardan birini geçen perşembe günü TBMM'ye getirdiklerini ve TBMM'nin de bu yetkiyi verdiğini" ifade etti. 
     





</TEXT>
</DOC>
