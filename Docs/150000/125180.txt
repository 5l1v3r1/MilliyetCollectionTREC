<DOC>
<DOCNO> 125180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko14.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajay Chhibber Düzenleyici kurullar bağımsız olmalı... 
</HEADLINE>
<TEXT>

     Dünya Bankası Türkiye Direktörü Ajay Chhibber, düzenleyici kurulların son derece bağımsız işlemesi gerektiğini söyledi. 
     Chhibber, Bilkent Oteli'nde düzenlenen ''Bağımsız Kurullar ve Piyasa Ekonomisi'' Arenası'nda yaptığı konuşmada, etkin bir düzenlemenin büyüme, istihdam ve hakkaniyet açısından son derece önemli olduğunu söyledi. 
     Siyasetten arındırılmış bir düzenlemenin, piyasaların gelişmesi açısından çok önemli olduğunu vurgulayan Chhibber, aksi halde piyasaların yeterli oranda büyüyemeyeceğini kaydetti. 
     Türkiye'nin 1980'lerden bu yana piyasa merkezli bir büyümeye yöneldiğini hatırlatan Chhibber, ancak 1990'lardan bu yana piyasalar için yeterli düzenlemelerin yapılamadığını ve düzenleme eksikliğinin maliyetinin de çok yüksek olduğunu belirtti. 
     Chhibber, finans sektöründeki düzenleme eksikliğinin maliyetinin yaklaşık 40 milyar dolar, enerji sektöründeki düzenleme eksikliğinin maliyetinin 10 milyar dolar, kamu harcama yönetimindeki düzenleme eksikliğinin ise yaklaşık 20 milyar dolar bir maliyetinin olduğunu vurguladı. 
     
     PİYASALARIN DÜZENLENMESİ 
     Chhibber, piyasaların düzenlenmesi konusunun sadece gelişmekte olan ülkelerin sorunu olmadığını, Japonya ve ABD'de de görüldüğünü, özellikle Japon bankacılık sisteminin bu düzenleme eksikliğinin sıkıntısını çektiğini, ABD'deki düzenleme eksikliğinin ise, finansal sektöre dolayısıyla da sanayi sektörüne yansığını kaydetti. 
     Chhibber, düzenleme yetersizliklerinin Türkiye gibi gelişmekte olan ülkelerde maliyetinin yüksek olduğunu kaydetti. 
     Son birkaç yıl içinde Türkiye'nin, bu konunun önemini anlayarak, düzenleyici kurullar modelini benimsediğini belirten Chhibber, bu kurullarda, SPK ve Rekabet Kurumu gibi kurulların daha eski kurullar olduğunu, BDDK, Enerji Piyasası ve Telekom gibi kurulların daha sonra ortaya çıktığını, şeker ve tütünle ilgili üst kurulların ise daha çok geçici kurullar olduğunu ifade etti. 
     BDDK ve Enerji üst kurullarının, bankacılık ve enerji sektörü krizlerinin ortasında kurulmuş olan kurullar olduğunu kaydeden Chhibber, bu kurulların kendilerini daha da sağlamlaştırarak kök salacak yeterli imkanlarının olmadığını ifade etti. 
     
     ''BDDK OLMASAYDI...'' 
     Chhibber, Türkiye'nin ''BDDK olmasaydı, büyük biri bankacılık krizini atlatabilmesinin mümkün olmayacağını da vurguladı. 
     Üst kurulların bağımsız şekilde çalışması ve başarılı olmasında iki unsura dikkati çeken Chhibber, bu unsurlardan birinin burada çalışacak personelin profesyonel anlamda seçilmesi, diğerinin ise yönetimin siyasetten arındırılması olduğunu söyledi. 
     Chhibber, doğru kişileri bulmak açısından bakıldığında, BDDK'nın son derece başarılı bir personel kompozisyonu içerisinde, başarılı şekilde çalıştığını kaydetti. 
     Chhibber, üst kurulların finansmanı konusunda ise bu kurulların parlamento denetimi altında olmasını benimsediklerini, bunların fazla gelirlerinin ise artık bütçeye aktarılabileceğini, bunun Dünya Bankası olarak kendilerinin bir tavsiyesi olduğunu kaydetti. 
     





</TEXT>
</DOC>
