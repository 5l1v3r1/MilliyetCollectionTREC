<DOC>
<DOCNO> 125401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko14.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygaz hisseleri, Opet ortaklığıyla yükseldi... 
</HEADLINE>
<TEXT>

     LPG, Endüstriyel Gazlar, Elektrik, Doğalgaz ve Madencilik alanlarında faaliyette bulunan Koç Holding Enerji Grubu, şimdi de OPET ortaklığıyla akaryakıt dağıtım sektörüne giriyor. 
     Yaklaşık 4 yıl önce Aygaz'ın otogaz ürününün OPET akaryakıt istasyonlarında satışa sunulmasıyla başlayan işbirliği gelişerek, bugün OPET ile yüzde 50 ortaklık düzeyine geldi. 
     Aygaz, 15 trilyon liralık şirket sermayesinin yüzde 40'ına isabet eden 6 trilyon liralık nominal değerli hisselerinin 100 milyon dolar bedelle satın alacağını açıkladı. Yüzde 50-50 ortaklığın diğer yüzde 10 hissesini alacak Koç şirketinin, Koç Holding Enerji Grubu Başkanı Ömer Koç'un saat 11.00'de yapacağı basın toplantısında açıklaması bekleniyor. 
     OPET Yönetim Kurulu Başkanı Fikret Öztürk, OPET'in internet sitesinde yaptığı duyuruda, 2002 yılında 10'uncu yılını kutlayan OPET'in, Türkiye'deki 17 akaryakıt dağıtım şirketi arasında beyaz ürün satışlarında dördüncü, fuel oil satışlarında yüzde 15'lik pazar payıyla üçüncü, 330 bin metreküplük terminal kapasitesi ile sıralamada ikinci, enerji sektörüne akaryakıt ikmalinde ise yüzde 55'i aşan pazar payıyla sektör lideri olduğunu bildirdi. 
     Fikret Öztürk, ''Tüketicinin ilk tercihi olmayı hedefleyen OPET, istasyonlarında müşteri beklentilerine en iyi cevap verebilen, en son teknolojiyi uygulayan ve Türkiye'nin en çok satış yapan 5 istasyonundan 3'üne sahip olmuştur'' dedi. 
     Öztürk, Koç Enerji Grubu ile ortaklığın Türkiye'deki en önemli güç birlikteliklerinden biri olacağını vurguladı. 
     Bu arada, OPET'e ortaklık kararını açıklayan Aygaz'ın hisseleri, saat 10.45 itibariyle 10 bin 250 liradan işlem görüyor. Dünkü kapanışa göre 500 lira yükselen hisseler, yüzde 5.13 prim yaptı. 

     
</TEXT>
</DOC>
