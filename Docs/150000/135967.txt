<DOC>
<DOCNO> 135967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur17.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağı, Rusya'daki sevgilisinin yanına götürmek istemiş 
</HEADLINE>
<TEXT>

     THY uçağında 2 hostesi bir süre rehin tutan ve daha sonra güvenlik güçlerince etkisiz hale getirilen Ali İlker Urbak'ın ifadesinde, ''uçağı, Rusya'daki sevgilisinin yanına götürmek istediğini'' söylediği belirtildi. 
     İstanbul Emniyet Müdürlüğü yetkililerinden alınan bilgiye göre, THY'nin Ankara-İstanbul seferini yapan TK 143 sefer sayılı Airbus 310 tipi ''Aksu'' adlı yolcu uçağındaki 2 hostesi rehin aldıktan sonra operasyonla etkisiz hale getirilen Ali İlker Urbak'ın sorgusu, Terörle Mücadele Şube Müdürlüğü'nde sürüyor. 
     Urbak'ın ilk ifadesinde, ''eylemi, ABD'nin Irak'a olası müdahalesini protesto amacıyla gerçekleştirdiğini'' söylediği, fakat süren sorgusunda farklı anlatımda bulunduğu belirtildi. 
     6 yıl önce 2911 sayılı Toplantı ve Gösteri Yürüyüşleri Kanunu'na muhalefet gerekçesiyle gözaltına alındığı, ilkokul mezunu ve bekar olduğu kaydedilen Urbak'ın, Rusya'daki yabancı uyruklu sevgilisinin yanına gitmek için, İstanbul Gaziosmanpaşa'da birlikte oturduğu babasından para istediğini anlattığı öğrenildi. 
     Az para verdiği gerekçesiyle babasına kızan Urbak'ın, önce Ankara'daki diğer sevgilisinin yanına giderek orada 1 hafta kaldığını, sonra da ''Aksu'' adlı uçağa bindiğini söylediği belirtildi. 
     11 adet mumu, dinamit lokumu görünümü vererek ambalaj kağıdına saran Urbak'ın, ''uçağı, yabancı uyruklu sevgilisinin bulunduğu Moskova'ya götürmek istediğini'' ifade ettiği öğrenildi. 
     Daha önce seyyar dondurmacılık ve Kapalıçarşı'daki deri mağazalarında taşımacılık yaptığı belirlenen, uzun süredir işsiz olan Urbak'ın, pişman olduğu yönünde bir ifadesi bulunmadığı kaydedildi. 
     Olay sırasında alkollü olan, sorgusunda akli dengesinden şüpheye yol açacak bir ifade kullanmayan ve uçağa ilk kez bindiği bildirilen Urbak'ın, yarın Bakırköy Cumhuriyet Savcılığı'na sevk edilebileceği belirtildi. 
     





</TEXT>
</DOC>
