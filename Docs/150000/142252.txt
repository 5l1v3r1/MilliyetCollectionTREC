<DOC>
<DOCNO> 142252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo03.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybolda kıyafet kargaşasına son... 
</HEADLINE>
<TEXT>

     Voleybol Federasyonu, bu sezon içinde çeşitli tartışmalara neden olan bayan takımları sporcularının şort, mayo ve tayt giymesi konusunda düştüğü çelişkiyi gidermek için anket yapacak. 
     Federasyon, tüm kulüplerdeki sporculara göndereceği anket formlarında sporcuların, Avrupa Voleybol Konfederasyonu'nun CEV sunduğu 3 seçenekten hangisini tercih ettiklerini soracak. 1 Mayıs'ta tamamlanacak anket sonuçlarına göre federasyonun maçlarda bayan sporcuların giysilerine bir standart getirmesi bekleniyor. 
     Bu arada federasyon, kulüplerden takımlarında yer alan yabancı sporcularla ilgili ayrıntılı bilgi vermelerini istedi. 
     
     ULUSLARARASI ORGANİZASYONLARDA DEĞİŞİKLİK 
     Bu arada Avrupa Büyük Erkekler ile Genç Bayanlar Şampiyonası elemeleri, Ankara Selim Sırrı Tarcan Spor Salonu'ndan alındı. 
     Voleybol Federasyonu, Avrupa Voleybol Konfederasyonu'nun CEV , Selim Sırrı Tarcan Spor Salonu'nun ölçülerinin maçların yapılmasına uygun olmadığını belirtince, salon değişikliğine gitti. Buna göre, 9-11 Mayıs tarihleri arasında yapılacak Avrupa Erkekler Voleybol Şampiyonası Eleme Grubu 2. devre maçları Gebze'deki Arçelik, 23-25 Mayıs tarihleri arasında gerçekleştirilecek Avrupa Genç Bayanlar Voleybol Şampiyonası Eleme Grubu karşılaşmaları da İstanbul'daki Eczacıbaşı Spor Salonu'nda gerçekleştirilecek. 
     
     BAHAR KUPASI'NA BAYAN TAKIMI KATILACAK 
     Öte yandan federasyon, bu yılki Avrupa Bahar Kupası'na, eylül ayında Ankara ve Antalya'da düzenlenecek Avrupa Bayanlar Voleybol Şampiyonası finallerine hazırlık olması amacıyla A Bayan Milli Takımı'nın katılmasını kararlaştırdı. 
     Federasyon, şampiyonanın hazırlıkları çerçevesinde milli takımın Ankara'da ve Bulgaristan'da yapılacak uluslararası voleybol turnuvalarına katılmasına da karar verdi. 
     





</TEXT>
</DOC>
