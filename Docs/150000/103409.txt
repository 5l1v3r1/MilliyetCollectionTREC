<DOC>
<DOCNO> 103409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur05.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, milletvekili adaylarını araştırıyor... 
</HEADLINE>
<TEXT>

     MHP, illere göndereceği müfettişlerle, milletvekili aday adaylarının, ''bölgede kabul edilebilirliklerini, hizmet yeteneğini'' araştıracak. 
     Seçim bildirgesini yazmaya, seçimlerde kullanılacak slogan ve şarkıları belirlemeye çalışan MHP'nin, bu çalışmalarını önümüzdeki hafta bitirmesi bekleniyor. 
     Alınan bilgiye göre, sloganlarda, MHP'nin, ''ekonomik kalkınmayı sağlayacak kadrolara sahip olduğu'' mesajı verilecek, yoksulluk ve yolsuzluğun bitirilmesi gerektiği vurgulanacak. 
     Afiş ve sloganlarda, MHP'nin, ''dürüst, yoksulluk ve yolsuzlukla mücadele edecek kadrolarla yönetime talip olduğu'' anlatılacak. 
     MHP Genel Başkanı, Devlet Bakanı ve Başbakan Yardımcısı Devlet Bahçeli'nin, ''Önce ülkem, sonra milletim, sonra partim'' sözü de afiş ve sloganlarda kullanılacak. 
     
     3 SEÇİM OTOBÜSÜ SİPARİŞİ VERİLDİ 
     Hazine yardımının bir bölümünü yeni Genel Merkez binası inşaatı için kullanacak MHP, yardımın geriye kalan kısmını seçim harcamalarına ayıracak. 
     27 ilde seçim otobüsü bulunan MHP, seçimlerde kullanılmak üzere 3 otobüs siparişi daha verdi. 
     Otobüslerden biri Genel Başkan Bahçeli'ye ayrılırken, gazeteciler için de bir otobüs tahsis edilecek. Milletvekili adayları da otobüslerden birini kullanabilecek. 
     
     İLLERE MÜFETTİŞ GÖNDERİLİYOR 
     Genel Merkez'e başvuran milletvekili aday adaylarının ismini il teşkilatlarına gönderen MHP, bu adayları illerde araştırmak üzere müfettişler görevlendirdi. 
     Teşkilatlardan Sorumlu Genel Başkan Yardımcısı Şefkat Çetin, ''doğrularını, toplumun beklentilerine cevap verecek doğru insanlarla'' anlatmak istediklerini söyledi. 
     Çetin, çeşitli kanallarla, adayların ''birikimi, yeteneği, bölgesinde kabul edilebilirlikleri, ülke ve millet sevgisi, hizmet yeteneği, TBMM'ye geldiği zaman MHP'nin takım oyununa uyum sağlayıp sağlayamacağını'' tespit edeceklerini, bunun, aday profilinin belirlenmesinde etkili olacağını kaydetti. 
     Şefkat Çetin, 3 Kasım seçimlerine, ''merkez parti özleminin pratiğe geçtiği bir parti olarak gireceklerini'' ifade etti. 
     





</TEXT>
</DOC>
