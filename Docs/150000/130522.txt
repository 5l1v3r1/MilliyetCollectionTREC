<DOC>
<DOCNO> 130522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko05.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Babacan Bir formül yazmışız, denklem belli... 
</HEADLINE>
<TEXT>

     Devlet Bakanı Ali Babacan, olası Irak operasyonu konusunda halen bir çok belirsizlik olduğunu, dolayısıyla henüz kesinleşmiş bir maliyet çıkarmanın mümkün olmadığını söyledi. 
     Bakan Ali Babacan, olası Irak operasyonun Türkiye ekonomisi üzerindeki etkisi ve yapılan çalışmalar hakkında bilgi verdi. 
     Irak konusundaki yaklaşımlarının belli olduğunu, kesinlikle barışçı bir çözümden yana olduklarını anlatan Babacan, şunları söyledi 
     ''Biz, çok sayıda can kaybına neden olacak, kötü sonuçlar getirecek, bölge ekonomisini derinden etkileyecek böyle bir operasyona sıcak bakmayız. Sonuna kadar barışçı yoldan çözülmesinden yanayız. Hükümetimiz bu konuda her tür yolu deneyecek. Ancak bir risk söz konusu olduğu için, hazırlıklı olmak şart. Bu konuda hükümetin kesin verilmiş bir kararı yok. Birleşmiş Milletler'in raporu da henüz hazır değil. Rapor ortaya çıksa da, ABD'nin tutumu ne olacak Diyelim ki rapor olumsuz oldu. ABD bir operasyon kararı verdi varsayım...böyle olacakmış gibi istişareler 3 koldan devam diyor.'' 
     
     ABD HAZİNE BAKAN YARDIMCISI TAYLOR 

     Babacan, ABD Hazine Bakan Yardımcısı Taylor ile ABD ve Türkiye'de görüştüklerini hatırlatırken, ''Taylor'la telefonla da görüşüyoruz. Önceki gün yine görüştük. Görüşmelerde ekonomik modelleri ortaya koyduk, körfez savaşını inceledik. 4 ayrı perspektiften körfez savaşı sonrasında Türk ekonomisi nasıl zarar gördü diye. Olası bir Irak operasyonunda nasıl zarar eder bunları inceledik.'' Olası Irak operasyonu konusunda farklı senaryoları incelediklerini ifade eden Babacan, şöyle devam etti 
     ''ABD, olası Irak operasyonu konusunda kendi hesaplarını yapıyor onlara maliyeti ne olur diye. Fakat o kadar belirsizlik var ki henüz kesinleşmiş bir maliyet yok. Farklı raporlar var. ABD'nin daha önceki operasyonlarında baştaki tahminlerin çok üstünde sapma var. Yola çıkarken, evdeki hesap çarşıya uymayabiliyor.'' 
     
     DENKLEM BELLİ 

     Babacan görüşmelerde Türkiye olarak, hiç bir rakamın üstünde durmadıklarını, ''şunu istiyoruz, bunu isteriz'' yaklaşımının kesinlikle olmadığını da söyledi. 
     Görüşmelerde, mekanizmanın ekonomiyle ilgili bölümünü önemli ölçüde belli bir noktaya getirdiklerini vurgulayan Devlet Bakanı Ali Babacan, ''Türkiye açısından esnek bir mekanizmanın söz konusu. Bir destek paketinin kompozisyonun nasıl olacağı ve olursa bir kredinin şartlarının nasıl olacağını, bunları tamamen biz belirleyeceğiz. Mekanizmanın motoru oluşturuldu, büyüklük konusunda herhangi bir şey henüz görüşmedik. Bir formül yazmışız. Formül belli, denklem belli, X'ler belli. Y'ler ve Z'leri dolduracağız. Hükümetin vereceği karar önemli. Karar nasıl verilir, ne yönde çıkarsa X'ler, Y'ler, Z'ler görüşülür ancak çok erken.'' Babacan bu arada, Uluslararası Para Fonu ile yürütülen program ile olası Irak operasyonun birbirinden bağımsız konular olduğunu ifade etti. 
     
     "EMEKLİ MAAŞ ZAMMINI IMF İLE GÖRÜŞTÜK" 

     Devlet Bakanı Ali Babacan, Uluslararası Para Fonu IMF Türkiye Masası Şefi Juha Kahkonen ve ekibi buradayken, ''emeklilerin maaşlarına iyileştirme yapacaklarını'' kendilerine ilettiklerini söyledi. ''Emeklilere maaş zammının maliyete 3 katrilyon lira, genel bütçenin yüzde 2'sidir. O kadar abartılacak bir şey değil'' dedi. 
     Ekonomide benimsedikleri yaklaşımı, ''mali disiplin ve borç stokunun düşürülmesi için gerekli faiz dışı fazlayı yakalamak'' olarak özetleyen Babacan, ''biz buna inanıyoruz. Mali disiplini sağladıktan sonra, kamu borç stokunu düşürdükten sonra, harcama kısmı ile ilgili karar, siyasi karardır. Biz halktan yana sosyal politikalardan yana olduğumuzu söyledik'' şeklinde konuştu. 
     Babacan, baştan beri sosyal politikalara, tarıma ağırlık verecekleri yönünde açıklamalar yaptıklarını hatırlatırken, şöyle devam etti 
     ''Emeklilere yaptığımız zam, sosyal politikaların gereğidir. Maaş politikası bile denemez. Maaş politikası olması için, makul bir maaş olması lazım. 160 milyon lira 130 milyon lira hatta 64 yaşın üstündekilere 24 milyon lira veriliyordu. Bunları beklenen enflasyon kadar arttıralım diyemezsiniz. Çünkü gerçekçi değil. IMF heyeti ile daha önce yaptığımız görüşmelerde, bunlara ağırlık vereceğimizi söyledik. Onlar da olumlu karşıladılar. Krizden kötü etkilenen toplum kesimlerinin desteklenmesinin, doğru bir yaklaşım olduğunu ifade ettiler.'' 
     
     BÜTÇE ÇALIŞMALARI DEVAM EDİYOR 

     Maaş artışına ilişkin kaynağın nereden bulunduğuna ilişkin sorularla karşılaşıldığını vurgulayan Babacan, ''Kaynak olmazsa zaten böyle bir çalışmaya girmezdik'' dedi. 
     Cuma günü maaş artışı açıklanırken, Salı günü kaynak açıklandığına işaret eden Bakan Babacan, devamla şöyle dedi 
     ''Bütçe çalışmaları devam ediyor. Bu çalışma kesin rakamlara dönüşmüş olmasa da, global rakamların ne kadar olduğu, nereden ek kaynak bulunacağı belli. Fakat kalem, kalem belli değildi. Salı günü kesinleştirdik, açıkladık. Daha ham halde veriler var. Bunlar kesinleşirse, ay sonuna kadar peyder pey açıklanacak. Yüzde 6.5'lik faiz dışı fazlanın tutturulması konusunda en ufak bir şüphe yok.'' 
     
     ''SORUNLARA VAKIFIZ'' 

     Bu arada Türkiye içinden gelen insanlar olduklarını ve Türkiye'nin sorunlarını iyi bildiklerini anlatan Babacan, ''Sorunlara vakıfız ve nasıl çözüleceğini biliyoruz'' ifadesini kullandı. 
     IMF ile ilişkilerde istişareye önem verdiklerini ifade eden Babacan, ''IMF ile dışardan empoze etmekten çok, karşılıklı istişare ile konuları götürüyoruz. Sorunlar ortada, biz biliyoruz ki IMF'de Türkiye'nin bir an önce refaha ermesini istiyor'' diye konuştu. 
     Hükümet olarak inanmadıkları şeyleri yapmayacaklarını vurgulayan Babacan, doğru olduklarına inandıkları uygulayacaklarını söyledi. 
     Türkiye için yanlış gördükleri şeyleri anlatacaklarını ve istişare edeceklerini anlatan Babacan, ''Bir programın başarıya ulaşması için hükümetin, bürokratların ve halkın mutlaka programı benimsemesi gerektiğini kaydetti. 
     Babacan uygulamada birliktelik içinde olduklarını da belirtti. Türkiye'de son 10 yılda, ekonomi birimlerinde bu kadar yakın ve ortak bir çalışmanın yürütülmediğini vurgulayan Babacan, bütün bakanların konulara, birbirinin işini ''nasıl kolaylaştırabilirim'' diye yaklaştığını ifade etti. 
     Babacan, ekonomik program konusunda ise şunları kaydetti 
     
     2007'YE KADAR ENERJİ AÇIĞI SÖZ KONUSU DEĞİL 

     ''Daha önceki programda güzel şeyler varsa, niye devam ettirmeyelim ama Türkiye'nin gerçeği ile uyuşmayan bazı noktalarda, tabii ki hükümetin farklı yaklaşımları olacaktır. Bu da çok doğal, Sosyal harcamalara ağırlık vereceğiz, lüzumsuz bir sürü proje var 5 binin üzerinde idi. 4 bine indi. Geçenlerde 600'ün üzerinde daha eksilttik. Daha nasıl elimine edebiliriz, bu konuda çalışmalar sürüyor. Eğitim, sağlık, adalet çok önemli. Sağlık konusunda bir eksiklik varsa, Türkiye'nin enerji fazlası varken, enerjide yatırıma devam ediliyorsa bu yanlış bir yaklaşım. Raporları inceledim. Türkiye'nin 2007 yılına kadar enerji açığı söz konusu değil. Enerji projeleri 6 ay bekleyebilir.'' 
     





</TEXT>
</DOC>
