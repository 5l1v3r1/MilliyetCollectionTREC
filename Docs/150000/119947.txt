<DOC>
<DOCNO> 119947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun16.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Planın içerisinde çok ince tuzaklar var" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın Kıbrıs sorununun çözümü için hazırladığı ve 11 Kasım'da taraflara sunduğu planda ''çok ince tuzaklar ve çok ince oyunlar'' olduğunu söyledi. 
     Denktaş, TV8'e yaptığı açıklamada, planın sunulma zamanının çok yanlış bir dönemde olduğunu belirterek, Türkiye Büyük Millet Meclisi'nin TBMM henüz toplanmamış ve bu konuyu görüşecek durumda olmadığını, KKTC'de de kendi rahatsızlığı ve diğer nedenlerden dolayı planın gerektiği şekilde incelenemediğini belirtti. 
     ''Önümüze konan plan eksikliklerle, aksaklıklarla, tuzaklarla dolu bir plandır'' diyen Denktaş, ''Bütün bunlara rağmen Kıbrıs'ta halkımıza 'derhal kabul edelim' diyerek yola çıkmak bence anlamsızdır. Bu konu Türkiye'de enine boyuna görüşülecek, eleştirilecek, konuşulacak, anlaşılacak bir meseledir'' dedi. 
     Kıbrıs'ın milli bir dava olduğunu, sadece Kıbrıs Türkü'nün değil, Türkiye'nin de hak ve çıkarlarının meselesi olduğunun altını çizen Denktaş, şunları söyledi 
     '' Kıbrıs Avrupa Birliği'ne girecek, girdi, giriyor diyorlar. Kıbrıs AB'ye müracaat etmedi ki, Rum müracaat etti. Bütün dünya da Rum'un müracaatını Kıbrıs müracaat etti diye kabul etti. AB'nin tarihlerini empoze ederek bir neticeye varmak istiyorlar. Bir oyun karşısındayız. Çok dikkatli olmamız gerekmektedir. Acele etmememiz gerekmektedir. Sağlam durursak haklarımızı koruyabileceğiz diye düşünmekteyim.'' Cumhurbaşkanı Denktaş, BM Genel Sekreteri Annan'dan tarihler konusunda nasıl bir esneklik istediği konusunda ise şunları kaydetti 
     ''Bu esnekliği zaten BM Kıbrıs Özel Temsilcisi Alvaro De Soto tarafından elde etmiştik. BM Genel Sekreteri'nin bir beyanatı üzerine kendisine yazılı olarak da bu esnekliğe ihtiyacımız olduğunu söyledim. Şeker suya düşmüş değildir. 'Zaman dardır' diyorlar ama, bu zaman bizim için uydurulmuş bir zaman değildir. Rumlara uygun bir zamandır.'' ''Biz biraraya gelip de birlikte konuşursak dünya bizi daha iyi anlayacak diye düşünüyorum'' diyen Denktaş, ''Bu konuda daha fazla konuşmak istemiyorum. Çünkü değerlendirme safhasındayız. Plan içerisinde çok ince tuzaklar, çok ince oyunlar vardır. Bu müzakare edilebilir mi, yoksa müzakereye zemin olması için ne lazımdır, bunları konuşmamız gerekiyor'' dedi. 
     





</TEXT>
</DOC>
