<DOC>
<DOCNO> 147582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur05.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda gizemli zatürree alarmı 
</HEADLINE>
<TEXT>

     Atatürk Havalimanı'nda bu sabah gizemli zatürree paniği yaşandı. 
     Bütün dünyada paniğe yol açan akut solunum yolu yetersizliği sendromu SARS virüsü ile ilgili olarak Atatürk Havalimanı'nda yapılan denetimlerde, Pakistan uyruklu 4 kişi virüs taşıdığı şüphesiyle kontrol altına alındı. 
     Dört Pakistanlının muayenesi sonucu Sars virüsü taşımadıkları ortaya çıktı. 
     THY'nin Karaçi-İstanbul seferini yapan 1057 sefer sayılı yolcu uçağında, Sağlık Bakanlığı Hudut ve Sahiller Sağlık Genel Müdürlüğü ekiplerince genel denetim yapıldı. 
     Denetimlerde, halsiz ve bitkin oldukları gözlenen ve ''SARS'' virüsü taşıdıklarından şüphelenilen Pakistan uyruklu 4 yolcu, Atatürk Havalimanı Sağlık Denetleme Birimi'nde muayene edildi. 
     Yapılan detaylı muayenede Pakistanlılardan üçünde virüse rastlanmadı. Dördüncü Pakistanlının ise sadece şeker hastalığından kaynaklanan sorunlar bulunduğu anlaşıldı. 
     Böylece, sabah saatlerinde İstanbul'da başgösteren öldürücü salgın paniği bu kez ucuz atlatılmış oldu. 

     
</TEXT>
</DOC>
