<DOC>
<DOCNO> 105818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/siyaset/siy01.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral geldi, Günday vazgeçti 
</HEADLINE>
<TEXT>

CHP’ye katılan Türk - İş Başkanı Meral, "Herkes bana genel başkanım derdi, şimdi ben genel başkanım’ diyeceğim" dedi 
     ANKARA Milliyet 

     Türk - İş Genel Başkanı Bayram Meral ve tiyatro sanatçısı Şahnaz Çakıralp, Genel Başkan Deniz Baykal’ın da katıldığı bir törenle CHP’ye katıldı. Baykal, Meral’e, "Gör bakalım, meydanlarda konuşmak kolay mı " derken, daha önce partiye katılacağı açıklanan TESK Genel Başkanı Derviş Günday, siyasete girmeme kararı aldığını bildirdi. 
     1987’de Süleyman Demirel’in genel başkanlığı döneminde de DYP’den milletvekili adayı olan Meral, şunları söyledi "Herkes bana genel başkanım derdi, şimdi ben genel başkanım’ diyeceğim. 15 gündür evde talim yaptım. Yazdım, çizdim, CHP’nin kapısını çaldım. CHP Atatürk’ün kurduğu parti. Meydanları ne kadar doldurursanız doldurun sorunların çözüm yeri parlamento. Başarılı olursak alkışlarlar, başarısız olursak gitti, bitti’ derler." 
     
     Günday şaşırttı 
     CHP Genel Merkezi’nden Meral ile birlikte Günday’ın partiye katılacağının duyurulmasına rağmen, Günday törene gelmedi. Baykal, Günday ile ilgili soruları yanıtlamazken, CHP’liler, "Günday’ın ayrı tören istediğini" söyledi. Ancak Günday yazılı bir açıklama yaparak, CHP ve DYP’den adaylık teklifi geldiğini, TESK örgütünün karşı çıkması üzerine de siyasetten vazgeçtiğini bildirdi. TESK Yönetim Kurulu’nun vize vermemesi üzerine Günday’ın adaylıktan vazgeçtiği öğrenildi. 
     CHP’den siyasete girmesi beklenen Ankara Sanayi Odası Başkanı Zafer Çağlayan da çeşitli partilerden milletvekilliği teklifi aldığını ancak bu dönem siyasete girmeyi düşünmediğini bildirdi. 
     
     Ünlü ve Hacıoğlu CHP’de 
     Eski Devlet Bakanı Fikret Ünlü ile eski İSO Başkanı Memduh Hacıoğlu’nun bugün CHP’ye katılacağı bildirildi. 
     
CHP’nin yeni yüzü      Kemal Derviş’in CHP’ye katılımının ardından partinin eski yüzünün yenilendiği ifade edildi. CHP Genel Başkanı Deniz Baykal da, Derviş’in partiye ivme kazandırdığını ve güç kattığını söyledi. Tempo dergisinin bu haftaki sayısında da CHP’nin yeni yüzü fotoğrafa işte böyle yansıdı. 
     



 SİYASET 















</TEXT>
</DOC>
