<DOC>
<DOCNO> 148360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko16.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7'den ekonomik programa destek... 
</HEADLINE>
<TEXT>

     Sanayileşmiş ülkelerin oluşturduğu G-7 grubunun, Türkiye'nin Uluslararası Para Fonu IMF desteğinde finansal istikrar ve ekonomik reformların ilerletilmesi için gösterdiği çabayı desteklediği bildirildi. 
     Hazine Müsteşarlığı'ndan yapılan açıklamaya göre, G-7 ülkeleri, basın açıklamasıyla Türkiye'nin tutumuna desteğini bildirdi. 
     G-7 açıklamasında, şu ifadelere yer verildi 
     ''Türk hükümetinin ekonomik ve finansal istikrar sağlama konusunda IMF destekli program kapsamında gösterdiği kararlı tutumunu destekliyoruz. 
     Bu kapsamda, Niyet Mektubu'nun imzalanmış olmasını ve piyasa güveninin artırılmasında temel unsurlar olan finansal istikrar ve ekonomik reformların ilerletilmesi amacıyla Türk hükümetinin yenilenen ve güçlendirilen taahhütlerde bulunmasını, büyük memnuniyetle karşılıyoruz. 
     Bu politikaların kararlılıkla ve tutarlı şekilde uygulanmaları, enflasyonun düşürülmesi, hükümetin borç yükünün azaltılması ve sürdürülebilir büyümenin sağlanmasında daha da başarılı olunabilmesi için temel oluşturacaktır.'' 
     





</TEXT>
</DOC>
