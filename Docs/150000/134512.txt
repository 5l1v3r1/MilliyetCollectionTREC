<DOC>
<DOCNO> 134512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur17.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adriana'nın üzerini örttüler... 
</HEADLINE>
<TEXT>

     Atatürk Havalimanı Dış Hatlar Terminali Gidiş Katı'nda bulunan dünyaca ünlü top model Adriana Karembeu'nun bikinili resminin yer aldığı Zeki Triko'ya ait reklam panosunun üzeri, hac dönemi boyunca kapatıldı. 
     Dış Hatlar Terminali İşletmecisi Tepe-Akfen-Vie Konsorsiyumu TAV yetkilileri, reklam panosunun, Devlet Hava Meydanları İşletmesi DHMİ İstanbul Başmüdürlüğü'nden gelen emir ile hac süresi boyunca kapatıldığını belirttiler. 
     Bu arada, Zeki Triko A.Ş. Yönetim Kurulu Başkanı Zeki Başeskioğlu, panonun kapatılmasına tepki gösterdi. 
     Hiçbir yetkilinin buna hakkı bulunmadığını savunan Başeskioğlu, ''Burası Suudi Arabistan değil. Böyle bir şey yapmaya hakları yok. Memlekette demokrasi ve hürriyet var'' dedi. 
     Dünyanın birçok yerinde Zeki Triko'ya ait birçok panonun bulunduğunu kaydeden Başeskioğlu, ''Bu panoyu ne münasebetle kapatırlar Ben parasını ödemişim'' diyerek tepkisini dile getirdi. 
     Söz konusu panoyla ilgili olarak bazı çevrelerce tepki mektupları aldıklarını da belirten Başeskioğlu, konuyla ilgili gerekli girişimleri başlatacaklarını sözlerine ekledi. 
     Fatih'te kuaför dükkanı işleten Yaşar Avcı isimli vatandaş, geçtiğimiz günlerde reklam panosunun kaldırılması için Atatürk Havalimanı'nda imza toplamıştı. 
     
</TEXT>
</DOC>
