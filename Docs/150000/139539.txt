<DOC>
<DOCNO> 139539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur38.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trendeki ceset... Azeri uyruklu bir kadın aranıyor... 
</HEADLINE>
<TEXT>

     Haydarpaşa Garı'ndaki bir trende, 11 gün önce cesedi bulunan Malatyalı terzi Aygaz Makasçı'yı gasp amacıyla öldürdüğü sanılan Azeri uyruklu kadın ile bu kadının eski eşini yakalama çalışmaları sürüyor. 
     Asayiş Şube Müdürlüğü'nden alınan bilgiye göre, 16 Şubat 2003 tarihinde TCDD'ye bağlı Van Gölü Ekspresi'nde 4 parça halinde cesedi bulunan kişinin, kimlik tespit çalışmaları başlatıldı. 
     İstanbul polisi, tüm emniyet birimlerinden bayram günü ya da daha öncesinde kaybolan kişi olup olmadığı yönünde bilgi istedi. 
     Malatya Emniyet Müdürlüğü, bekar yaşayan terzi Aygaz Makasçı'nın Kurban Bayramı'nın 2. gününden beri kayıp olduğunu ve evinde yapılan aramalarda kan izine rastlandığını, bazı eşyalarının da çalındığını bildirdi. 
     Bunun üzerine, başı bulunamayan cesedin parçalarının fotoğrafları Malatya'ya gönderilerek, Makasçı'nın yakınları tarafından teşhis edilmesi istendi. 
     Yakınları, ameliyat izinden ve oldukça büyük olan parmak tırnaklarından Makasçı'yı teşhis etti. Bu arada, cesetten alınan parmak izi ile Makasçı'nın evinden alınan bir bira şişesindeki parmak izlerinin örtüştüğü bildirildi. Makasçı'nın, birikmiş parası bulunduğu, cinayetin gasp amacıyla işlenmiş olabileceği kaydedildi. 
     Malatya polisi, evden çalınan eşyayı satın alan bir kişiyi gözaltına aldı. Bu kişinin sorgusu sonucu, Makasçı'nın son günlerde Azeri uyruklu genç bir kadınla birlikte olduğu belirlendi. 
     İstanbul polisi de, cinayetle ilgili olarak, Azeri uyruklu kadın ile bu kadının İstanbul'da yaşadığı öğrenilen eski eşini aramaya başladı. 
     Malatya Asayiş Şube Müdürlüğü'nden bir ekibin de soruşturmaya yardımcı olmak amacıyla İstanbul'a gelerek, çalışmalara katılacağı öğrenildi. 
     Polis yetkilileri, Makasçı'nın evinden alınan kan örnekleri ile cesetten alınan örneklerin Adli Tıp Kurumu'nda henüz karşılaştırılmadığını belirttiler. 
     





</TEXT>
</DOC>
