<DOC>
<DOCNO> 139582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/siyaset/siy01.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikat AKP’den Sağduyu’ istedi 
</HEADLINE>
<TEXT>

Nakşibendi tarikatı Lideri Nureddin Çoşan milletvekillerine "Tezkere oylamasında inançlarınıza göre hareket edin" çağrısı yaptı 
     SERHAT OĞUZ İstanbul 

     Nakşibendi tarikatı lideri ve Sağduyu Partisi Onursal Başkanı Nureddin Coşan, 3 Kasım seçimlerinde destek verdiği AKP’ye olası Irak savaşı nedeniyle tavır aldı. "Savaşa hayır" diyen Coşan, AKP milletvekillerinden tezkere oylamasında inançlarına göre hareket etmelerini isteyerek, "Sorumluluğunuzun gereği, doğru olanı yapın" dedi. 
     Sağ partilerin her seçim öncesi oylarına göz diktiği Nakşibendi Tarikatı’na bağlı İskenderpaşa Cemaati geçtiğimiz aylarda kendi partisini kurmuştu. Ancak seçime katılamadıkları için 3 Kasım’da AKP’ye destek verdiklerini açıklayan cemaatin lideri Nureddin Coşan, partisinin internet sitesinde ve gazeteye verdiği ilanlarda kamuoyunda AKP’yi uyardı. Coşan, "zorbalığın ve küstahlığın istikbalimizi ve istiklalimizi tehdit eder duruma geldiği zor günler yaşıyoruz" diyerek başladığı açıklamasında, AKP milletvekillerine şöyle seslendi "Hükümeti ve yetkilileri doğru politikalar üretmeye ve uygulamaya çağırıyoruz. Tarihimizi gözden geçirelim. Komşularımızla dost ve barış içinde geçinmeyi başardığımız şart ve zeminleri analiz edelim. Farklılıkları barışı riske sokacak hale getirlemeyelim. Eğer tefrika aranacak olursa, parmak izi her insanda farklıdır. Halbuki fıtrattaki tevhid, insanlık için tek çözümdür. Güç silahta, parada değil, adalet, doğruluk ve Hak’tadır. 
     Sayın AKP milletvekilleri, fayda uzun vadeli, reçete acı olabilir. Ama duygusal olmayın Bu tezkere oylaması bir inanç işidir. Sağduyulu olun. İnsaflı olun. Yakın tarihimizdeki basiretsiz idarecilerimizin düştüğü gaflete, yanlışa düşmeyin. Sorumluluğunuzun gereği, doğru olanı yapın." 
     
Siyasete hep yakınlar      Mehmet Zait Kotku’nun 1958 yılında oluşturduğu cemaat, her zaman siyasetçilere yakın oldu. Kotku’nun ölümünden sonra cemaatin liderliğini üstlenen damadı Esad Coşan da siyasetçilerle ilişkisine devam etti. 28 Şubat sürecinden sonra Avustralya’ya giden Coşan, burada geçirdiği trafik kazasında ölünce yerine oğlu Nureddin Coşan geçti. 
     



 SİYASET 











</TEXT>
</DOC>
