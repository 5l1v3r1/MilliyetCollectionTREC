<DOC>
<DOCNO> 121673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur21.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Manevi işkence görüyorum'' 
</HEADLINE>
<TEXT>

     Ak Parti Genel Başkanı Recep Tayyip Erdoğan, hukuki durumuyla ilgili olarak, ''manevi işkence gördüğünü'' söyledi. 
     Erdoğan, Fransa'dan Türkiye'ye dönerken gazetecilerin sorularını yanıtladı. 
     Geçmiş hükümetlerin AB konusunda yanlış yaptıkları, ağır davrandıkları eleştirilerine katılıp katılmadığı sorusunu yanıtlarken Erdoğan, 58. hükümetten önceki iktidarların bu konuda nasıl bir çalışma yaptığını bilemediğini dile getirdi. Ancak, Kopenhag Kriterleri için gerekli olan yasaların çıkarılmasında gecikildiğini anlatan Erdoğan, şöyle devam etti 
     ''Uygulamada çok ciddi yanlışlar olmuştur. Bunların örneklerinin biri de benim. Görüştüğüm AB ülkelerinin başbakanlarının tümü, bana, senin durumun niye böyle diye sordular. 
     Kanun çıkarılıyor, uygulaması yok. AB konusunda ağır davranılmıştır. Düşünce ve ifade hürriyeti konusunda ağır davranılmıştır. İşkenceler durmadı, ülkede işkencenin cezası ağır ama, uygulama devam ediyor. 
     İşe başlar başlamaz, insan hakları ihlalleri konusunda emniyet teşkilatına gerekenin söylenmesi talimatını verdik. Birileri gelip konuşma yapmak istiyorsa, polis tedbirini alır. Onlar da açıklamalarını yapar, sonra herkes dağılıp gider. Yeter ki, fiili bir eyleme dönüşmesin. Dönüştüğü zaman tabii ki o zaman polis müdahalesini yapacaktır. Fiili eylem olmadıkça asla müdahale olmamalı. Bunlardan rahatsız olmamalıyız. Bunlara alışmamız gerekir artık. Bu konularda rahat olursak, ülkedeki gerilimler de azalır.'' Erdoğan, ''Siyasi yasaklısınız. Size de siyasi bir işkence yapıldı denilebilir mi '' sorusuna da, ''Ben manevi işkence görüyorum'' karşılığını verdi. 
     Başbakan Abdullah Gül ile AB üyesi ülkelerde gerçekleştirdiği temaslar hakkında bir değerlendirme yapacağını bildiren Ak Parti Lideri, gezi süresince Gül ile telefonda görüştüğünü kaydetti. Erdoğan, Cumhurbaşkanı Ahmet Necdet Sezer'e de duruma göre bilgi verebileceğini bildirdi. 
     
     ''BEN NİYE ARAYAYIM''- 

     Seçimlerin ardından Kapatılan RP'nin Genel Başkanı Necmettin Erbakan ile bir temasının olup olmadığı sorusuna karşılık Erdoğan, ''Seçimden öyle bir netice ile çıktık ki böyle bir seçim neticesinden sonra aranması gereken biziz, ben niye arayayım'' dedi. 
     Bir gazetecinin, ''Büyüklük bende olsun'' deyip aramayı düşünmüyor musunuz '' sözleri üzerine de Erdoğan, ''Şu anda böyle bir düşüncem yok. İhtiyaç olursa gider, ziyaret ederim'' diye konuştu. 
     Recep Tayyip Erdoğan, ''AB ülkelerine başbakan olarak gelseydiniz bir değişiklik olur muydu '' sorusuna, ''Tabii, daha resmi olurdu. Ama gördüğünüz gibi karşılamalarda herhangi bir değişiklik olmadı'' karşılığını verdi. 
     Erdoğan, bir soru üzerine de seçim döneminde mitinglerde bahsettiği, ülkede vatandaşın tespit ettiği yolsuzluklarla ilgili ihbarlarda bulunabilecekleri ''beyaz masaların'' kurulması için parti genel merkezinde düzenlemeler yapıldığını bildirdi. 
     
</TEXT>
</DOC>
