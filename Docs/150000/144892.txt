<DOC>
<DOCNO> 144892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun07.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergeler saldırıyor... 
</HEADLINE>
<TEXT>

     DIŞ HABERLER SERVİSİ 

     Kuzey Irak’ta Mesud Barzani liderliğindeki Kürdistan Demokratik Partisi KDP yönetiminin merkezi Erbil’in güneyinde yer alan Pirdavud bölgesinde peşmergelerin Irak askerleriyle şiddetli çarpışmalara girdiği bildirildi. BBC’nin Arapça internet sitesi, konuyla ilgili verdiği haberde, Amerikan birlikleri desteğindeki peşmergelerin Irak birliklerine karşı başlattığı saldırıda topçu ateşi ve yoğun otomatik silahların kullanıldığını duyurdu. BBC, bölgedeki muhabirine dayanarak, Kürt peşmergelerin güneydeki petrol kenti Kerkük’e doğru ilerlemeye çalıştığını belirtti. 
     
     3 Irak askeri öldürüldü 
     Öte yandan İran resmi ajansı IRNA da, K. Irak’ta yayın yapan bir TV istasyonuna dayanarak verdiği habere göre, Erbil’in kuzey bölgesine saldıran Irak askerleri peşmergeler tarafından püskürtüldü. Irak saldırısını Erbil’in 15 kilometre kuzeyindeki Tepe Garus bölgesinde püskürten peşmergeler, 3 Irak askerini öldürdü. Kürt televizyonu da peşmergeler ile Irak askerleri arasında, Erbil yakınlarındaki Şirabad ve Dolehbekr köylerinde zaman zaman çatışmalar çıktığını kaydetti. 
     


GÜNCEL 
























</TEXT>
</DOC>
