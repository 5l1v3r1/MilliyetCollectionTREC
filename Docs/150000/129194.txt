<DOC>
<DOCNO> 129194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/siyaset/siy02.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türkler BM Planı’nı istiyor 
</HEADLINE>
<TEXT>

Kıbrıs gazetesinin yaptığı ankete göre, her üç Kıbrıslı Türk’ten ikisi Annan Planı’nı mevcut haliyle destekliyor 
     DIŞ HABERLER SERVİSİ 

     KKTC’de halkın yaklaşık yüzde 65’inin Birleşmiş Milletler Genel Sekreteri Kofi Annan tarafından sunulan çözüm planını mevcut haliyle desteklediği ortaya çıktı. Kıbrıslı Türklerin yarısından fazlası 28 Şubat’a kadar bir çözüm bulunacağına da inanıyor. Annan planına en fazla destek, planda Rumlara bırakılması öngörülen Güzelyurt bölgesinden geldi. 
     
     65.4 oranında destek 
     Kıbrıs gazetesinin yan kuruluşu KADEM’e 1194 kişinin katılımıyla yaptırdığı anketten Annan planının mevcut şekline yüzde 65.4 oranında destek çıkarken, "Yapılacak bir referandumda plana hayır derdim" diyenlerin oranı yüzde 28.2’de kaldı. 28 Şubat’a kadar bir anlaşmaya ulaşılacağına inananların oranı yüzde 50.4 olurken, katılımcıların yüzde 46.4’ü aksi yönde görüş belirtti. 
     Annan planında Rumlara bırakılması öngörülen ve toplumda büyük tartışmalara yol açan Güzelyurt’tan oldukça ilginç sonuçlar alındı. Güzelyurtlular plana 75.3’le en büyük desteği verirken, bu oran İskele bölgesinde yüzde 50.3’lere kadar düştü. Ankette bir başka sürpriz sonuç da polis ve askerlerin verdiği destek oldu. Plana en yüksek oranda destek veren meslek gruplarının başında yüzde 83.3’le asker ve polis geliyor. Bunu yüzde 78 ile öğretmen ve yüzde 77.5 ile memurlar izliyor. En düşük destek ise çiftçi, emekli ve esnaftan çıktı. 
     



 SİYASET 














</TEXT>
</DOC>
