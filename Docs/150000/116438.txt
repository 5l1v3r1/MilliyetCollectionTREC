<DOC>
<DOCNO> 116438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur21.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Güçlü bir Türkiye için siyasi gücü milletimizden istiyorum 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, siyasi riski yüksek kararları popülizme yönelmeden uyguladıklarını, ülkenin geleceğini etkileyecek yapısal kararları aldıklarını belirterek, ''Güçlü ve lider bir Türkiye için, projelerimizi uygulayabilmek için yeter bir siyasi gücü milletimizden istiyorum'' dedi. 
     Devlet Bahçeli, Mersin'de partisince düzenlenen mitingte, Türkiye'nin uzun yıllardır koalisyon hükümetleriyle yönetildiğini ve bunların kısa süreli olduğunu belirterek, birikerek büyüyen ekonomik ve sosyal sorunların bu nedenle daha da arttığını anlattı. 
     MHP'nin sosyal barış, uzlaşma ve hoşgörünün oluşması amacıyla hükümette yer aldığını, uyumlu ve kararlı bir çalışma gerçekleştirildiğini, ancak, son dönemde Başbakan Bülent Ecevit'in sağlık sorunları gerekçe gösterilerek bir siyasi senaryonun yaşama geçirildiğini söyledi. 
     Öncekiler gibi ''enkaz edebiyatı'' yaparak göreve gelmediklerini ve icraatlara yöneldiklerini anlatan Bahçeli, konuşmasını şöyle sürdürdü 
     ''Çünkü hükümette MHP vardı. Ekonomik ve sosyal sorunları vakit harcayarak istismar edemezdik. Ancak, karşımızda gökkuşağı gibi bir koalisyon oluşturuldu. Haksız, ahlaksız, alçakça saldırılarda bulunuldu. MHP'siz hükümet senaryoları uygulamaya konuldu. Çünkü, MHP'nin millet ve ülkenin geleceği için ortaya koyduğu milli duruş onları rahatsız etti.'' 
     
     ''9 IŞIKLA AYDINLANMAK'' 

     Hükümetin, deprem ve doğal felaketlere, yaşanan iki ekonomik krize rağmen önemli gelişmeler sağladığını belirten Bahçeli, çürümüş ne varsa üzerine gittiklerini, yetimin hakkının yenilmesine engel olduklarını, enflasyonun düşürülüp büyümenin gerçekleştirildiğini kaydetti. 
     Türkiye'nin yeni bir krize girmemesi için aldıkları kararları tavizsiz bir şekilde uyguladıklarını kaydeden Bahçeli, şöyle devam etti 
     ''Cumhuriyet tarihinin en ağır krizi yaşanıyordu ve bunun mutlaka aşılması gerekirdi. Aksi halde sosyal kargaşa, çatışma içine girilebilirdi. Bu yönde büyük ve önemli yapısal reformlar gerçekleştirildi. Siyasi riski yüksek kararları popülizme yönelmeden uyguladık. Seçimler olmasaydı bunun olumlu sonuçları görülmeye başlanacaktı.'' Türkiye'nin geleceği için projeler hazırladıklarını belirten Bahçeli, ''Güçlü ve lider bir Türkiye için yeter bir siyasi gücü milletimizden istiyorum. Bunun için tekbaşına iktidar olmak gerekiyor. Mumla değil, 9 ışıkla aydınlanmak için destek istiyorum'' diye konuştu. 
     AB sürecinde ulusal program oluşumunda hassas davrandıklarını ve bunun gereklerini yerine getirdiklerini ifade eden Bahçeli, MHP'nin AB'ye değil, çifte standart uygulanmasına, samimiyetsiz yaklaşıma ve dayatmalara karşı olduğunu söyledi. 
     
     AB, ULUSAL PROGRAM VE MHP 

     MHP'nin ulusal programı savunduğunu ve bunun yerine getirilmesi yönünde ısrarcı olduğunu kaydeden Bahçeli, çıkarılan uyum yasalarına rağmen yeni taleplerle Türkiye'nin karşısına çıkıldığına dikkati çekerek, şunları kaydetti 
     ''MHP, ulusal programa engel teşkil etmez, aksine katkı sağlar. Ancak, AB dayatmaları ile PKK'nın talepleri iskambil kağıdı gibi üst üste gelince MHP olmaz diyor. Şu açıkça bilinmelidir Diyarbakır'dan başlayıp Brüksel'e doğru çıkan cennet yolculuğu MHP var oldukça Cumhuriyet'in Başkenti Ankara'da kesilir.'' Konuşmasında Kuzey Irak'taki oluşum üzerinde de duran Bahçeli, Türkiye'nin geleceğini tehdit edecek, toprak bütünlüğüne yönelik her türlü girişime izin vermeyeceğini bildirdi. 
     Bahçeli, insanların düşlerinin, rüyalarının yerine getirilemeyecek vaatlerle istismar edilmemesi gerektiğinin de altını çizerek, ''Bundan vazgeçin. Biz her yerde konuşuruz, ancak yaylalarda konuşmayı bazılarının yaptığı gibi yalılarda konuşmaya tercih ederiz'' dedi. 
     Bahçeli, konuşmasını tamamladıktan sonra parti otobüsünden mitinge katılanlara karanfil attı ve ''Millet iradesi neyi gerektiriyorsa o olur'' dedi. 
     
     NOTLAR 

     Devlet Bahçeli'nin Cuma Namazı kıldığı Mersin'deki Muğdat Camisi'nde, imam, vaazında, herkesten seçimlere katılarak oy kullanmalarını istedi. 
     Bahçeli'nin bulunduğu araç konvoyunun miting alanına gelişi sırasında, Güneykent Mahallesi'nde, sürücüsü ve plakası henüz belirlenemeyen bir otomobilin çarpması sonucu ağır yaralanan ve soyadı öğrenilemeyen Mehmet 6 , Mersin Devlet Hastanesi'ne kaldırıldı. Küçük Mehmet'in, yoğun bakım ünitesinde tedavi altına alındığı, olayla ilgili soruşturmanın sürdürüldüğü bildirildi. 
     





</TEXT>
</DOC>
