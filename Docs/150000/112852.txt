<DOC>
<DOCNO> 112852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun03.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kana bulanan Bali, dünyanın yeni 11 Eylül'ü 
</HEADLINE>
<TEXT>

     Yeni Zelanda Başbakanı Helen Clark, haftasonu Endonezya'nın turistik Bali Adası'nda meydana gelen saldırıyı "Avustralya'nın 11 Eylül'ü" diye nitelendirerek "Saldırı açıkça Batılıları hedef aldıyor" dedi. 
     Avustralya, Bali saldırısının sorumlusu olan teröristlerin yakalanabilmesi için iki ülke arasındaki işbirliğini görüşmek üzere bu ülkeye dışişleri ve adalet bakanlarını gönderiyor. 
     Avustralya Başbakanı John Howard, parlamentoda yaptığı konuşmada, Dışişleri Bakanı Alexander Downer ile Adalet Bakanı Chris Ellison'ın bugün ya da yarın Endonezya'ya hareket edeceklerini açıkladı. 
     Howard, önümüzdeki Pazar gününün, saldırıda ölen kurbanlar için ulusal yas günü olacağını da söyledi. 
     
     CEMAA İSLAMİYE'DEN YALANLAMA- 

     Saldırının arkasında El Kaide ile bağlantılı Cemaa İslamiye örgütü olduğu öne sürülürken bu örgütün lideri Ebu Bekir Beşir, iddiaları reddetti. Bekir, saldırıyla ilgileri olmadığını söyledi. 
     Patlamaların ardından Endonezya'daki bazı yabancı elçiliklerin güvenlik önlemleri artırıldı. ABD, İngiltere ve Fransa elçilikleri önündeki askeri personel ve polis sayısının artırıldığı belirtiliyor. 
     Endonezya'da kabine de bugün saldırıyla ilgili olarak özel bir toplantı yapacak. Olağanüstü toplantıya Devlet Başkanı Megawati Sukarnoputri başkanlık edecek. 
     
     ÖLÜ SAYISI 188 

     Bali adasındaki Kuta'da bulunan ve yabancılara özel Sari gece kulübünün önünde bir otomobile yerleştirilen bombanın Cumartesi gecesi yerel saatle 23.30 sularında patlaması sonucu, son bilgilere göre 188 kişi öldü. 
     Canberra yönetimi, ölenlerin 14'ünün Avustralyalı olduğunu doğrularken, 110'unun yaralandığını, 200'den fazla Avustralyalı'ya da ulaşılamadığı belirtiyor. 
     
     CESETLER 10 METRE ÖTEYE FIRLADI 

     Saldırıda ölen ve yaralananlar arasında Avustralyalıların dışında Japonya, İngiltere, Almanya ve İsveç gibi çeşitli ülke vatandaşları bulunuyor. 
     Patlamanın etkisiyle olay yerinde 2 metre çapında bir çukur oluştuğu, cesetlerin 10 metre öteye fırladığı belirtiliyor. 
     
     SALDIRIDA ÖLEN YA DA YARALANAN YABANCI SAYISI 

     AVUSTRALYA 15 Avustralyalı'nın öldüğü kesinleşti. 110 Avustralyalı'nın yaralandığı saldırıda, 220'sinin akıbeti henüz blli değil. 
     ENDONEZYA Bali'deki Sanga Hastanesi verilerine göre, 13 Endonezyalı öldü. 
     SİNGAPUR Hastane verilerine göre, ölenler arasında 5 Singapurlu bulunuyor. 
     İNGİLTERE 4 İngiliz ölürken, 18'i yaralandı. 
     ABD ABD Dışişleri Bakanlığı, en az 2 Amerikan vatandaşının öldüğünü, 3'ünün yaralandığını açıkladı. 
     İSVEÇ Hastane kayıtlarına göre, 2 İsveç vatandaşı öldü. 
     İSVİÇRE İsviçre Dışişleri Bakanlığı'na göre, İsviçreli bir kadın öldü, 2'si ağır 5 kişi yaralandı. 
     HOLLANDA 1 Hollandalı öldü. 
     FRANSA 1 Fransız vatandaşı öldü. 
     ALMANYA Hastane kayıtlarına göre 1 Alman vatandaşı öldü. Almanya Dışişleri Bakanlığı, 5'i ağır 8 Alman'ın yaralandığını açıkladı. Görgü tanıkları, 2 Alman kadının kayıp olduğunu belirtti. 
     GÜNEY KORE Güney Koreli 1 kişi öldü, geri dönmeyen 2 kişi araştırılıyor. 
     EKVADOR 1 Ekvadorlu öldü. 
     YENİ ZELANDA Yeni Zelanda, ölenler arasında bir vatandaşının bulunduğuna ilişkin doğrulanmamış bilgiye sahip. 11 Yeni Zelandalı'nın yaralı olduğu saldırıda 2 kişi de kayıp. 
     HONG KONG Hong Konglu bir ragbi kulübünün 7 oyuncusu ile 3 taraftarı kayıp. 2 hakem de yaralı. 
     TAYVAN 1 Tayvanlı'nın akıbeti bilinmiyor. 
     JAPONYA Japonya Dışişleri Bakanlığı'ndan bir yetkili, 7 kişinin yaralandığını açıklarken, Japon basını bu kişilerin tümünün kadın olduğunu duyurdu. 
     BELÇİKA Belçika Dışişleri Bakanlığı, 6 vatandaşlarının hafif yaralandığını açıkladı. 
     İTALYA İtalya'nın Cakarta Büyükelçiliği, patlamada ölen İtalyan olmadığını, ancak 6 kişinin hafif yaralandığını bildirdi. 
     FİNLANDİYA 1 Finli hafif yaralandı. 
     





</TEXT>
</DOC>
