<DOC>
<DOCNO> 124945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun11.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Türkiye Kıbrıs kartını kullanamadı" 
</HEADLINE>
<TEXT>

     Fransa'da yayınlanan Le Figaro gazetesinde çıkan bir haberde, ''Türkiye'nin Kıbrıs kartını kullanamadığı'' yazıldı. 
     Haberde, AB'nin birleşik Kıbrıs'ı birliğe almak istediği ve bu yüzden müzakerelerin başarılı olmasını istediği ifade edilirken, ''Türkiye'nin Kıbrıs kartını zamanında kullanamadığı için kaybettiği'' iddia edildi. 
     Fransız gazetesi, Kıbrıs'ta artık güç çatışmasının ''siyasi'' değil, ''hukuki'' bir çatışma olacağı yorumunu yaparken, Kıbrıs sorununda 2004'e kadar çözüm olmadığı takdirde Türkiye'nin üyelik şansının hiç olmayacağı ileri sürüldü. 
     Kıbrıs'ta yaşanan gelişmelere atıfta bulunan haberde, Rum Kesimi'nin yeni inisiyatifler aldığı ifade edildi. 
     
     KOPEHHAG'IN YANKILARI 
     Öte yandan, Liberation gazetesinde yayınlanan iki makalede, Kopenhag zirvesinde AB liderlerinin Türkiye'nin müzakere tarihine ilişkin aldığı karara geniş yer verildi. 
     Michel Gresillon tarafından, ''Görünmeyen Sınırlar'' başlığıyla kaleme alınan makalede, Avrupa'nın coğrafi sınırlarını çizmenin mümkün olmadığı ifade edildi. Makalede, Türkiye'nin nüfus olarak büyük olmasının da AB'ye üye olmasında engel gösterilmesine karşı çıkıldı. 
     Liberation gazetesinde, Pierre Marcelle tarafından yazılan ''Ankara ve Varşova'' başlıklı makalede ise ''AB'nin gerçekte tek dinli bir Avrupa istediği'' yorumu yapıldı. 
     Bu makalede, özellikle Polonya örneğine geniş yer verildi ve Türkiye'ye oranla daha az laik olan ve katı Katolik olan Polonya'ya karşı AB'nin çok hoşgörülü davrandığı belirtildi. 
     





</TEXT>
</DOC>
