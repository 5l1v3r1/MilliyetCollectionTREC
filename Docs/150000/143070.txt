<DOC>
<DOCNO> 143070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/dunya/dun02.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklemeden vuracaklar 
</HEADLINE>
<TEXT>

The New York Times’a göre Pentagon Irak’ın işgalini başlatmak için bölgeye yığınağın tamamlanmasını beklemeyecek. Bu yüzden, savaş her an başlayabilir 
     SEMA EMİROĞLU New York 

     Irak savaşını mümkün olan en kısa sürede başlatmak isteyen ABD, Körfez Bölgesi’ne yaklaşık 250 bin asker yığmasına rağmen, savaşta kilit rol oynayacak güçlerinin hala ABD’de olması nedeniyle alternatif planlar üzerinde çalışıyor. Amerikan New York Times gazetesine göre, ABD Savunma Bakanlığı Pentagon , Irak’ın işgalini yığınak sürerken başlatmayı planlıyor. 
     Komutanlar, Türkiye yeşil ışık yakmadığı için, "Demir At" diye de bilinen 4. Mekanize Tümeni’nin ağır donanımlarını İskenderun açıklarındaki gemilerde bekletilmesi nedeniyle de Kuzey Cephesi için yedek planlar üzerinde çalışıyor. 
     
     Yığınak nisan ortası tamam 
     New York Times’ın haberine göre, Kuveyt’te sadece Apache ve Black Hawk helikopterleriyle desteklenen 101’inci Hava Tümeni’nin bir bölümü çarpışmaya hazır. ABD’nin üç güçlü birliği, 1. Mekanize Tümeni, 1. Zırhlı Tümen ve 3. Zırhlı Mekanize Alayı ise hala ya ABD’de ya da Avrupa’da bulunuyor ve en erken nisan ortasından önce Basra Körfezi’nde olmayacak. 
     
     Powell out’, Rumsfeld in’ 
     Yeni strateji, komutanlara savaşa her an başlama seçeneğini veriyor, ancak Körfez Savaşı sırasında Genelkurmay Başkanı olan Dışişleri Bakanı Colin Powell’ın doktrininden çok kesin biçimde ayrılıyor. 1991’de Powell’ın yönetimindeki ordunun bölgede ezici çoğunlukta bir güç toplaması altı ayı almış, Kuveyt’teki saldırıya da ancak büyük sayıda asker ve lojistik yığınağının tamamlanması ve müttefik uçakların Irak’a 39 gün güren hava bombardımanından sonra başlanmıştı. 
     New York Times, bu kez kuvvetlerin aşamalı biçimde bölgeye varışının, Kuveyt limanlarının sınırlı kapasiteye sahip olması kadar, Savunma Bakanı Donald Rumsfeld’in büyük ve ağır kara kuvvetlerinin her zaman gerekli olmadığı görüşünden kaynaklandığını yazdı. Amerikan ordusunun bu kez güçlü hava saldırısıyla desteklenecek daha az sayıda birlikten, daha çok ateş gücü elde etmek istediği kaydedildi. 
     Yüksek teknoloji, birliklerin daha yakın işbirliği, etkin istihbarat, etkili hava gücü ve Irak’a yönelik psikolojik operasyon, bu kez Pentagon’u kısa savaş için ümitlendiriyor. 
     
Eski komutanlar endişeli      Aralarında tecrübeli komutanların da bulunduğu bazı askeri uzmanlar, "Yığınağı beklemeden vur" planından endişeli. Körfez Savaşı’na katılan bazı eski Amerikalı komutanlar, bölgede daha fazla kuvvet olması halinde risklerin daha az ve ordunun daha iyi durumda olacağını vurguladı. Eski bir üst düzey askeri yetkili tepkisini, "Eğer geçen sefer Powell doktrini ile başarılı olmuşsak, şimdi neden bunun daha azına razı olalım Bu bize tuhaf geliyor. Bölgeye yığılan kuvvetler, bu savaşta çabuk zafer kazandıracak kadar güven vermiyor" dedi. 
     



 DÜNYA 











</TEXT>
</DOC>
