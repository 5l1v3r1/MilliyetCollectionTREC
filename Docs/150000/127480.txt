<DOC>
<DOCNO> 127480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur19.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Müsteşarı ile neler konuşuldu 
</HEADLINE>
<TEXT>

     Türkiye ile ABD'nin, Irak'ta olası bir savaş durumunda Türkiye için ''esnek ve günün koşullarına adapte edilebilecek'' bir ekonomik paketin yapısı üzerinde anlaşmaya vardığı bildirildi. 
     Diplomatik kaynaklardan edinilen bilgiye göre, ABD Hazine Bakanlığı Müsteşarı John Taylor ve Dışişleri Bakan Yardımcısı Marc Grossman'ın Ankara ziyareti sırasında, Türkiye'nin olası bir savaştan kaynaklanabilecek zararlarını karşılamak için, ''esnek ve günün koşulalarına adapte edilebilecek'' bir ekonomik paket üzerinde mutabık kalındı. Paketin boyutuna ilişkin görüşmelerin ise yılbaşından sonra sürdürülmesine karar verildi. 
     Taylor ve Grossman'a, Ankara'da MGK bildirisiyle pekiştirilerek verilen en önemli mesajlardan biri de Irak'a operasyon için ''uluslararası meşruiyet'' zorunluluğu oldu. 
     Amerikalı yetkililere ayrıca, Türk kamuoyunun Irak halkının şimdiye kadar çektiği ıstırapların yeni bir silahlı çatışmayla ağırlaşmasını istemediği yönündeki eğilimi aktarıldı. 
     Türkiye ile ABD arasındaki görüşmeler, tüm alanlarda yılbaşından sonra da sürdürülecek. 
     Bu arada iki ülkenin, Türkiye'deki üslerin keşif amacıyla incelenmesinin belli kurallara bağlanması konusunda bir belge için çalışmalar yaptığı bildirildi. 
     Diplomatik kaynaklar, keşif için Türkiye'ye gelen ABD askerlerinin hukuki statüsüne ilişkin iki ülke arasında bir mutabakata ihtiyaç bulunduğunu da söyleyerek, buna ilişkin çalışmaların da sürdüğünü kaydettiler. 
     





</TEXT>
</DOC>
