<DOC>
<DOCNO> 129152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur31.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış'a atfedilen "Saddam" açıklaması yalanlandı 
</HEADLINE>
<TEXT>

     Dışişleri Bakanlığı, "Irak Devlet Başkanı Saddam Hüseyin'in sürgüne gönderilmesinin tek çare olduğu" yolunda Dışişleri Bakanı Yaşar Yakış'a atfedilen sözleri yalanladı. 
     Bakanlıktan yapılan açıklamada, dün bir gazetede, "Yakış Tek çare Saddam'a sürgün" başlığıyla yayınlanan haberle ilgili olarak, "Dışişleri Bakanı Sayın Yaşar Yakış'ın bu haberde yer aldığı şekilde anlaşılabilecek veya yorumlanabilecek herhangi bir beyanı olmamıştır" denildi. 
     Açıklamada, haberin 3 Ocak'ta özel bir televizyon kanalında yayınlanan bir mülakattan kaynaklanması olasılığına karşı, mülakatın ilgili bölümüne de yer verilerek, burada "Saddam'ın sürgün edilmesinden bir Arap formülü olarak söz edildiği ve Bakan Yakış'a bunun geçerliliğinin sorulduğuna dikkat çekildi. 
     Açıklamada, söz konusu mülakatta soruna barışçı bir çözüm bulunması için bütün gayretlerin gösterilmesi gerektiğini vurgulayan Yakış'ın bu soruya "Elbette geçerliliği var" yanıtının, "Saddam'ın sürgüne gönderilmesinin tek çare olarak görüldüğü" şeklinde anlaşılmasının mümkün olmadığı belirtildi. 
     





</TEXT>
</DOC>
