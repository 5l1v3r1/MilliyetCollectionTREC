<DOC>
<DOCNO> 146807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko28.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart ayında borsa yatırımcıları kaybetti... 
</HEADLINE>
<TEXT>

     Irak savaşının 12 gününü da kapsayan Mart ayında, hisse senetleri ortalama yüzde 18.14 değer kaybetti. 
     Borsa dışında kalan altın, döviz, tahvil-bono, banka faizi ve repo yatırımcısı Mart ayını artışla tamamladı. 
     Piyasalar, tezkerenin reddedilmesinin yarattığı hayal kırıklığı ve tedirginlikle Mart ayına başladı. Daha sonra yeni tezkere beklentisi ve Genelkurmay Başkanı'nın yaptığı açıklamalar bir miktar toparlanma getirdi. İMKB Tahvil ve Bono Piyasası'nda vadelerine göre ortalamalarda 4 puana varan düşüşler dikkat çekti. Altın ve dövizde de önemli düşüşler gerçekleşti. Hisse senetleri haftalık bazda ortalama yüzde 5.30 oranında değer yitirdi. 
     Ayın ikinci haftasında, tezkere konusu ve yeni hükümetin kurulma süreci yakından izlenirken, piyasalarda bekleme havası hakim oldu. Bunun yanında IMF ile ilişkiler açısından önem taşıyan 2003 bütçesi ile Dünya Bankası'nın bütçe konusundaki yorumları temkinli karşılandı. Endeks tezkere beklentisiyle 10,500 desteğinin üzerinde tutundu. İMKB Tahvil ve Bono Piyasası'nda vadelerine göre ortalamalarda 1-2 puanlık iniş çıkışlar oldu. Altın ve dolar dışında kalan döviz türlerinde önemli düşüşler gerçekleşti. Hisse senetleri haftalık bazda ortalama yüzde 3.26 oranında değer yitirdi. 
     Ayın üçüncü haftasında, 20 Mart Perşembe günü Irak savaşı başladı. Irak savaşı ve tezkereye odaklanan piyasalarda, özellikle hafta başında çok sert hareketler yaşandı. Savaş başladıktan sonra tepkilerin daha sınırlı kaldığı gözlenirken, endeks 8,950 puan seviyesinden geri döndü. İMKB Tahvil ve Bono Piyasası'nda vadelerine göre ortalamalarda yaklaşık 4-7 puanlık, altın ve dövizde de haftalık bazda yüzde 6'ya yaklaşan artışlar gerçekleşti. Hisse senetleri haftalık bazda ortalama yüzde 11.29 oranında değer yitirdi. 
     Ayın son haftasında ise Irak savaşı ve ABD'den gelecek 8,5 milyar dolarlık kredi haberleri, piyasaların seyrinde etkili oldu. İMKB Tahvil ve Bono Piyasası'nda vadelerine göre ortalamalarda 1 puan dolayında artışlar olurken, altın ve Euro dışında kalan döviz türlerinde düşüş yaşandı. Hisse senetleri haftalık bazda ortalama yüzde 2.39 oranında değer kazandı. 
     
     ÖZETLE YATIRIM ARAÇLARI 
     Mart ayı altın ve dövizde artışlarla kapandı. İMKB İkinci el tahvil ve bono piyasasında Şubat ayı sonunda oluşan ortalama oranlardan yola çıkılarak yapılan hesaplamalara göre tahvil ve bononun Mart ayındaki getirisi yüzde 2.93 ile yüzde 4.48 arasında değişti. 1 aylık mevduat faizi net yüzde 2.90 kazandırdı. Yatırım fonlarına katılma belgeleri aylık ortalama yüzde 0.44 oranında artış kaydederken, reponun net verimi de yüzde 2.86 dolayında gerçekleşti. 
     
     BORSA 
     İMKB Ulusal-100 Endeksi, Mart ayında 2,099.35 puan düşerek 11,574.44 puandan 9,475.09 puana indi. İMKB'de işlem gören hisse senetlerinin aylık ortalama değer kaybı yüzde 18.14'e ulaştı. 
     Mart ayında, İMKB Ulusal Mali Endeks 3,381.54 puanlık düşüşle 11,221.19 puana, İMKB Ulusal Sanayi Endeksi 1,426.41 puanlık düşüşle 9,692.32 puana ve İMKB Ulusal Hizmetler Endeksi 943.02 puanlık düşüşle 6,333.52 puana geriledi. 
     Mali grup hisselerin aylık ortalama değer kaybı yüzde 23.16'ya ulaşırken, sanayi grubundaki hisselerin ortalama değer kaybı yüzde 12.83 ve hizmetler grubundaki hisselerin aylık ortalama değer kaybı da yüzde 12.96'da kaldı. 
     
     KAZANANLAR VE KAYBEDENLER 
     Mart ayında en yüksek oranlı getiriyi yüzde 79.17'lik artışla Eczacıbaşı Yatırım Ortaklığı hisseleri sağladı. Duran Ofset hisseleri yüzde 50.00'lik artışla ikinci ve Çukurova Elektrik hisseleri de yüzde 17.50'lik artışla üçüncü oldu. 
     Arsan Tekstil hisseleri Mart ayında yüzde 62.90 oranında gerileyerek en çok değer yitiren hisse senedi oldu. Şubat sonunda 6,200 lira olan Arsan Tekstil hisselerinin fiyatı Mart sonunda 2,300 liraya düştü. 
     Avrasya Yatırım Ortaklığı hisseleri yüzde 41.29'luk düşüşle ikinci, Işıklar Ambalaj hisseleri de yüzde 35.06'lık düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 307 hisse senedinden 270 tanesi değer yitirirken, 31'i değer kazandı, 6 hissenin fiyatı da aynı kaldı. 
     
     DÖVİZ 
     Yabancı para birimlerinin Türk Lirası karşısındaki Mart ayı artışları yüzde 6.41 ile yüzde 8.36 arasında gerçekleşti. 
     İstanbul Serbest piyasada alınıp satılan dövizlerden ABD Doları Mart ayında Türk Lirası karşısında yüzde 7.32 oranında artış gösterdi. 
     AB'nin ortak para birimi Euro'nun geçen ayki artışı yüzde 8.36, İngiliz Sterlini'nin yüzde 7.09 ve İsviçre Frangı'nın yüzde 6.41 olarak gerçekleşti. 
     Mart sonunda ABD Doları'nın Türk Lirası satış fiyatı 1 milyon 715 bin lira, Euro'nun 1 milyon 867 bin lira, İngiliz Sterlini'nin 2 milyon 704 bin lira ve İsviçre Frangı'nın 1 milyon 261 bin lira oldu. 
     
     ALTIN 
     Mart ayında 24 ayar külçe altının gram satış fiyatı yüzde 3.34, Cumhuriyet altının satış fiyatı da yüzde 2.46 oranında arttı. 
     Cumhuriyet altınının satış fiyatı ay boyunca 3 milyon lira yükselerek 125 milyon liraya, 24 ayar külçe altının gram satış fiyatı da 600 bin lira yükselerek 17 milyon 950 bin liraya çıktı. 
     İstanbul Altın Borsası'nda İAB işlem gören külçe altının gram fiyatı ise Mart ayı boyunca yüzde 0.39'luk artışla 18 milyon 450 bin lirada kaldı. 
     
     YATIRIM FONLARI 
     Menkul kıymet yatırım fonlarına katılma belgelerinin Mart ayındaki ortalama değer artışı sadece yüzde 0.44 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 7.24 ile YKB B Tipi Yabancı Menkul Kıymetler Fonu, yüzde 5.96 ile Bayındır B Tipi Likit Fonu ve yüzde 5.77 ile Ata B Tipi Yabancı Menkul Kıymetler Yatarım Fonu belgelerinde kaydedildi. 
     Geçen ayın en çok değer yitiren katılma belgeleri ise yüzde 17.92'lik düşüşle İnter Yatırım A Tipi Hisse Fonu, yüzde 17.68'lik düşüşle İş A Tipi Mali Endeks Fonu ve yüzde 17.62'lik düşüşle de Alfa A Tipi Ulusal-30 Endeks Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Mart ayında bin 4 puan artarak 352,081 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'nda Şubat sonunda oluşan ortalama oranlardan parasını bir ay boyunca tahvil ve bonoda değerlendirenlerin Mart ayındaki kazançları yüzde 2.93 ile yüzde 4.48 arasında oldu. 
     Banka faizlerinde ay içinde ortalamalara küçük miktarlarda yansıyan artışlar olurken, ortalamalarda vadelerine göre yüzde 42-46 aralığına gelindiği gözlendi. 
     Önde gelen ve değerlendirmeye alınan 10 kamu ve özel bankanın Şubat sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 2.90 oldu. 
     Şubat sonunda ortalama yüzde 44 dolayında seyreden oranlardan parasını repoda değerlendiren yatırımcılar aylık yüzde 2.86 dolayında kazanç elde ettiler. 
     





</TEXT>
</DOC>
