<DOC>
<DOCNO> 131979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun28.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam "Amerikalı düşmanlarımız Irak'ta toprağa gömülecek" 
</HEADLINE>
<TEXT>

     Irak Devlet Başkanı Saddam Hüseyin, ''Irak'a saldırmaları halinde Amerikalı düşmanlarımızı Irak'ta toprağa gömeceğiz'' dedi. 
     Üst düzey askeri yetkililerle yaptığı toplantıda konuşan Saddam Hüseyin, ''Düşman bize zarar vermeye yetkin, ancak bir kez daha bizimle karşı karşıya gelmeleri, Allah'ın izniyle onları mezara götürecek'' dedi. 
     Savaşın sonucunun, askerlerin sayısına değil, iyi ya da kötü olmalarına bağlı olduğunu kaydeden Saddam Hüseyin, dün yaptığı toplantıda da, olası Amerikan saldırısında Irak'ın zaferinin kesin olduğunu söylemişti. 
     
     U2'LERİN UÇUŞU 
     Bu arada, Irak Devlet Başkanlığı danışmanlarından General Amer el Saadi, BM silah denetçileriyle müzakerelerini sürdüren Irak'ın, BM denetiminde Amerikan U2 casus uçaklarının hava sahasında uçmasını reddettiğini bildirdi. 
     General el Saadi, düzenlediği basın toplantısında, ''Pilot ve mürettebat BM bünyesinde çalışan Amerikalılardan oluşursa bile, bu yine de bir casus uçağı olacaktır'' dedi. 
     Amerikan basınındaki haberlere göre, Kuveyt ve Birleşik Arap Emirlikleri'nde bulunan U2 uçakları halihazırda Irak'ta uçuyor. ABD, biri Aralık ayında düşürülen Predator tipi olmak üzere toplam 3 adet pilotsuz keşif uçağını Irak'ta kaybetmişti. 
     





</TEXT>
</DOC>
