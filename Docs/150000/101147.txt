<DOC>
<DOCNO> 101147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sondun03.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears 6 ay moral iznine çıkıyor... 
</HEADLINE>
<TEXT>

     Üstüste yaşadığı sorunlar nedeniyle bunalan ünlü şarkıcı Britney Spears, müzik çalışmalarına 6 ay ara vererek moral izni yapacak. 
     Internetteki ''people'' sitesinin haberine göre, albümünün düşük satışları, Meksika konserini yarıda bırakması, sağlık sorunları, anne ve babasının boşanması gibi sorunları üstüste yaşayan Spears, sonunda pes etti. 
     Çalışmalarını 6 ay bir kenara bırakarak dinlenmek isteyen yıldızın bu kararını basın sözcüsü Lisa Kasteler açıkladı. Spears'ın 4 yıldır dur durak bilmeden çalıştığını belirten Kasteler, ''Bu kız, müzik dünyasındaki herkesten çok çalışıyor ve artık ara vermek istiyor'' dedi. 
     Spears'ın bu 6 ay zarfında senaryo okuyacağını, seyahat edeceğini, şarkı sözü yazacağını, aile ve arkadaşlarıyla beraber olacağını anlatan Kasteler, ''Uzun zamandır kendine zaman ayırmamıştı. Bu kadar basit. Bunda dramatize edilecek bir yön yok'' açıklamasında bulundu. 
     
</TEXT>
</DOC>
