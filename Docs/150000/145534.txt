<DOC>
<DOCNO> 145534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko39.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ek vergilerden vazgeçmeyeceğiz 
</HEADLINE>
<TEXT>

     Maliye Bakanı Kemal Unakıtan, ek gelirlerden, ek vergilerden vazgeçmeyeceklerini söyledi. 
     Unakıtan, İSO Meclis toplantısı öncesi CNBC-E'nin sorularını yanıtlarken, 4. Gözden Geçirme ile ilgili bir problem görmediğini ifade ederek, şöyle dedi 
     ''Hatta ondan sonra da ben çok önemli problemler görmüyorum. Çünkü bizim IMF olsa da, olmasa da yapmamız gereken hususlar var. Biz bunları uyguladığımız müddetçe -ki benim inandığım tek yol budur, başka bir yol yoktur- IMF ile de herhangi bir problemimiz olacağını tahmin etmiyorum.'' Unakıtan, büyüme ve enflasyon hedeflerine ilişkin bir soru üzerine de, göstergelerin birtakım sapmalar gösterebileceğini, bunları bütün bir sene bazında düşünmek gerektiğini kaydederek, ''Biz hükümetin ekonomiden sorumlu bakanları olarak, şimdi hemen bir revizeyi düşünmüyoruz. Bundan sonra iyi performans yakalayacağımızı tahmin ediyorum. Çünkü Irak savaşı da gelip geçicidir. Bu da çok çok uzun sürmeyecek, biryerlerde bitecektir ve Türkiye bundan sonra çok büyük bir ivme kazanacaktır. Ben ona inanıyorum'' diye konuştu. 
     Maliye Bakanı Unakıtan, ''Vergi Barışı kapsamında hükümetin 2.4 katrilyonluk bir gelir hedefi vardı. Bu zamana kadar bu hedefin karşılandığı görünüyor. Bunun dışında ek taşıt ve motorlu araç vergisiyle de 1.75 katrilyonluk bir gelir elde edilecek. Bunlarla birlikte gelir kalemlerinizde ne gibi bir değişiklik bekliyorsunuz '' sorusuna da şu karşılığı verdi 
     ''Tahminlerde biz haklı çıktık. IMF de tahmin etti, biz de tahmin yaptık. Bizim çok daha haklı olduğumuz ortaya çıktı. Şimdi gelirimiz fazla olunca ne olacak Başka yerlerden gelir almaktan vaz mı geçeceğiz Hayır vazgeçmeyeceğiz. Ek gelirlerden, ek vergilerden vazgeçmeyeceğiz. Bakın bizim bütçemiz açık veren bir bütçe. Ne kadar fazla gelirimiz olursa, Türkiye'nin o kadar lehine olacaktır. Yapmış olduğumuz sıkı mali politikalardan asla vazgeçmeyeceğiz. Yani bunları böyle yapacağız. Çünkü Türk milletinin faydası burada.'' 
     
     BAŞKA EK VERGİ GELMEZ 
     Unakıtan, gazetecilerin sorularını yanıtlarken de, ''Başka ek vergi gelecek mi '' sorusu üzerine, şunları söyledi 
     ''Gelmez. Neden gelmez Bütçemizde tasarrufa yönelik, israfı azaltıcı önlemler aldık. Bundan sonra da bu şekilde yapacağız. Bana göre bugünkü hastalık kamudadır. Kamuya çekidüzen vermemiz lazım. Yoksa milletimizin üzerine ikidebir gitmenin alemi yok. Biz gideceğimiz kadar gittik. 
     İşte ek vergiler getirdik ve bizim bütçemizde yapmış olduğumuz tasarruf 15.8 katrilyon liradır. Halkımızdan bunun ancak 1.7 katrilyon lirasına isabet eden ek vergi istedik. Onun dışındakilerin tamamını israfların önlenmesinden karşıladık.'' Unakıtan, Irak savaşının maliyetine ilişkin bir soruyu ise ''Savaşın maliyeti, yapmış olduğumuz bütçenin, genel bütçenin esnekliği içinde yer alıyor. Onları karşılayacak yeteri kadar ödeneğimiz vardır. Bizim tahmin ettiğimizin çok altında masraflarla bu işi kurtaracağız'' diye yanıtladı. 
     
     ''BORÇ ÖDEMEKLE, YOL YÜRÜMEKLE TÜKENİR'' 
     ABD'den gelmesi beklenen kaynağın kullanılması halinde bütçedeki bazı tasarruf tedbirlerinden feragat edilip edilmeyeceğine dair bir soru üzerine Unakıtan, şunları söyledi 
     ''Hayır, kesinlikle. O olduğu zaman aldığın parayı kara deliklere tekrar tıkayacaksın. Ondan sonra ne olacak Tekrar benim borcum artacak. Mühim olan borcu ödemek. Borç ödemekle yol yürümekle tükenir. Bunu bilelim.'' Maliye Bakanı Unakıtan, vergi barışı ile ilgili bir başka soru üzerine de ''Maliye Bakanlığı olarak elimizi açtık, vergi barışı elimizi uzattık, ülkemiz de milletimiz de elini uzattı. Şu anda aldığımız neticeler fevkalade olumlu'' dedi. 
     Unakıtan, hiç kimseyi tehdit etmek amacında olmadıklarını dile getirerek, ''Konumuz bir barış, bir anlayış içinde yeni bir ak sayfa açmaktır'' diye konuştu. 
     Unakıtan, ABD'nin vereceği 1 milyar dolarlık hibe veya 8.5 milyar dolarlık kredinin hangisinin kullanılacağının sorulması üzerine de şöyle dedi 
     ''Bizim esas meselemiz, ayaklarımızın üzerinde durmayı öğrenmemiz. Yoksa oradan borç alalım, buradan borç alalım, bu borçlarımız artsın... Bu borcun iyisi var, daha iyisi var, ondan da daha iyisi var. Meselemiz borçları azaltmaktır. Bu borçları sağlıklı vergi gelirleriyle karşılamaktır ve bütçe açıklarını tamamen kapatmaktır. Meselemiz budur. Bundan başka da çıkış yolu yoktur. O yüzden mali disipline riayet etmemiz lazım. Ekonomik büyümeyi sağlamamız lazım.'' 
     
     ''FİTNE ÇIKARMAYIN'' 
     Kemal Unakıtan, ''Özelleştirme, Abdüllatif Şener başarısız olduğu için mi ondan alınıp sizin bakanlığınıza bağlandı '' sorusunu ise gülerek ''fitne çıkarmayın'' diyerek yanıtladı. 
     Bir başka soru üzerine, arzularının Irak savaşının bir an önce bitmesi, gözyaşlarının dinmesi olduğunu ifade eden Unakıtan, Türkiye'nin bir harbin içinde olmadığına işaret ederek, şöyle devam etti 
     ''Memleket olarak biz çok şükür bir harbin içinde değiliz. Bizim milletimizin bir ferdinin burnu kanamış değil. Bakınız şimdi tersi olup da bizim memleketimize bir scud füzesi düşseydi ne olacaktı halimiz. Onun için iyi düşünelim, iyi taşınalım. Öyle kendi kendimizi harp olmadığı halde büyük psikolojik baskılarla harp oluyormuş gibi birtakım şeylerin içine sokmanın alemi yok. Gayet rahat olmamız lazım.'' Yapılmış olan bütçenin bütün masrafları, ilave yükleri karşılayabilecek güçte olduğunu dile getiren Unakıtan, bu nedenle tereddüt edecek, sıkıntıya girecek bir durum olmadığını söyledi. Unakıtan, ''Bizim savaşımız, esas uğraşımız ekonominin daha iyi hale gelmesidir. Bizim savaşımız, iş, aş, yoksulluktur. Bunu iyi bilelim'' dedi. 
     Maliye Bakanı Unakıtan, ABD ile Türkiye'nin bir problemi bulunmadığını, aranın bozulduğuna ilişkin söylentilerin de doğru olmadığını söyledi. 
     




</TEXT>
</DOC>
