<DOC>
<DOCNO> 105614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/siyaset/siyz1.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     ANAP ve YTP’den bir istifa daha 
     ANKARA Milliyet 

     ANAP Batman Milletvekili Burhan İsen, partisinden istifa etti. İsen, TBMM Başkanlığı’na gönderdiği istifa dilekçesinde, "Gördüğüm lüzum üzerine üyesi bulunduğum ANAP’tan istifa ediyorum" dedi. AKP’ye gidebileceği belirtilen İsen’in istifasıyla ANAP’ın sandalye sayısı 69’a düştü. ANAP’ın ardından bir istifa da YTP’den geldi. Mardin Milletvekili Mustafa Kemal Tuğmaner, YTP’den istifa etti. YTP’nin sandalye sayısı 61’e indi. 
     
     İstanbul üçe, Ankara ikiye ayrıldı 
     ANKARA Milliyet 

     Yüksek Seçim Kurulu YSK , 18’den fazla milletvekili çıkaracak İstanbul, Ankara ve İzmir’i birden fazla seçim çevresine ayırdı. 1999 seçimlerinde 69 olan vekil sayısı 70’e çıkan İstanbul’un 1. seçim çevresi 24, 2. seçim çevresi 21, 3. seçim çevresi 25, 1999 seçimlerine göre milletvekili sayısı bir artan Ankara’nın 1. seçim çevresi 15, 2. seçim çevresi 14, İzmir’in 2 seçim çevresi de 12’şer vekil çıkaracak. 
     
     Türk-İş Başkanı Meral, CHP’ye katılıyor 
     ANKARA Milliyet 

     Türk - İş Genel Başkanı Bayram Meral ve TESK Genel Başkanı Derviş Günday, bugün törenle CHP’ye katılıyor. CHP Genel Merkezi’nde yapılacak törende tiyatro sanatçısı Şahnaz Çakıralp de CHP’ye katılacak. ASO Başkanı Zafer Çağlayan, eski DYP’li bakan Yalım Erez ve eski bakan Fikret Ünlü de bu hafta içinde düzenlenecek törenle CHP’ye katılacak. TOBB Başkanı Rifat Hisarcıklıoğlu, Baykal’ı ziyaret ederek, iş dünyasından aday olacak isimler için güvence’ verdi. 
     
     Tayyip’ten 60 milyar incelemesi 
     ABDULLAH KARAKUŞ Ankara 

     Parasal konular nedeniyle hakkında arka arkaya davalar açılan AKP Genel Başkanı Recep Tayyip Erdoğan, şimdi de teşkilatlarında yaşanan para kavgaları nedeniyle sıkıntılı günler geçirmeye başladı. Erdoğan, Samsun teşkilatının, listelere girmek isteyen aday adaylarından 1. sıra için 60 milyar istemesi ve taahhütname imzalatması, Çankırı’da da nabız yoklama anketinde "parayla delege alındı" kavgalarının çıkması üzerine inceleme başlattı. AKP Genel Sekreteri Ertuğrul Yalçınbayır, daha önce il başkanlarının haksız rekabete yol açmamaları konusunda uyarıldığını belirtirken, "Eğer bu olayda partinin suçu varsa gereken yapılır. Delegelere maddi çıkar sağlayan ceza alır. Prensiplerimiz çerçevesinde onu listelere koymayız" diye konuştu. 
     
     Cathy Yenge’yi seviyorum’ 
     SALİHA ÇOLAK Ankara 

     CHP’li Kemal Derviş, eşi Catherine’e kamuoyunda "Cathy Yenge" denilmesini sevdiğini söyledi. Derviş, normalde geç uyanan eşinin, siyasete girmemeye karar verdiği gece sabaha karşı saat 06.00’da uyanarak kendisini vazgeçirdiğini de belirtti. atv ana haber bültenine katılan Derviş, ailesine ait ilginç hik yeyi de şöyle anlattı "Amcam askeri pilot Kemal Bey, İstanbul - Kahire arasında ilk uçuşu gerçekleştiren ekipte yer aldı. Daha sonra Kahire’de Mısırlı bir kadına şık oldu ve evlenmeye karar verdi. Ancak, 1. Dünya Savaşı çıkınca evliliğin savaştan sonra gerçekleşmesine karar verildi. Fakat Kemal Bey, Çanakkale Savaşı’nda şehit düştü. Babam da, amcamın anısını yaşatmak için adını bana verdi." 
     
     HADEP raporu son aşamada 
     GÖKÇER TAHİNCİOĞLU Ankara 

     Anayasa Mahkemesi’nin HADEP’in kapatılması için açılan davayı seçimlerden önce karara bağlayacağını açıklaması, partide rahatsızlığa yol açarken, partinin avukatı Yusuf Alataş, Anayasa Mahkemesi Başkanı Mustafa Bumin’le davaya ilişkin bir görüşme yaptı. Bumin, Alataş’a kapatma davasına ilişkin raporun birkaç gün içinde tamamlanarak üyelere dağıtılacağını bildirdi. Alataş’ın, milletvekili aday listeleri YSK’ya gönderilmeden davanın sonuçlandırılması talebi, Bumin tarafından olumsuz karşılandı. Alataş Bumin’e, "Vereceğiniz karar sadece partiyi değil, bu partiden aday olacakları, oy verecekleri de etkileyecek. Kararınız, aday listeleri YSK’ya gönderilmeden önce çıksın" dedi ancak "11 Eylül’de aday listeleri YSK’ya sunulacak. Bu mümkün değil" yanıtını aldı. 
     
     Genç Partili gençler YTP’de 
     SALİHA ÇOLAK Ankara 

     Seçim yaklaştıkça parti değiştirmelere gençler de ayak uydurdu. Siyasete ANAP’ta başlayan yaklaşık 150 kişilik bir grup genç, 1.5 aylık Genç Parti macerasından sonra YTP saflarına geçti. İstemihan Talay ve Ercan Karakaş’ın da katıldığı törende, gençlerin başındaki isim Halit Ziya Alptekin, insan olabilmek için ülkeye hizmet etmek gerektiğini söyledi. Alptekin ve beraberindeki gençlerin büyük bölümü ANAP’ta siyasete başladı. ANAP Gençlik Kolları’nda umduklarını bulamayan gençler, daha sonra Cem Uzan’ın söylemlerinden etkilenerek Genç Parti’ye katıldı. Tekrar parti değiştiren gençlerden Alptekin’in YTP’de de Gençlik Kolları Başkanı olması bekleniyor. 
     
     Kadın adayın tercihi AKP 
     ABDULLAH KARAKUŞ Ankara 

     AKP, kadın milletvekili aday adayları arasında en çok tercih edilen parti oldu. AKP’ye milletvekili aday adaylığı için toplam 2 bin 561 kişi başvururken, bunların 310’unun kadın olması ve aralarında hiç türbanlı bulunmaması dikkati çekti. Yönetim tarafından 310 kadın aday adayı olduğunun açıklanmasına karşın AKP Seçim Koordinasyon Merkezi’nce hazırlanan kitapçıkta kadın aday adayı sayısının 116 olarak geçtiği görüldü. AKP’ye en çok başvurunun kapatılan RP’den geldiği de ortaya çıktı. Aday adaylarının 273’ünün kapatılan RP döneminde Meclis üyeliği gibi görevlerde bulunduğu 193 kişinin de kapatılan FP’li olduğu öğrenildi. Böylece Milli Görüş’ten aday adayı olan ve o partilerde çeşitli siyasi faaliyetlerde bulunan 466 kişi AKP’ye başvurmuş oldu. 
     



 SİYASET 













</TEXT>
</DOC>
