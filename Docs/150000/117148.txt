<DOC>
<DOCNO> 117148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko06.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi yüzde 59 artacak... 
</HEADLINE>
<TEXT>

     Yeni yılda çeşitli çevre temizlik vergisi dışında kalan vergiler ile harçlar ve cezalar, yüzde 59 oranında artış görecek. 
     Devlet İstatistik Enstitüsü'nün açıkladığı Ekim ayı enflasyon rakamları sonrasında, toptan eşya fiyatlarında 12 aylık ortalama artışa göre belirlenen yeniden değerleme oranının, 2002 yılı için yüzde 59 olacağı ortaya çıktı. 
     Vergi Kanunları gereği 1 Ocak'dan geçerli olacak yeni yıl vergilerine de baz teşkil eden yeniden değerleme oranı, Bakanlar Kurulu'nun yetki kullanmaması halinde, 2003 yılı vergilerinin yüzde 59 artması durumunu da beraberinde getirdi. 
     Vergi düzenlemeleri gereği, Bakanlar Kurulu'nun ''Yeniden değerleme oranının yüzde 50'sinden çok, yüzde 50'sinden az olmamak kaydıyla yeni oran belirleme'' yetkisini kullanmaması halinde, vergi ve harçlar otomatik olarak yeniden değerleme oranı kadar artış görüyor. 
     Bu arada uzun yıllardır vergi ve harç artışlarında, tamamen yeniden değerleme oranına bağlı kalındı. Bu yıl motorlu taşıtlar vergisinde olduğu gibi, Bakanlar Kurulu'nun yetkisi de, indirim yerine genellikle yeniden değerleme oranının da üzerinde artış için kullanıldı. 
     
     HANGİ VERGİ, NE KADAR ARTACAK 
     Eğer yeni kurulacak hükümet de, vergi ve harç düzenlemelerinde yeniden değerleme oranına bağlı kalırsa, taşıt vergileri, harçlar, damga vergisi, cezalar ve değerli kağıt tutarları ile defter tutma hadleri yüzde 59 zamlanacak. Vatandaşın çöp vergisi olarak nitelediği çevre temizlik vergisi tutarları da yüzde 29.5 oranında artış görecek. 
     Bu durumda yeni taşıt alacaklar, 951 kg'ın altındaki otomobiller için 817 milyon 780 bin lira yerine 1 milyar 300 milyon 270 bin lira alım vergisi ödeyecek. 951-1.200 kg arasındaki otomobillerin taşıt alım vergisi de 1 milyar 365 milyon 570 bin liradan 2 milyar 171 milyon 256 bin liraya çıkacak. 
     Motorlu taşıtlar vergisinin de yeniden değerleme oranı kadar artması halinde, bu vergide alt limit 111 milyon 860 bin liradan 177 milyon 857 bin liraya, üst limit de 1 milyar 138 milyon 810 bin liradan 1 milyar 810 milyon 708 bin liraya yükselecek. 
     Harçların da aynı oranda artmasıyla 1 yıllık pasaport harcı için vatandaşın cebinden 50 milyon 830 bin lira yerine 80 milyon 820 bin lira, silah taşıma vesika harcı için de 83 milyon 400 bin lira yerine 132 milyon 606 bin lira çıkacak. 
     Değerli kağıt tutarlarının da aynı oranda artmasıyla aile cüzdanı için 10 milyon lira yerine 15 milyon 900 bin lira ödenecek. 
     Cezalar da, yeniden değerleme oranı kadar arttırılırsa, fatura ve fiş verilmemesi ve alınmamasının cezası milyon liradan 84 milyon 270 bin liraya çıkacak. 
     Yeniden değerlemenin yarısı kadar zamlanan çevre temizlik vergisinde de asgari tutar 298 bin lira yerine 386 bin lira, azami tutar da 62 milyon 470 bin lira yerine 80 milyon 899 bin lira olacak. 
     
     VERGİ DİLİMLERİ 
     Bu arada halen 2.8 milyar lira olan vergide ilk dilim ile aylık 30 milyon lira olan ücretlilerin özel indirim tutarları ise yeniden değerlemeye bağlı kalınmadan Bakanlar Kurulu tarafından belirlenecek. 
     Yeni bir kanuni düzenlemeye gidilmezse, 2003 başından itibaren beyannameli vergi mükellefleri de, işçi ve memurlar gibi yüzde 15 ile yüzde 40 arasında değişen gelir vergisine tabi olacak. 
     Aynı şekilde, mevcut kanunlara göre nereden buldun da yılbaşından itibaren tekrar uygulamaya girecek. 
     





</TEXT>
</DOC>
