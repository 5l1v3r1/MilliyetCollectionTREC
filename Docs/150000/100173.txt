<DOC>
<DOCNO> 100173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur22.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattından petrol çalarken yangın çıktı, yaralandı... 
</HEADLINE>
<TEXT>

     Şanlıurfa'nın Bozova İlçesi yakınlarından geçen boru hattından petrol çaldığı sırada çıkan yangında yaralanan kişi yakalandı. 
     Emin T, Karaca Köyü yakınlarından geçen BOTAŞ'a ait Batman-Dörtyol boru hattına vana takarak çaldığı ham petrolü tankere boşaltırken yangın çıktı. 
     Yangının, petrolün boşaltıldığı 63 PV 338 plakalı tankere sıçraması üzerine itfiye ekipleri olaya müdahale etti. Boru hattından petrol hırsızlığı yapıldığından şüphelenilmesi üzerine olay yerine gelen güvenlik güçleri, boru hattının 100 metre ilerisinde çıkan yangında yaralanan Emin T'yi yakaladı. 
     Emin T, Şanlıurfa Devlet Hastanesi'ndeki ilk müdahalesinin ardından gözaltına alınırken, olaya adı karıştığı bildirilen Abdülkadir D. de yakalandı. 
     Olayla ilgili soruşturma sürdürülüyor. 
     





</TEXT>
</DOC>
