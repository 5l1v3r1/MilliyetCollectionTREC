<DOC>
<DOCNO> 142706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo10.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Elazığspor maçı için yola çıktı... 
</HEADLINE>
<TEXT>

     Fenerbahçe, ligin 24. haftasında yarın Elazığspor ile deplasmanda oynayacağı maç için Elazığ'a gitmek üzere yola çıktı. 
     Bu ildeki havalimanının uçuş trafiğine kapatılması nedeniyle özel bir uçakla Kurtköy Sabiha Gökçen Havalimanı'ndan Malatya'ya hareket eden sarı-lacivertli kafile, buradan karayolu ile Elazığ'a geçecek. 
     Sarı-lacivertli takım, Elazığspor maçının hazırlıklarını bugün Elazığ'a ulaştıktan sonra yapacağı antrenmanla tamamlayacak. Kafile, yarın oynanacak maçın ardından Malatya'ya geçerek, aynı uçakla İstanbul'a dönecek. 
     
     EKSİKLER 

     Arka adalesinde sertleşme olan Yusuf, ayak bileğinde sakatlığı bulunan Ali Akdeniz, boyun fıtığının tedavisi için bir süre takımdan uzak kalan, bu nedenle de çalışmalarını takımdan ayrı olarak sürdüren Steviç ve uzun süren sakatlıktan yeni kurtulan İsmail, Elazığ'a giden kadroda yer almadı. 
     Kulüp doktoru İsmail Başöz, Yusuf ve Ali Akdeniz'in tedavilerini İstanbul'da sürdüreceklerini söyledi. 
     Fenerbahçe'nin Elazığspor maçına, Rüştü, Fatih, Mirkoviç Ogün , Ümit, Abdullah, Ali Güneş, Kemal, Hakan, Tuncay, Rebrov, Serhat ilk 11'i ile çıkması bekleniyor. 
     Elazığ Atatürk Stadı'nda saat 13.30'da başlayacak ve Digitürk Lig TV'den naklen yayınlanacak maçı hakem Kuddusi Müftüoğlu yönetecek. 
     
     ELAZIĞSPOR İLE 2. RANDEVU 

     Fenerbahçe, Birinci Süper Futbol Ligi'nde Elazığspor ile 2. randevusuna çıkacak. 
     Elazığ'da ilk kez maça çıkacak olan sarı-lacivertli ekip, ligin ilk yarısında İstanbul'da oynadığı maçı Johnson 2 , Ortega ve Tuncay'ın attığı gollerle 4-2 kazanmıştı. 
     
     DEPLASMAN FOBİSİ 

     Son haftalarda rakip sahalarda galibiyete hasret kalan ve gol sıkıntısı çeken Fenerbahçe, en son deplasman galibiyetini ligin 14. haftasında Kocaelispor'u İzmit'te 2-1 yenerek elde etmişti. 
     Fenerbahçe'de Elazığspor maçı öncesi Ümit ve Mustafa'nın 3'er sarı kartları bulunuyor. 

     
</TEXT>
</DOC>
