<DOC>
<DOCNO> 101107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/ybilgic.html </URL>
<DATE> 2002/08/10/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Fark göremedik, ya siz 
</HEADLINE>
<TEXT>

     Fenerbahçe sahaya çıktığında sahada iki yeni ismi vardı Ortega ile Washington. Ama değişen hiçbir şey yoktu. Sanki Mustafa Denizli’nin geçen seneki taktiği ve dizilişi klonlanmış, sahaya konmuştu. Diziliş 3-4-3, rakip korner kullandığında Andersson gibi Washington ön direkte, üst üste yapılan üç pas yok, oyun organizasyonu yetersiz bile değil... 
     Sezon başından beri hissedilen saha yanlışlarının düzeltilmesi bir yana, daha da beter hale getirilmesi söz konusu. Hazırlık karşılaşmalarında hiç olmazsa takım koşuyor, mücadele ediyor diye düşünüyorduk. Bu kez altı sarı kartlı bir tabloya şahit olduk. Futbolun kuralında gücü ve güveni olan oyuncunun faul yapması zordur, sarı kart görmesi daha da zor. 
     Samet Aybaba maçtan önce söylediklerini aynen yaptı. Fenerbahçe’nin etkili denilen her oyuncusunun başına bekçi dikti. Ortega’nın, Hasan’ın sert presinde devreyi 12 top kaybı ile bitirdiğini söylersek Fenerbahçe’nin tüm bu zamanı on kişi ile geçirdiğini de anlarız. Sarı - Lacivertli yönetim bu takımı hazırlaması için Lorant’a para ödüyor. Fenerbahçe’yi bu hale getirecek üstelik bedava çalıştıracak yüzlerce insan tanıyoruz. 
     İkinci yarıda Ortega’nın yerine Ali Güneş oyuna girdi, orta saha beşlendi. Doğru bir karardı. Ancak bu kez oyunu çözecek hiçbir varyasyon üretilmedi. 10. dakikada Washington’un kaçırdığı yüzde yüzlük pozisyonun dışında rakip kalede hiçbir tasarrufu olmayan bir Fenerbahçe’yi uzun zamandır seyretmiyorduk. Buna karşılık Trabzonspor’un ikinci yarıda Gökdeniz ve Mehmet Yılmaz ile Rüştü’ye takılan iki net tehlikesi var. 
     Bol gollü hazırlık maçlarının eleştirileri ilk ciddi karşılaşmada doğruluklarını kanıtladı. Fenerbahçe, Dünya takımı olabilecek ya da Feyenoord’u eleyebilecek kapasitesi olduğu halde bu organizasyonu sağlayacak hocaya sahip değil. Umarız salı günü Rotherdam’da daha farklı şeyler yaşanır. Yoksa hem harcanan paralara, hem de böylesi bir takıma yazık olur. 
     



 SPOR 


























</TEXT>
</DOC>
