<DOC>
<DOCNO> 108348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur31.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Arkadaşlarımızın iyiniyeti istismar edildi" 
</HEADLINE>
<TEXT>

     YTP Genel Başkanı İsmail Cem, barajın yüzde 5'e indirilmesi konusunda milletvekili arkadaşlarının iyiniyetinin diğer partiler tarafından istismar edildiğini belirterek, ''Önce destek verecekleri izlenimini yaratıp, sonra geri adım attılar'' dedi. 
     Cem, MYK toplantısının ardından yaptığı açıklamada, Meclis'in olağanüstü toplanması ve Seçim Kanunu'nda değişiklik yapılmasıyla ilgili girişimlerde gelinen noktayı değerlendirdi. Cem, girişimi, ''arkadaşlarının fazla iyiniyetli olmasından kaynaklanan ve istismar edilen husus'' olarak tanımlayarak, barajın yüzde 10'dan 5'e indirilmesi isteğinin her partiden milletvekillerinden geldiğini söyledi. Bu girişimin seçimin ertelenmesi amacıyla yapılmadığını bildiren Cem, şöyle konuştu 
     ''Bizim arkadaşlarımız, bu olacaksa, bunu birkaç parti de destekler dediler. Zaten birkaç husustan bahsediliyor. Uzmanlar da farklı görüşleri dile getirdiler. Bu, bugün aklımıza gelen bir konu da değil. Bazılarımızın üzerinde yıllardır durduğu ve yazdığı bir konu. Hatta çoğumuzun geçmişte üyesi olduğu partinin programında ve seçim bildirgesinde yazılmıştı. Konuya, bu şekilde yaklaştık. Ancak bazıları bunu erkeklik olayına dönüştürdü. Önce destek verecekleri izlenimi yaratıp, sonra geri adım attılar. Açıkça söylüyorum, bu biraz da fazla iyiniyetli olmamızdan kaynaklanan bir olay. Ayrıca da istismar edildi. Bundan da üzüntü duyuyorum.'' Cem, bir gazetecinin, ''Meclis'in olağanüstü toplanması konusunda imzalar tamamlanmıştı. Son gelişme nedir '' sorusu üzerine, milletvekillerinin barajın yüzde 5'e indirilmesi konusunda imza topladığını, bunlar arasında kendi milletvekillerinin de bulunduğunu kaydetti. Bu girişimin ''ortak destek olduğu'' varsayımından dolayı yapıldığına dikkati çeken Cem, ''Ancak bu partilerden, varsayımın yanlış olduğu şeklinde beyanlar gelince, vazgeçildi'' dedi. 
     Cem, ''Bu parti ANAP mı '' sorusuna, parti adı vermediğini, genel olarak konuştuğunu vurguladı. Cem, ''ANAP ile ittifak'' konusundaki soruya ise bu yöndeki haberlerin kendilerini üzdüğünü belirterek, ''ANAP ile ittifak yalan. Yapmayın allahaşkına. Bir yalan haber çıkıyor, onun üzerine yorumlar yapılıyor. Ardından da biz zor durumda kalıyoruz. Güya ben ve Sayın Hüsamettin Özkan dışındaki tüm milletvekilleri istifa edip ANAP'A katılıyormuş. Biraz daha dikkatli olmak gerekir. Açıkçası haksızlık oluyor bunlar. Bizim ANAP veya başka bir parti ile ittifakımız yok. Yolumuza devam ediyoruz. İnşallah, bu yolun sonunda hedefimize ulaşacağız'' diye konuştu. 
     Cem, yeni bir girişim olması halinde tavırlarının ne olacağının sorulması üzerine, ''Yeni bir girişim olmaz'' karşılığını verdi. 
     
     ''HERKES PARTİMİZİ BEKLEMİŞ'' 
     İsmail Cem, 81 il örgütünün tamamlandığını, hiçbir partide rastlanmayan bir dinamizme sahip olduklarını, üyelerin üçte ikisinin politikaya yeni girdiğini, üçte birinin ise deneyimli olduğunu kaydetti. Cem, ''Sanki herkes bizim partimizi beklemiş'' diye konuştu. 
     Cem, bazı zorlukları olduğunu ve bunları aşmaya çalıştıklarını bildirerek, şöyle konuştu 
     ''Beni tedirgin eden bir konu var ki, bana geçmiş dönemleri hatırlatıyor. Özellikle geçmişte tek parti döneminde yaşanan, halka ve seçmene tepeden bakan, halkın doğruyu yanlıştan ayırt edemeyeceğine inanan ve kendi iradesini çeşitli yöntemlerle halka zorla kabul ettirmeye yönelik... Bu seçim öncesinde bunu görmekteyim. Bunun, bazı siyasi partilerden kaynaklandığını düşünüyorum. 
     Daha yeni başlarken, bir öcü yarattılar. İşte o öcü geliyor, eyvah ne olacak diye. O öcüye karşı kim üçüncü, dördüncü olmalı diye halka tepeden bakan bu yaklaşım, 21. yüzyılın modeli olarak karşımıza kondu. Budan rahatsızım. Rahatsızlığımı giderecek husus ise halkın bunlara pek aldırmadığı ve doğru bildiğini yapacak olmasıdır.'' 
     
     ''HIZLANARAK BÜYÜYÜYORUZ'' 
     Cem, seçim yarışının henüz başladığını, ''pehlivanların henüz er meydanına çıktığını'' ifade ederek, ancak halka tepeden bakıp kendini onun yerine koyan ve halkın kararını saptırma özellikli siyaset çıkışının zihinlerde bulanıklık yarattığını savundu. ''Pehlivanlar henüz er meydanını çıkarken kimin kazanacağı, kimin kaybedeceği belli değil'' diyen Cem, kamuoyu yoklamaları konusunda ise şunları söyledi 
     ''Tabi ki, kamuoyu anketleri iyiniyetle hazırlanıyor. Kararsızları en düşük yüzde 20 gösteren kamuoyu anketleri var. Bunlar içinde eğer doğru ise bizi gayet memnun eden sonuçlar da var. Ama bunlar dikkate alınmıyor ve bozguncu bir propaganda yapılıyor. Bu kamuoyu yoklamalarının bir kısmı bizim yüzde 10 baraj sorunumuz olmadığını gösteren sonuçlar veriyor. Bunlar da yanlış olabilir. Seçim olayına durağan değil, hareketli baklam lazım. Yeni olmamız nedeniyle hızlanarak büyüyoruz. Bu temponun, hızın devam etmesi halinde, seçimden iyi sonuç alacağımıza güveniyoruz.'' 
     





</TEXT>
</DOC>
