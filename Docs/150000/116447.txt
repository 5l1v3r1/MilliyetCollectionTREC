<DOC>
<DOCNO> 116447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/dunya/dun01.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Kürtleri Biz de isteriz 
</HEADLINE>
<TEXT>

AP’ye göre, Irak Kürtlerinin kazanımları komşu Suriye Kürtlerini de özendiriyor ve yeni Kürt örgütlerinin kurulmasına neden oluyor 
     DIŞ HABERLER SERVİSİ 

     Kuzey Irak’taki Kürt grupların ABD ve İngiltere’nin himayesinde devlet oluşumu yolunda ciddi aşamalar kaydetmesinin, Suriye’deki Kürtleri kıskandırdığı ve Suriye Kürtlerinin Şam’ın karşısına yeni taleplerle çıkmaya başladığı iddia edildi. 
     Amerikan Associated Press Ajansı’nın AP haberine göre, Suriye’deki 1.5 milyon Kürt’ün büyük çoğunluğu Irak sınır bölgesinde yaşıyor. Hemen yanı başlarındaki Irak Kürtlerinin kendi kendilerini yönetme yolunda sağladıkları kazanımlar ve petrolden elde ettikleri yüksek gelirler, şimdi Suriye Kürtlerini de özendiriyor. 
     Ajansa göre, ABD’nin olası Irak savaşında Kürtlere önemli rol vermeyi planlaması ve Irak Kürtlerinin durumunun iyice düzeleceği yolundaki işaretler, Suriye Kürtlerinin kıskançlığını daha da alevlendiriyor. 
     
     Bölgemizde söz sahibi olmak istiyoruz’ 
     Oysa Suriye’deki Kürtler birçok şeyden mahrum, temel hak ve özgürlüklerin birçoğundan yoksunlar. Okullarda Kürtçe konuşulması yasak. Kürtçe yalnızca evlerde konuşulabiliyor. 160 bin Kürt’e Suriye vatandaşlığı verilmemiş. Yani bu Kürtler oy kullanamıyor, mal sahibi olamıyor. Devlet okulunda eğitim göremiyor ve işe giremiyorlar. Yabancı olarak tanımlanan bu Kürtlere kırmızı bir kimlik belgesi veriliyor. 
     75 bin Kürt’ün ise, hiçbir belgesi yok. Kimlik dahi verilmiyor. Evlilik cüzdanı alamıyor, devlet hastanelerinde tedavi göremiyorlar. Bunlar Türkiye’den göç eden Kürtler. 
     AP, Şam yönetimine karşı herhangi bir başkaldırıda bulunmayan Suriye Kürtlerinin, Kuzey Irak’taki gelişmelerden etkilenerek demokratik talepler ortaya attıklarını ve 14 yeni örgüt kurduklarını bildirdi. Suriye Kürtleri İlerici ve Demokratik Partisi lideri Abdülhamid Derviş, "Suriye’den ayrılmak istemiyoruz. Sadece yaşadığımız bölgede söz sahibi olmak, kültürümüzü özgürce yaşamak, sosyal ve siyasi haklarımızı kullanmak istiyoruz" diye konuşuyor. 
     



 DÜNYA 












</TEXT>
</DOC>
