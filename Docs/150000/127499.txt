<DOC>
<DOCNO> 127499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/ekonomi/eko05.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 2003’e diplerde giriyor 
</HEADLINE>
<TEXT>

Endeksin yükselen dipler görünümü ve yükselen trend desteği 10,000’lerde güçlenmesini sağlıyor 
     Zeynep Candan AKTAŞ 

     2002 yılına çıkışla başlayan endeks, ocak ayının başlarında 15,071 puanı görmüştü. Bu seviyeden başlayan satış dalgasıyla, temmuzda 8,500, eylülde de 8,700’lerde oluşan iki dip görünümü ile bir kez daha aşırı satım bölgeleri test ediliyordu. 2001 Eylül’ündeki ikiz kuleler faciası 6,900 seviyelerinden sonra 8,500’lerde destek bulunmuş olması endeksin güçlenmeye başladığını işaret etmekteydi. 
     Kasımda AKP’nin seçimden iktidar partisi olarak çıkması endeksin de çok sert bir atakla 14,400’leri test etmesine neden oldu. AB ile ilgili tartışmalarla yaklaşık bir ay kadar zirvede oyalanan endeks, Irak konusunun ön plana çıkmasıyla sert satış dalgasına yenik düştü. Halen 10,000’lerde tutunma çabasındaki endekste gelecek yıla ilişkin elimizdeki teknik veriler 10,000 ve 9,000 desteğinin önemli olduğunu gösteriyor. Bu desteklerin üzerinde kalınabilmesi endeksin yaklaşık iki yıldır hareket ettiği 6,900- 15,000 aralığında son bir yıl yükselen trend üzerinde ve trend desteği halihazırda 9,000’lerde uzun vadeli tabanını oluşturduğu tezini güçlendirecek. Çok olumsuz ve beklenmeyen bir gelişme olmazsa belki de endeks bu seviyeleri son defa görüyor veya görecek. 2003 yılında başlayacak yeni bir çıkış dalgasıyla da üç yıldır devam eden düşüş kanalından çıkılması olasılığının oldukça yüksek bir olasılık olduğu söylenebilir. 
     
     Tepki alımları gelebilir 
     Hafta başında sert satışlarla 10,002 puana gerileyen endeks haftayı güçlenme çabalarıyla geçirdi. Yukarı doğru 11,191’e dek süren alımlarla test edilen direnç seviyesi geçilemeyince endeks tekrar destek bölgelerine geldi. Endeksin kısa vadeli göstergeleri çok uzun süredir test etmedikleri aşırı satım bölgelerinde toparlanma çabasındalar. 
     Uzun vadeli göstergeler ise satış baskısıyla düşüş eğilimlerini sürdürerek kararsız bölgelere gerilediler. Teknik olarak endekste güçlü destek bölgeleri olarak görülen 10,000 seviyelerinin test edilmesi senet bazında da güçlü desteklerin test edilmesine neden oldu. Bu da çok olumsuz bir gelişme olmadıkça tutunma ve güçlenme çabalarının önümüzdeki hafta da devam etmesine neden olabilir. Hatta güçlü senetlerde dirençlerin kırılması yönünde ataklar izlenmesi de mümkün görünüyor. 
     Uzun vadede endekste oluşumu izlenen yükselen dipler görünümü ve 2001 yılının Eylül ayında 6,881 puandan başlayan yükselen trendin halihazırda 9,000 seviyelerinden geçmesi de 10,000’lerde alıcıların güçlenmesinde etkili olabilir. Ancak yine de bu seviyelerden gelebilecek alımları şimdilik tepki alımı olarak değerlendirmek gerekiyor. Önümüzdeki hafta daha güçlü bir endeks izlenmesi olasılığı güçlü görünüyor. Endekste yukarı doğru dirençler 10,900 ve 11,200’de, destekler ise 10,000 ve 9,700’lerde bulunuyor. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
