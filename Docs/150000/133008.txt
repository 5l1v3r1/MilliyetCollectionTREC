<DOC>
<DOCNO> 133008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/ekonomi/aeko.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiden 517 trilyon lira tasarruf planı 
</HEADLINE>
<TEXT>

2003 yılında dört ikramiyeden ikisinin ödenmemesi, bir kısım işçinin memur kadrosuna alınması, geçici işçilerin çalışma süresinin bir ay kısaltılması gündemde 
     SEÇKİN ÜREY Ankara 

     Kamu işçileri toplu sözleşme görüşmeleri yaklaşırken Başbakan Yardımcısı Mehmet Ali Şahin, sendikalara nezaket ziyaretlerine başladı. Bu arada 2003 bütçesinde kamu işçilerine yönelik kaynak yaratıcı tedbirler öngörüldü. İşçilere 2003 yılı ikramiyelerinin iki taksidini ödememeyi de içeren önlemler sonucunda toplam 517 trilyonluk tasarruf sağlanacağı bildirildi. 
     DPT, Maliye ve Hazine bürokratları tarafından tasarruf yoluyla kaynak yaratma yönünde sürdürülen 2003 bütçesi çalışmaları çerçevesinde kamu işçilerine yönelik üç önlem öngörüldü. En büyük kaynağı sağlayacak önerinin, işçilere her yıl dört taksitte ödenen iki ikramiyenin iki taksidinin bu yıl ödenmemesi olacağı öğrenildi. Bu yolla 310 trilyon liralık kaynak yaratılacağı belirtildi. 
     İşçi ikramiyeleri her yıl dört taksitte ikisi toplu sözleşme gereği, diğer ikisi Bakanlar Kurulu kararıyla ödeniyor. Bakanlar Kurulu’nun bu yönde bir kararı olmaması halinde ödeme yapılmıyor. Nitekim, geçtiğimiz yıl dört taksitten birinin ödemesi Bakanlar Kurulu kararıyla 2003’e devredilmişti. Geçtiğimiz yıldan kalan taksidin ödemesinin yapılacağı ancak koşullar üzerinde halen çalışıldığı bildirildi. 
     
     İş süresi kısalabilir 
     Kamu işçilerine yönelik öngörülen ikinci büyük kaynak sağlayacak tedbirin ise sürekli ve geçici kadroda olan ancak memur pozisyonunda çalışan işçilerin memur kadrosuna alınması olacağı belirtildi. Bu yolla 195 trilyon liralık kaynak yaratılacağı ifade edildi. 
     Alınacak sonuncu önlemin ise geçici işçilere yönelik olacağı kaydedildi. 2003 yılında geçici işçilerin çalışma süresinin bir ay kısaltılarak 12 trilyonluk kaynak sağlanmasının düşünüldüğü belirtildi. 
     
Boy uzun, yorgan kısa’      Türk - İş’i ziyaret eden Başbakan Yardımcısı Mehmet Ali Şahin, kamu toplu sözleşmeleriyle ilgili olarak, "Ülkemizin içinde bulunduğu şartlar, gönlümüzden geçenleri vermeye şu anda imk n vermiyor" dedi. 
     Şahin, 2002’den devreden ikramiye ödemelerini 28 Ocak’ta Bakanlar Kurulu’nda gündeme alacaklarını söyledi. Türk - İş Başkanı Salih Kılıç ise ödemelerin Kurban Bayramı’ndan önce yapılmasını istedi. 
     Şahin, Hak - İş Başkanı Salim Uslu’yu ziyaretinde de 2003 yılı toplu iş sözleşmeleri kapsamında çalışanlara hakettikleri zammı vermeye çalıştıklarını belirtirken, "Ancak boy uzun, yorgan kısa. Boyunuzu kısaltın diyemiyoruz. Yorganı büyütmeye çalışıyoruz" dedi. Şahin, iş güvencesinin 15 Mart’ta uygulanmaya başlayacağını anımsatarak, "Hükümet olarak gündemimizde iş güvencesini ortadan kaldırmak gibi bir konu yoktur" diye konuştu. 
     



 EKONOMİ 



















</TEXT>
</DOC>
