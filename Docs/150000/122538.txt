<DOC>
<DOCNO> 122538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur28.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar İnterbank Davası'ndan beraat etti... 
</HEADLINE>
<TEXT>

     Interbank'tan, kurdukları bazı şirketler adına kredi alıp, bunları Nergis Grubu'na aktardıkları iddiasıyla ''banka dolandırmak'' suçundan yargılanan İşadamı Cavit Çağlar ve Şükrü Şankaya'nın da aralarında bulunduğu 39 sanık, beraat etti. 
     Bursa 3. Ağır Ceza Mahkemesi'nde 4 yıldan bu yana devam eden dava, bugün sonuçlandı. 
     Davanın karar duruşmasında, sanık avukatları Doğan Arar, Köksal Bayraktar, Tamer Serim, İsmail Hakkı Sezgin, Özkan Polat ve İbrahim Yaşar, Interbank'ın devredildiği Tasarruf Mevduatı Sigorta Fonu Avukatı Süheyla Toppamuk hazır bulundular. 
     4 yıl önce el konulan ve bankacılık faaliyetlerine son verilen Interbank'tan, bir kısım sanayi ve ticaret şirketlerine usulsüz şekilde kredi aldıkları ve bunları Nergis Grubu'na aktardıkları iddiasıyla, Bankalar Kanunu ve Türk Ceza Kanunu'nun ''dolandırıcılık ve iflas'' hükümlerini içeren 504. maddesinin 1 ve 3. fıkraları uyarınca yargılanan sanıklar duruşmaya katılmadı. 
     Sanık avukatları, ''kredi işlemlerinde hile ve aldatıcı hareketler bulunmadığını, uygulamanın Bankalar Kanunu'na uygun olduğunu, şirketlerin, kredilerinin önemli bir kısmını ödediklerini, kredi karşılığında teminat verildiğini, olayın cezai bir nitelik taşımadığını ve ihtilafın hukuki nitelikte olduğunu'' öne sürdüler. 
     Cumhuriyet Savcısı Ali Tartu da İstanbul Üniversitesi öğretim üyelerinden oluşan bilirkişi heyetinin ''suç teşkil edici bir yönün bulunmadığı saptanmıştır'' şeklindeki raporu doğrultusunda, sanıkların beraatini talep etti. Tartu, ''kredi işlemlerinde kanuna aykırı bir yönün bulunmadığını, kredilerin önemli bir kısmının geri ödendiğini, kredi alan şirketlerin halen aktif ticari ve sınai faaliyetler içinde olduklarını'' belirterek, sanıklar hakkında beraat kararı verilmesini istedi. 
     Nihat Ömeroğlu başkanlığındaki Mahkeme Heyeti, bunun üzerine, Çağlar Holding Yönetim Kurulu Başkanı Cavit Çağlar, Nergis Holding Yönetim Kurulu Başkanı Şükrü Şankaya, Yeşim Tekstil A.Ş. Genel Müdürü Şenol Şankaya'nın da aralarında bulunduğu, Interbank'tan kredi alan şirketlerin 39 kişiden oluşan yönetim kurulu başkan ve üyelerinin beraatlerine karar verdi. 
     





</TEXT>
</DOC>
