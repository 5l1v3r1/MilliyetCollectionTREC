<DOC>
<DOCNO> 107764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur08.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller sağda güçbirliği mesajı verdi 
</HEADLINE>
<TEXT>

     DYP Genel Başkanı Tansu Çiller, milletin önüne, yenileşmiş, değişime hazır, demokrasiyi özümsemiş, milli ve manevi değerlerin adresini artık başka yerde aratmayacak bir yepyeni güç birliği ile çıktıklarını belirterek, ''Şimdi milletten sandıkta birleşme istiyoruz'' dedi. 
     Çiller, milletvekili genel seçimi için DYP ile işbirliği kararı alarak, partisinden aday olan DTP ve ATP'nin eski genel başkanları Mehmet Ali Bayar ve Tuğrul Türkeş ile Celal Bayar Köşkü'nün bahçesinde, ''Sağda Birlik Mesajı'' vermek üzere bir araya geldi. 
     Törende ilk konuşmayı yapan DYP İstanbul Milletvekili Aydın Menderes, 3 partinin sadece seçim için bir araya gelmediğini, seçim sonrasında da devam edecek önemli bir süreci başlattıklarını söyledi. 
     Tuğrul Türkeş de, burada, bütünleşmenin birinci işaretini verdiklerini belirterek, merkez sağ seçmenin bunu çok iyi anlaması gerektiğini söyledi. Bu beraberliğin temelinde bir siyasi çıkar yatmadığını ve baraj kaygısı olmadığını anlatan Türkeş, ''Bu işbirliğini, seçimde, halkın teveccühü ile güçlü bir siyasi iktidar oluşturma ve ülkeyi istikrarlı yönetime kavuşturma şeklinde yorumlamak gerekir'' diye konuştu. 
     -''YEPYENİ BİR YOL''- Mehmet Ali Bayar da 3 partinin işbirliğini, ''yepyeni bir başlangıç, yepyeni bir yol'' diye değerlendirdi. 
     Bayar, 3 Kasım seçimlerinin, tarihin en önemli seçimlerinden biri olduğunu belirterek, ülkenin yeni bir maceraya, denemeye, yanılmaya vakti ve takati olmadığını söyledi. Bayar, şöyle devam etti 
     ''Tek yol, demokrasiyi, ekonomik kalkınmayı, küresel dünyanın güçlü bir mensubu olmayı 21. yüzyılın eşiğinde başaracak, 70 milyonluk ülkeyi geniş bir coğrafyanın önder ülkesi haline getirecek bir yönetimi Türk seçmeninin önüne koymaktır. Bize düşen, merkez sağın gücünü milletin nezdinde parlamentoya taşımaktır. Seçim işbirliği ile milletin arzularını parlamentoya taşıyacağız. 
     Bu ender görülen bir adımdır ve bu tarz ilk defa olmaktadır. Meydanı boş sananlara sesleniyorum. Demokrasi meydanını yeniden fethetmeye geliyoruz. O meydan millete aittir ve onu geri olmaya geliyoruz. Bu büyük hareketin seçimde başarılı olacağını sanıyorum. DTP, bu görevde üzerine düşeni yapacaktır. Seçimin kazanılması için her şeyi DYP ile ifa edecektir.'' -''SANDIKTA BİRLEŞME İSTİYORUZ'' DYP Genel Başkanı Tansu Çiller de konuşmasında, milletin ''parçalanmış merkez sağın bütünleştirilmesi'' yönünde bir isteği olduğunu belirterek, bunun üzerine bu davanın temsilcilerine ellerini uzattıklarını ve bu işbirliğinin oluşturulduğunu anlattı. 
     Aydın Menderes'in bu işbirliğinde ciddi katkıları olduğunu bildiren Çiller, şöyle konuştu 
     ''Milletin önüne çıktığımız zaman, 'milli ve manevi değerler işte buradadır, yenileşme, değişim işte buradadır, kök buradadır, demokrasi buradadır' demek imkanına sahibiz. Bu imkanı yaratanları tekrar kutluyorum. Kolay olmamıştır, fedakarlıklar olmuştur. Ama başarmışlardır. 
     Şimdi milletten de aynı şeyi isteme hakkımız var. Biz milletin arzusu doğrultusunda bir büyük çaba gösterdik. Bir işbirliği, bir merkez sağda birlik mesajı verdik. Ama şimdi milletten sandıkta birleşme istiyoruz. Bunun için bir hak kazandığımızı düşünüyoruz. Bu hakkın kaynağı milletin isteğidir, milletin arzusunun ta kendisidir. Dolayısıyla bu büyük davanın, bugün farklı partilerde olan bütün temsilcilerini saygıyla selamlıyorum. Milletin önüne yenileşmiş, değişime hazır, demokrasiyi özümsemiş, milli ve manevi değerlerin adresini artık başka yerde aratmayacak bir yepyeni güç birliği ile çıkıyoruz. 
     Davamız kutlu olsun, 'Şahlansın Kırat ki şahlansın Türkiye' diyoruz.'' DYP, DTP ve ATP'nin bazı genel merkez yöneticilerinin de katıldığı törenin sonunda, Çiller, Bayar, Türkeş ve Menderes birlikte gazetecilere poz verdiler. 
     





</TEXT>
</DOC>
