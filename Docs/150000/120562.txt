<DOC>
<DOCNO> 120562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/spor/spo03.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala’ya af 
</HEADLINE>
<TEXT>

Felipe’nin kalmasının ardından Fatih Terim Ümit’in de cezasını yeterli buldu. Yıldız, oyuncu G.Birliği maçının kadrosuna alındı 
     ERHAN TELLİ 

     AYRILMAK istediği için gönderilmesi gündeme gelen, ancak daha sonra kalması için ikna edilen Felipe’den sonra, Ümit Davala’ya da af çıktı. Yıldız oyuncuyu kendi yöntemleriyle gizlice cezalandıran Fatih Terim’in, bu oyuncusunu yeniden kazanmak için affettiği öğrenildi. Daha önce sakat olduğu açıklanan milli oyuncuyu Gençlerbirliği deplasmanı için kadroya alındı. 
     
Yiğit Şardan’a üç ay ceza      GALATASARAY Başkanı Özhan Canaydın’a yönelik ağır eleştiriler yapmaktan çekinmeyen eski yönetici Yiğit Şardan üç ay ceza aldı. MİLLİYET’te yayınlanan röportajında sözünü esirgemeyen Şardan’ın bu konuşması üzerine bir kongre üyesinin başvurusunu değerlendiren Disiplin Kurulu, Şardan’ın üç ay kulüp üyeliğinden faydalanamamasına karar verdi. 
     
Hayırsever Popescu      CİM-BOM’UN eski futbolcusu Giga Popescu, Galatasaray formasıyla çıktığı UEFA Finali’nde giydiği kramponu sanal ortamda ihaleye çıkardı. Aslan’ın son penaltısını bu ayakkabıyla kullanarak kupayı Sarı - Kırmızılılar’a kazandıran Popescu, "www.ism.ro" adlı sitede pazartesiden itibaren teklifleri kabul edecek. Satıştan gelecek para ise hayırseverlere dağıtılacak. 
     
Sanal Aslan’ın yenilenen yüzü      DOĞAN Online DOL ile yapılan işbirliği sonrasında yeni yüzüyle Galatasaraylılar’ın hizmetine açılacak olan kulübün resmi sitesi "www.galatasaray.org"un 10 gün içinde hizmete gireceği bildirildi. Sanal ortamda tüm Galatasaraylılar’ı kucaklayan sitenin, içerik, tasarım ve e - ticaret altyapı çalışmaları bir süredir devam ediyordu. 
     
Hasan’ın görevi Elvir Baliç’te      GENÇLERBİRLİĞİ maçının hazırlıklarını devam ettiren Galatasaray, taktik ağırlıklı bir antrenman yaptı. Sakat olan Sarr, Hakan Ünsal ve Batista’nın katılmadığı çalışmada Fatih Terim’in, sarı kart cezalı Hasan Şaş’a alternatif aradığı dikkat çekti. Cim - Bom’un çalıştırıcısı, bu futbolcunun yerine Elvir Baliç’i hazırladığı öğrenildi. Hakan Ünsal ve Batista’nın Gençlerbirliği’ne karşı oynamayacağı Sarr’ın ise forma giymesinin zor olduğu öğrenildi. 
     
Galatasaray’a Avrupa pazarı      GALATASARAY, ürünlerini artık Avrupa’da da pazarlamak için kolları sıvadı. 6-8 Aralık’ta Kopenhag’da düzenlenen Spor Fuarı’na katılacak olan Sarı - Kırmızılılar, burada markasının tanıtımını yapacak. Fuara birkaç futbolcunun da katılabileceği ifade edildi. Ayrıca etkinlikler çerçevesinde Avrupa’nın en iyi isimlerine de ödüller verileceği açıklandı. 
     



 SPOR 




























</TEXT>
</DOC>
