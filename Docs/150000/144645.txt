<DOC>
<DOCNO> 144645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/siyaset/asiy.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekirse gireriz’ 
</HEADLINE>
<TEXT>

Türkiye, ABD’ye "ulusal çıkarları için gerek gördüğünde K. Irak’a gireceğini" resmen bildirdi. Genelkurmay Başkanı Özkök ile ABD Genelkurmay Başkanı Myers’ın yaptığı telefon görüşmesi de tansiyonu düşürdü 
     SERPİL ÇEVİKCAN Ankara 

     Türk askerinin Kuzey Irak’a girmesi konusunda yaşanan rahatsızlığın Türk ve Amerikan Genelkurmay başkanları arasında yapılan telefon görüşmesiyle önemli ölçüde giderildiği belirtildi. 
     Türkiye’nin hava sahasını ABD’ye açmasından sonra Türk askerinin Kuzey Irak’a girişiyle ilgili temasların tıkanması sonucunda hükümetin talebi üzerine devreye giren Genelkurmay Başkanı Orgeneral Hilmi Özkök, ABD Genelkurmay Başkanı Orgeneral Richard Myers’la görüştü. 
     Myers’a Türk ordusunun Kuzey Irak’la ilgili pozisyonunu ve amaçlarını anlatan Özkök, "hükümetçe çizilen çerçeveye uygun olarak" Türk ordusunun, "sınır güvenliği, göç dalgası, terör saldırıları ve insani yardım" çerçevesinde ve ulusal çıkarlar yönünde hareket edeceğini aktardı. 
     Genelkurmay başkanlarının görüşmesinden sonra iki ülkenin askeri ve diplomatik yetkilileri arasında Türk askerinin Kuzey Irak’a girişine ilişkin usul ve esaslar müzakereye açıldı. Bu temas karşılıklı yanlış anlaşılmaları gidermede önemli rol oynadı. 
     
     İlke mutabakatına varıldı 
     Kaynaklar, ABD Dışişleri Bakanı Colin Powell ile Dışişleri Bakanı Abdullah Gül’ün Türk hava sahasının açılmasına ilişkin yaptıkları görüşmede de, ABD yönetiminin açıklamalarının aksine, TSK’nın Kuzey Irak’a girişi konusunda ilke mutabakatına varıldığını kaydettiler. 
     Gül ile Powell arasındaki telefon görüşmeleri Başbakanlık’ta banda alındı ve tutanaklara da geçirildi. Kaynaklar, tutanaklara geçirilen konuşmada Gül’ün "TSK’nın Kuzey Irak’a girişini öngören opsiyonu kabul ettiğinizi anlıyorum. Mutabık mıyız " şeklindeki son sorusuna Powell’ın "mutabakız" dediğini belirtti. 
     Önceki akşam yapılan değerlendirme sonucunda Ankara, hava sahasının açılması karşılığında, varılan ilke mutabakatı ve tezkerenin hükümete verdiği yetki çerçevesinde ABD tarafına "Türkiye’nin ulusal çıkarları gerektirdiğinde, zamanı ve sınırları Türk hükümetince belirlenmek üzere TSK’nın Kuzey Irak’a girebileceğini" resmen iletti. 
     



 SİYASET 


















</TEXT>
</DOC>
