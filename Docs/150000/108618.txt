<DOC>
<DOCNO> 108618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/yurundul.html </URL>
<DATE> 2002/09/20/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Ters-yüz 
</HEADLINE>
<TEXT>

     Fenerbahçe, dün gece Stockholm’de iki ayrı devre oynadı. Birinci devrede genelde beklenenin üzerinde başarılı bir performans çizildi. İkinci devrede ise büyük skor ve moral avantajına rağmen takımın kötü kimliği gündeme geldi. 
     Fenerbahçe oyuna tempolu ve atak başladı. Pas trafiğinin iyi işlemesi, Ortega’nın yaratıcı özelliklerini yüksek tempolu olumlu biçimde sahnelemesi ofansif gücü yükselten önemli faktörlerdi. Ayrıca rakibin çizgi defansının arkasına kullanılan akılcı, zamanlamalı toplar üretkenlik getirdi. İlk yarıda atılan üç golün dışında beş net pozisyona girilmesi oyuna hükmedildiğinin ve hücum zenginliğinin göstergesiydi. Tek eleştirilecek, duran toptan yenen basit goldü. Bu arada Steviç’in frikik golü de mükemmeldi. 
     İkinci yarıda her şey tersine döndü. Skor rahatlığıyla konsantrasyon kaybı, kilit oyunculardaki fiziki düşüş ve kenar yönetiminin büyük hataları kolay gözüken maçta her şeyi zora soktu. İkinci yarının ilk 15 dakikasında deplasmanda iki farklı skor avantajına sahip takım kalesinde dört net tehlike yaşadı. Bu pozisyonlar gol yemeden atlatıldığı halde, kenar yönetim uyumaya devam etti. Oyuncu değişiklikleri zamanında yapılmadı. Yorulan takım Feyenood’a karşı ilk maçtaki gibi gömülü alan savunmasına geçip alan daraltabilirdi. Bunların hiçbiri yapılamayıp savunma kurgusunun yerleşme düzeninde de sürekli hatalar yapılıp, Johnson’dan başka defans blokuna yardım gelmeyince beraberlik Rüştü’nün başarılı kurtarışları sayesinde zor kurtuldu. Bir anlamadığımız konu da risk alan ve defansını öne çıkaran rakip karşısında son adam Serhat’ın geriden çıkan uzun toplarla buluşmayı neden ortadan değil de çizgi kenarından denemesiydi. 
     Bu maç bir kere daha gösterdi ki, Fenerbahçe’nin çok ciddi saha içi arızaları var. İlk yarıdaki iyi futbola ve büyük morale rağmen, ikinci yarıdaki görüntü bu rahatsızlığın en önemli göstergesiydi. Belki büyük bir avantaj kaybedildi, ama tek teselli bu skorun böyle bunalımlı günlerde ikinci tur için önemli şans getirdiğidir. Ancak 15 gün içerisinde takımı da fizik ve organizasyon açısından ilerleme kaydedilmesi şartıyla. 
     



 SPOR 






























</TEXT>
</DOC>
