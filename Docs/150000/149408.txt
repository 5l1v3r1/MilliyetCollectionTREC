<DOC>
<DOCNO> 149408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur12.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
8. TÜYAP fuarı açıldı, İzmir kitapla buluşuyor... 
</HEADLINE>
<TEXT>

     İzmir Valisi Yusuf Ziya Göksu, ''Her yıl artan okuyucu ve ziyaretçi sayısı, İzmir'in çağdaşlık konusunda ne denli ileride olduğunun göstermektedir'' dedi. 
     Vali Göksu, özellikle çocuk ve gençlerin yoğun katılım gösterdiği 8. TÜYAP İzmir Kitap Fuarı'nı açılışında, İzmir'de bir ay içinde üçüncü fuarı açtığını ve bu fuarlara olan ilginin umut verici olduğunu söyledi. 
     İzmir'in sanat, kültür, ekonomi ve doğal özellikleriyle Türkiye'de kendisini hissettirdiğini belirten Göksu, sözlerini şöyle sürdürdü 
     ''Buradan ülkemizde yaşayan tüm insanlara sesleniyorum. Savaş ve ekonomik kriz nedeniyle morali bozuk olanlar lütfen İzmir'e gelsin. Bu güzel kenti, bu güzel fuar organizasyonunu izlesinler. Her yıl artan okuyucu, ziyaretçi sayısı İzmir'in çağdaşlık konusunda ne denli ileride olduğunu göstermektedir.'' İzmir Büyükşehir Belediye Başkanı Ahmet Piriştina da, bir ihtisas fuarı olan Kitap Fuarı'nın yerinin kendileri için ayrı olduğunu belirterek, fuar alanındaki yeni düzenlemelerle gelecek yıl yapılacak fuarın daha iyi bir biçimde açılacağını kaydetti. 
     TÜYAP Kitap Fuarları Danışma Kurulu Başkanı Doğan Hızlan ise fuara olan ilginin İzmir'in okuma sevgisinin bir göstergesi olduğunu belirterek, ''Artık Türkiye'nin kültür grafiğinin yükselmesi savaşlar ve krizlerden etkilenmemelidir'' dedi. 
     TÜYAP Genel Koordinatörü Deniz Kavukçuoğlu da yaptığı konuşmada, İzmir Kitap Fuarı'nın metrekare bazında geçen yıla göre yüzde 45 büyüdüğünü, fuara katılan yayınevi sayısının 105'den 142'ye çıktığını söyledi. 
     Fuar çerçevesinde düzenlenecek olan 63 etkinliğe 165 katılımcı geleceğini ve imza günlerine de 400'ün üzerinde yazarın katılacağını kaydeden Kavukçuoğlu, ''Türkiye'nin aydınlık yüzü olan bu kentte geçen yıl 160 bin olan ziyaretçi sayısı, bu yıl umarım 200 bini bulur'' dedi. 
     Fuar, 20 Nisan 2003 tarihine kadar 11.00-20.00 saatleri arasında açık kalacak. 
     





</TEXT>
</DOC>
