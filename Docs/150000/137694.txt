<DOC>
<DOCNO> 137694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun20.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kimse bana zorla imza attıramaz" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın adayı ziyaretinde taraflara baskı yapması durumunda, iyi niyet görevinin sonunun geleceğini belirterek, ''Zannederim bunu yapmaz, bizim neler istediğimizi biliyor. Kimse bana zorla imza attıramaz'' dedi. 
     Denktaş, Bayrak Televizyonu'nda yayımlanan Akis programında yaptığı açıklamada, gidişatın, Annan'ın Kıbrıs'tan elinin boş döneceğini gösterdiğini ifade ederek, ''O zaman prestiji etkilenir. Prestiji etkilenmesin diye, eli boş dönmesin diye bize, kabul edemeyeceğimiz baskılara kalkarsa ve buna rağmen biz bu baskılara boyun eğmezsek o zaman tabiatıyla iyi niyet görevinin de sonu gelebilir. Biz de bunu istemiyoruz. Kimse de bunu istemiyor'' dedi. 
     Bu durumda Annan'ın, Ankara ve Atina'ya yapacağı ziyaretler sonrasında yeniden adaya gelmeyi düşünmesi gerekeceğini ifade eden Denktaş, Annan'ın adaya gelmesi halinde ise bir baskı yapmayıp, sadece dinlemekle yetinerek, sunacağı yeni bir belgeyi New York'a döndükten sonra hazırlayabileceğini kaydetti. 
     Denktaş, ''Genel Sekreter elinde bir belge ile gelirse ve 'bunu ya imzalayın ya bu iş biter' derse ne olur '' sorusuna karşılık, ''Zannedersem bunu söylemeyecek kadar tecrübeli bir diplomattır. Çünkü ben devamlı surette neyi kabul edebileceğimizi, neleri kabul etmeyeceğimizi söylüyorum. Kimse benim boynumu kıracak değildir. Halkımın kabul edemeyeceği, halkımı mahkum edecek bir anlaşmayı imzalamadım diye bana her şeyi söyleyebilirler ama kimse benim bu elimi alıp imzayı attıramaz zorla'' diye konuştu. 
     Cumhurbaşkanı Denktaş, Genel Sekreter'in ziyareti sırasında ''olmazsa olmazlarını'' içeren bir anlaşmanın önlerine gelmesi durumunda teferruata bakmayacaklarını belirterek, haritanın mutlaka ortadan kalkması gerektiğini, konuşarak yeni bir haritanın hazırlanabileceğini söyledi. 
     Türkiye'den Annan planının imzalaması için herhangi bir baskının gelip gelmediğinin sorulması üzerine Denktaş, böyle bir şeyin söz konusu olmadığını ve Ankara ile herhangi bir görüş ayrılığı bulunmadığını söyledi. 
     Denktaş, Kıbrıs sorununu Türkiye'nin değil, Rum-Yunan ikilisinin yarattığına işaret ederek, bu aşamada Türkiye'ye ''Kıbrıs meselesini hallet, halletmezsen Avrupa Birliği'ne giremezsin'' denilmesinin haksızlık olduğunu belirtti. 
     BM Genel Sekreteri'nin Kıbrıs Özel Temsilcisi Alvaro De Soto ile dün yaptığı görüşmeye de değinen Denktaş, De Soto'nun Rum Yönetimi liderliğine yeni seçilen Tasos Papadopulos ile görüşmesi hakkında bilgi verdiğini ve Papadopulos için, ''temkinli bir işadamı gibi davranıyor'' değerlendirmesinde bulunduğunu kaydetti. 
     





</TEXT>
</DOC>
