<DOC>
<DOCNO> 134218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/spor/spo02.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan sıkı takip 
</HEADLINE>
<TEXT>

M.United, M.City ve B.Münih, Beşiktaş derbisi için bilet talep etti. Üç kulüp Ortega, Rüştü, Ümit Özat, Ceyhun, Serhat ve Mirkoviç’i yakın takibe aldı 
     YALÇIN TÜRK 

     Sıraya girdiler 
     FENERBAHÇE’NİN pazar günü Beşiktaş ile oynayacağı derbi maçını izlemek için Avrupa kulüpleri sıraya girdi. Bayern Münih, Manchester United ve Manchester City’in Sarı - Lacivertli yönetime başvurarak bilet talebinde bulunduğu öğrenildi. Üç büyük kulübün transfer yetkilileri listelerine aldıkları futbolcuları yakından görebilmek için İstanbul’un yolunu tutacak. 
     
     İlhan da var 
     KENDİLERİNE gerekli kolaylığın sağlanmasını isteyen Avrupa Futbolu’nun dev isimleri başta Ortega ve Rüştü olmak üzere Ümit Özat, Mirkoviç, Serhat ve Ceyhun’u da mercek altına alacaklar. M.United, M.City ve B.Münih’in transferi sezon sonu için düşündüğü, lig bitene kadar birkaç maça daha gelecekleri belirtilirken, Bayern’in İlhan’ı da yakın markaja aldığı öğrenildi. 
     
Fener, Kemal’e erdi      Gaziantep’in genç yıldızı ile dün 2.5 yıllık sözleşme imzalandı 
     SARI - Lacivertli kulüp Gaziantepspor’un genç yıldızı Kemal Aslan ile dün 2.5 yıllık resmi sözleşme imzaladı. Ümit Milli Takımı’ndan dönen Kemal sabah ilk olarak Sarar giyim firmasının kıyafet tanıtımına katıldı. Nişantaşı’ndaki Sarar Shop mağazasında mankenlik yapan genç oyuncu daha sonra kulüp binasına gitti. 
     İMZA töreni sonrası Samandıra Tesisleri’nde basına yeni formasıyla poz veren Kemal, Fenerbahçe’nin müthiş taraftarıyla başarıdan başarıya koşacağını söyledi. Genç yıldız, "Transferimde emeği geçen herkese teşekkür ederim. Bana güvenenleri mahçup etmeyeceğim. Hem kendi adıma, hem de kulübüm için elimden geleni yapacağım" dedi. 
     
Pin Pin dopingi      Ortega için Arjantin’de her maç öncesi çalınan Pin Pin adlı özel müziğin CD’sini Türkiye’ye getiren yönetim, Beşiktaş derbisinde şova hazırlanıyor 
     BEŞİKTAŞ maçında Fenerbahçe yönetimi, Ariel Ortega’ya müthiş bir sürpriz yapacak. Sarı - Lacivertliler, Arjantin’de yıldız oyuncu için özel hazırlanan ve River Plate maçları öncesi stadda sürekli çalınan Pin Pin müziğini Türkiye’ye getirdi. Pazar günü oynanacak derbi öncesi stad hoparlörlerinden özel Ortega CD’si yayınlanacak ve Arjantinli yıldız ile Fenerbahçe seyircisi coşturulacak. 
     
Futbolu özledim’      Fenerbahçe’nin Arjantinli yıldızı Ortega, Beşiktaş maçını büyük bir heyecanla beklediğini ifade etti 
     ARJANTİNLİ yıldız, Lig TV’ye çarpıcı açıklamalar yaptı. Ortega, takımda kimseye tavır takınmadığını söyledi, "Herkes beni ukala olarak görebilir ama kesinlikle öyle bir yapım yok. Sadece dil sorunu iletişim kurmamı engelliyor. Bu da sorun yaratıyor. Bu yüzden anlayış bekliyorum" diye konuştu. 
     LİDER bir oyuncu olmadığını belirten yıldız futbolcu, "Sahaya çıktığım zaman takımımın kazanması için elimden geleni yaparım. Kısacası yüreğimi ortaya koyarım. Futbolu çok özledim. Beşiktaş maçını heyecanla bekliyorum. Fenerbahçe’nin geleceği için mutlaka kazanmamız gerekiyor" dedi. 
     
Oğuz’un zor seçimi      YUSUF DURSUN 

     TEKNİK Direktör Oğuz Çetin, Beşiktaş maçı öncesi kadro kurmakta zorluk çekiyor. Derbi maçına 4-2-3-1 düzeni ile çıkacak olan Çetin, sakatlığı düzelen Serhat’ı tek santrfor olarak oynatmayı planlarken, genç yıldızın arkasında oynatacağı üçlü konusunda sıkıntıya girdi. Oğuz Çetin, Ortega, Ceyhun, Tuncay ve Ali Güneş arasında bir tercih yapacak. 
     FENERBAHÇE’NİN hocası gerekirse Ali Güneş’i, Hakan Bayraktar ile ön liberoda görevlendirecek, formsuz Johnson’u yedeğe çekecek. Sarı - Lacivertli takım hazırlıklarını tek antrenmanla sürdürürken, Çetin’in taktik çalışmada Ortega, Mustafa ve Ogün’ü yedek takımda oynatması dikkat çekti. As takım karşılaşmayı 4-1 kazandı. 
     
Rekor hasılat bekleniyor      PAZAR günü oynanacak derbi maçında Fenerbahçe yönetimi seyirci ve hasılat rekoru bekliyor. Tüm biletlerin satıldığı açıklanırken, kulübün kasasına bir trilyon liranın gireceği belirtildi. Asbaşkan Murat Özaydınlı, "Şükrü Saracoğlu çok rekorlar gördü. Bir yenisini daha yaşayacağız" dedi. Bu arada Beşiktaş taraftarına verilecek bilet sayısı 800’den 1200’e çıkarıldı. 
     



 SPOR 


























</TEXT>
</DOC>
