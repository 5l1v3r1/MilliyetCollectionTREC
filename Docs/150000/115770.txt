<DOC>
<DOCNO> 115770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sondun11.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Kürt devleti kurulursa Türkiye müdahale eder 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Türkiye'nin, Kuzey Irak'ta bir Kürt devletinin kurulması ya da Türkmenlerin ciddi biçimde tehdit edilmesi halinde Irak'ın iç işlerine müdahale edebileceğini söyledi. 
     Kuzey Irak'taki Süleymaniye kentinde önceki gün Iraklı muhaliflerin düzenlediği bir toplantıda konuşan Talabani, "Türkiye, Kuzey Irak'ta bağımsız bir Kürt devleti kurulduğunda ya da Türkmenler ciddi biçimde tehdit edildiğinde Irak'ın iç işlerine müdahale edebilir. Biz hiçbir zaman bağımsız bir Kürt devleti düşünmüyoruz. Ayrıca, Türkmenler bizim kardeşimiz ve hiçbir zaman onları tehdit etmeyiz" diye konuştu. 
     Washington'da yaptığı görüşmelerde Amerikalı yetkililere, Türkmenlerin Irak'ın geleceğine ilişkin her toplantıya katılması istemini dile getirdiğini kaydeden Talabani, Irak'taki muhalif güçlerin yalnız başına rejimi değiştiremeyeceğini, "Irak halkını kurtarmanın tek yolunun, Devlet Başkanı Saddam Hüseyin'in diktatör yönetimine son vermek ve bu ülkede federal bir yapı kurmak olduğunu" savundu. 
     Muhaliflerin yabancıların yardımını isteyebileceğini, ancak yabancılarla işbirliğinin Irak halkının çıkarlarına zarar vermemesi gerektiğini söyleyen Talabani, Amerikalı yetkililerin Saddam rejimini devirme konusunda ciddiyetlerini ifade ettiklerini, ancak bunu nasıl ve ne zaman yapacaklarına ilişkin bilgi vermediklerini belirtti. 
     





</TEXT>
</DOC>
