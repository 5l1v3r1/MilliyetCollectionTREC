<DOC>
<DOCNO> 118268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko28.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Hatalı dolar bizden çıkmadı 
</HEADLINE>
<TEXT>

     Gaziantep'te ithalat-ihracat işleri ile uğraşan bir kişide bulunan ve ön yüzü baskılı, arka tarafı baskısız olan 100'lük ABD Doları'nın, Merkez Bankası'ndan çıkmadığı belirtildi. 
     Merkez Bankası yetkilileri, gazetelerde çıkan haber üzerine kayıtları incelediklerini ve elinde hatalı baskı olan 100 dolar bulunan kişiye yönelik bir işlem olmadığını belirlediklerini kaydettiler. 
     Bankanın para alışverişi yapacağı kuruluşların belli olduğunu belirten yetkililer, ''Hatalı dolar, elinde bulunan kişiye başka kaynaktan geçmiş olabilir, Merkez Bankası'ndan mümkün değil'' dediler. 
     Merkez Bankası'nın aldığı ve verdiği paraları sıkı bir denetimden geçirdiğine dikkati çeken yetkililer, hatalı paranın hiçbir şekilde alınmayacağını ve verilmeyeceğini ifade ettiler. 
     Gaziantep'te ithalat-ihracat işleri ile uğraşan İbrahim Kalender, bir süre önce Merkez Bankası veznesinden aldığı 100'lük banknot destesi içinde bulunan dolarlardan birisinin hatalı baskı çıktığını bildirmişti. 
     





</TEXT>
</DOC>
