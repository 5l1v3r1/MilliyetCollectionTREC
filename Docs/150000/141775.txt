<DOC>
<DOCNO> 141775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/yazar/temelkuran.html </URL>
<DATE> 2003/03/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Savaşın diliyle barış olmaz 
</HEADLINE>
<TEXT>

     Esasında bugünlerde, baharı getirmekle meşgul olmak istiyorum mesela. Hiç yeri yokken ince ince giyinip, güneşli havaları ima etmek istiyorum kaypak mart ayına. Ama işte savaş var. İstediğin kadar konuyu değiştirmeye çalış, gelip bir saç teli gibi takılıyor insanın diline. Berbat. 
     Bu savaş, daha başlamadan, "Savaş olmasın" diyenlerle "Olmasın da ne yapalım Savaş nasılsa çıkacak" diyenler arasında bir sinir savaşına dönüştü. Sinir savaşlarında, taktik mücadelede, stratejik manevralar konusunda maharetli olmayanlar yorulup kalırlar yolun ortasında. Bütün insan ilişkilerinde böyledir bu Gerçekten insan gibi davrananlar taktik mücadelelerinin bir yerinde "Ne halleri varsa görsünler " deyip oyunu ortasında bırakabilirler. Bırakmak doğrudur belki de, görsünler ne halleri varsa... Ama ya bu oyunun kendisi savaşsa. Ya da savaş, bu sinir oyununun kendisiyse. Ya savaşa karşı olanların mağlup edileceği yer, savaştan önce sünüp duran bu sıkıntıysa Velhasıl bu işin içinde bir oyun var. Şöyle ki... 
     
     İktidarın dili 
     Bilen biliyor, savaş karşıtı yazılar yazıyorum. Neredeyse artık bıktırırcasına. Ta 11 Eylül’den beri. Çoğu kez "ciddi" argümanlar koyduğum gibi yazılara, bazen de "Ulan olmasın bu savaş be " gibi bir duygu patlaması da yaşıyorum. Böyle olduğu zaman mektuplardan bir kaçında mutlaka "Savaşı biz de istemiyoruz ama..." diye başlayan, şu kadar para kaybedeceğimizi, uluslararası politikada şöyle zavallı duruma düşeceğimizi velhasıl bir de "dünya gerçekleri" olduğunun altını çizen eleştiriler geliyor. Para ve uluslararası politikaya ilişkin savları şöyle elimizin tersiyle itiyoruz, fakat sıra "dünya gerçekleri" adlı pelesenge gelince... 
     Bu "dünya gerçekleri" denen hikaye, belli ki dünyaya "reel-politik" diye bakan, başka türlü bakamayan ve böyle bir imk nın da olmadığını kabullenmiş insanların yanılgısı. Savaşı çıkartanlara, bu savaşı doğuran sisteme ta beynimizin diplerinde yenilmek böyle bir şey. Onların açtığı pencereden başka bir pencere yok sanmak, başka bir dünya imk nını daha baştan yok eden bir yanılsama. "Duygusallığın" işe yaramaz olduğunu söylemek bu iktidarın diline yenilmek, iktidarın dili içinde konuşmaya başlamak demek. Ve iktidarı, onun kurduğu dilde yenmek mümkün değildir. Zira iktidar, o dilin içinde, kendisindedir. "Bu savaş biz istesek de çıkacak istemesek de" diye başlarsanız cümleye, siz zaten biraz bu sistemin askeri olmuşsunuz demektir. Biraz h ki.. 
     Bir başka mesele de, Türkiye’de savaş üzerine, bilhassa yazıp çizen insanlar arasında doğan tartışma ve çekişme. 
     Türkiye’de son yirmi yıldır Güneydoğu Bölgesi’nde bir gerilla savaşı vardı. Her gün ölümlerin yaşandığı o "en uzak topraklar" hepimizde bir hayat ve ölüm bilgisi bıraktı. İşte "savaş erbapları", öyle sanıyorum ki, yıllar yılı her gece televizyonda sıra sıra dizilmiş ölüleri görürken savaşa "alıştılar". Ama biz, "alışamadık". O ölüler bizde bir başka hayat bilgisi bıraktı. "İnsanlar ölmemeli" gibi yalın bir cümlenin "duygusallık" değil hakikat olduğu bilgisini... Bunu bıktırırcasına tekrarlama bilgisini. 
     
     Hayat ve ölüm bilgisi 
     Şimdi yine o topraklarda askerler var, yine silahlar, yine "modernizasyon", "üs" ve diğer teknoloji fuarı alet edevatı. Savaş erbaplarını onaylayanlar olayın yine oralarda, "uzakta" geçmesinden dolayı bu kadar soğukkanlılar herhalde. Savaşla ilgili gündelik hayatı değiştiren gelişmelerin yine oralarda olup bitmesi onlara bir olayı öteleme konforu sağlıyor galiba. Silopi uzakta ya... Mardin, Diyarbakır öyle... 
     İktidarın dili, pastırmanın siniri gibi dolanır insanın diline. Ya çıkarıp atacaksın baştan, ya "yutacaksın". Siz kimlerdensiniz Yutanlardan mı 
     
     







Misakı Milli ve Lozan 


Ne biçim iştir bilinmez... 


Tehdit, yanıt ve saygı 


Son bir hafta... 


Türkçe savunmada... 


Arınç’ın gücü 


Savaşın diliyle barış olmaz 


Irak fayı’ küresel depremi tetikler mi 


ABD’nin savaş yardımı hikaye ..’ 


</TEXT>
</DOC>
