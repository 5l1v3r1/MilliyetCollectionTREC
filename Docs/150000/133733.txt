<DOC>
<DOCNO> 133733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur26.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto "Annan planındaki harita konusunu Erdoğan ile tartıştık" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, Annan planının en tartışmalı konularından biri olan harita konusunu, AK Parti Genel Başkanı Recep Tayyip Erdoğan ile de tartıştıklarını söyledi. 
     TV8'de yarın akşam yayınlanacak ''8. Gün Kıbrıs Özel'' programı için Genel Yayın Yönetmeni Turan Yavuz'un sorularını yanıtlayan De Soto, Annan planında iki değil, tek harita bulunduğunu söyledi. 
     Erdoğan'ın, ''De Soto bize 16 haritayla geldi'' sözlerinin sorulması üzerine, Özel Temsilci şunları söyledi 
     ''Bu açıklamayı okumadım. Olasılıkları, haritada Rum kesiminin kabul edeceği bazı değişiklikler yapmayı tartıştığımız doğrudur. İnsanların geri dönüşü ve yerlerinden olacak Türklerin sayısının en aza indirilmesi konusunda yapılabilecekler, iki lider arasındaki görüşmelerde tartışmaya açıktır.'' De Soto, olası Irak operasyonunun ise Kıbrıs'ta çözüm için belirlenen 28 Şubat tarihinin ileriye atılmasına neden olmayacağını söyledi. De Soto, ''Bu iki konunun birbiriyle ilişkili olduğunu düşünmüyorum. Eğer AB katılım anlaşmasının tarihini değiştirme kararı alsaydı, bu, şu anki durumu etkileyebilirdi. Ancak bunun dışındaki bir gelişmenin bu tarihi değiştireceğini sanmıyorum'' diye konuştu. 
     





</TEXT>
</DOC>
