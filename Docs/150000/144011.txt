<DOC>
<DOCNO> 144011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur07.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Ankara Büyükelçisi, Dışişleri Bakanlığı'nda... 
</HEADLINE>
<TEXT>

     ABD'nin Ankara Büyükelçisi Robert Pearson, Dışişleri Bakanlığı Müsteşarı Büyükelçi Uğur Ziyal ile biraraya gelmek üzere, bakanlığa geldi. 
     Pearson, bakanlığa gelişinde gazetecilere açıklama yapmadı. 
     
     DIŞİŞLERİ'NE BİLGİ GELMEDİ 
     Bu arada, sabaha karşı başlayan Irak operasyonu öncesinde Dışişleri Bakanlığı'na operasyonun başlayacağına dair bilgi gelmediği öğrenildi. 
     Dışişleri Bakanlığından bir yetkili, gazetecilerin soruları üzerine, bakanlığa bilgi gelmediğini, ancak ABD'nin başka bir kuruma bilgi verip vermediği hakkında da bilgisi olmadığını kaydetti. 
     ABD operasyonunun güneyden yoğunlaştığına dikkati çeken yetkili, Kerkük-Yumurtalık boru hattının şu anda açık olduğunu ve kapamayı düşünmediklerini, Habur kapısının da bir süredir kapalı olduğunu kaydetti ve göç için hazırlıkların tamamlandığını söyledi. 
     Diplomatik kaynaklar, TBMM'ye gönderilen tezkere çerçevesinde hava sahasının açılması durumunda, sivil uçuşların güvenliği için belli düzenlemelere gidilebileceğini belirtiyorlar. 
     





</TEXT>
</DOC>
