<DOC>
<DOCNO> 106738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun20.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve Hollanda'da terör endişesi... 
</HEADLINE>
<TEXT>

     Almanya'nın başkenti Berlin'de, 11 Eylül saldırılarının yıldönümü dolayısıyla yarın düzenlenecek anma törenlerinde terörist saldırısı olabileceği endişesi arttı. 
     Berlin Eyaleti İçişleri Bakanı Ehrhart Körting SPD , 11 Eylül'de terörist saldırılar yapılacağı yönünde somut bilgiler olmamasına rağmen dikkatli olunması uyarısında bulundu. Körting, ''Heidelberg'te yaşanan olaydan sonra bazı fanatik kişilerin şahsi eylemlere girişme olasılığı var'' dedi. 
     Buna rağmen Berlin'deki güvenlik önlemlerinin artırılmayacağını ifade eden Körting, 11 Eylül saldırılarından bu yana Berlin'deki güvenlik tedbirlerinin zaten üst düzeyde olduğuna işaret etti. 
     Berlin'deki anma törenleri, yarın öğlen ''Checkpoint Charlie'' adlı eski kontrol noktasına çelenk konulmasıyla başlayacak. Daha sonra Berliner Dom adlı kilisede, Cumhurbaşkanı Johannes Rau ve Başbakan Gerhard Schröder'in de katılacağı bir ayin düzenlenecek. 
     
     HOLLANDA 
     Hollandalıların yüzde 60'ının Müslüman terör örgütlerinin ülkede eylem yapmasından kaygı duyduğu açıklandı. 
     NIPO adlı kamuoyu araştırma kurumu tarafından yapılan ankete göre, Hollandalıların yüzde 50'ye yakınının, ülkedeki Müslümanların ''11 Eylül terör saldırılarına karşı çıkmadığı'' görüşünde olduğu belirlendi. Bu görüşte olanların, özellikle koalisyon hükümetinde sağı temsil eden Pim Fortuyn Listesi yandaşları arasında daha yoğun varolduğu ortaya çıktı. 
     Ankete katılan Hollandalıların yüzde 50'si, 11 Eylül'den sonra Müslümanlara farklı gözle baktığını belirtti ve bunların yüzde 95'i ise duygularında ''olumsuzluğun'' öne çıktığını söyledi. 
     Öte yandan, anketi yanıtlayanların yüzde 85'i ülkedeki Müslümanların yeterince uyum sağlamadıkları görüşünü savunurken, yalnızca yüzde 9'u, Müslümanların entegrasyon sürecinde başarılı olduklarını dile getirdi. 
     Bazı araştırmacılara göre, Hollandalılar, 11 Eylül saldırılarından sonra, Müslümanlara yönelik kaygı ve olumsuz görüşlerinde ''fazla abartılı'' görünüm sergiliyor. 
     





</TEXT>
</DOC>
