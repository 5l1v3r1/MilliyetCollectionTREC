<DOC>
<DOCNO> 138297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur26.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD heyetinden Erdoğan'a ''B planını uygulamaya koyarız'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Joel Hefley başkanlığındaki, ABD Temsilciler Meclisi'nin 6 üyesinden oluşan heyeti kabul etti. 
     AK Parti Genel Merkezi'nde gerçekleşen ve bir saati aşan görüşme öncesinde, sadece basın mensuplarının görüntü almalarına izin verildi. 
     Edinilen bilgiye göre, görüşmede Hefley, ABD askerlerinin Kıbrıs açıklarındaki gemilerde beklediklerini ifade ederek, özetle şunları söyledi 
     ''Bir an önce kararınızı verin. Olumlu ya da olumsuz. Bu bizim dostluğumuzu etkilemeyecek. Olumlu olursa kolay olur, olumsuz olursa gemilerimizi ona göre Basra'ya yönlendireceğiz. Yani B planını uygulamaya koyacağız. Bu durumda tabii ki bizim için işler daha zor olacak.'' AK Parti Genel Başkanı Erdoğan'ın da ABD'li heyete Türkiye'nin durumunu anlatarak, ''Tarihe ve gelecek nesillere karşı sorumluluğumuz var. Ne konuşulduğunu, ne olduğunu belgelememiz lazım. Onun için isteklerimizi ABD'li yetkililere ilettik. Bu konuda siz de bizi destekleyin. Bize anlayış gösterin'' dediği öğrenildi. 
     Erdoğan'ın bu sözleri üzerine kendilerinin de barıştan yana olduğunu ifade eden Hefley'in, ''Keşke Saddam, yapılacak baskılarla çekilse. Silahlı gücümüzle çekilmek zorunda kalmasa'' görüşünü dile getirdiği bildirildi. 
     Görüşmede Erdoğan'ın, yabancı askerlerin Türkiye'de bulundurulması ve Türk askerlerinin yurtdışına gönderilmesine ilişkin tezkereyle ilgili değerlendirmelerin sürdüğünü belirttiği ifade edildi. 
     ABD ile ilişkilere çok önem verdiklerini bildiren Erdoğan'ın, AK Parti iktidarı olarak ''AntiAmerikancı'' bir yaklaşımda olmadıklarını söylediği öğrenildi. 
     Görüşmede TBMM Dışişleri Komisyonu Başkanı Mehmet Dülger ile bazı komisyon üyeleri ve AK Parti genel başkan yardımcıları Murat Mercan ve Şaban Dişli de bulundu. 
     
</TEXT>
</DOC>
