<DOC>
<DOCNO> 126998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sondun19.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Times "ABD Irak'a karşı yeni silahlar kullanacak" 
</HEADLINE>
<TEXT>

     Washington Times gazetesi, ''Körfez Savaşı'ndan bu yana çok daha güçlenen Amerikan ordusunun, Irak'a karşı olası askeri harekatta, yeni silahlarını da devreye sokmayı planladığını'' yazdı. 
     Gazetenin haberine göre, bu silahların başında Shadow 200 adı verilen casus uçakları bulunuyor. Basra Körfezi'nde ise Amerikan Deniz Kuvvetleri'nin elinde, en yeni saldırı jetleri olan F-18 Super Hornet savaş uçakları bulunuyor. Bu uçaklar, henüz savaşta kullanılmadı. Amerikan Hava Kuvvetleri'nin de Saddam'a karşı yeni tür silahlar denemeyi planladığı belirtildi. 
     Askeri gözlemcilere dayanarak gazete, yeni teknoloji sayesinde, Irak'ta ''Çöl Fırtınası'' operasyonundan ''daha az kanlı ve çabuk'' hareket imkanı sağlanabileceğini yazdı. 
     Ordunun lojistikten sorumlu bakan yardımcısı Claude Bolton, gazeteye açıklamasında, yeni Shadow casus uçakları, en yeni gece görüş ekipmanları, ''Force 21'' adı verilen iletişim sistemleri ve tank yoketmeye yarayan son model gelişmiş Apache helikopterleri sayesinde, savaşın öngörülenden çok daha kısa zamanda bitirilebileceğini söyledi. 
     Washington Times, en önemli silahlardan birinin, ''Uydu Güdümlü Bomba'' olarak adlandırılan Joint Direct Attack Munition JDAM olduğunu kaydetti. GPS sistemleri sayesinde, yeri tam olarak tespit edilen hedefe, JDAM yardımıyla 250-1000 kilogram arası bombalar atılabiliyor. 
     Gazeteye konuşan Hava Kuvvetleri'nden emekli albay John Warden, 1991 yılında Irak savaşında ordunun en büyük probleminin hava koşulları olduğunu, lazer güdümlü bombaların, bulutlu hava yüzünden hedefini şaşırdığını söyledi. Warden, bugün ise GPS ve JDAM bombaları sayesinde, bulutlara rağmen bombanın tam hedefe atılabildiğini kaydetti. Bu sistemin ilk kez B-2 bombardıman uçaklarıyla Kosova'da kullanıldığı, bugün ise JDAM sisteminin kullanıldığı özel taktik savaş uçaklarının bulunduğu belirtildi. 
     Hava Kuvvetleri'nin F-15, F-16'ları ve Deniz Kuvvetleri'nin F-18 ve F-14'lerinin, bu bombaları atabildiği kaydedildi. 
     Hava Kuvvetleri'nden emekli general Thomas McInerney, Washington Times'a değerlendirmesinde, ''Amerikan ordusu, Körfez Savaşı'na göre 10 kat daha güçlü. Saddam ise Körfez Savaşı'nda olduğundan yüzde 30 daha az güçlü'' dedi. 
     Yeni Shadow casus uçakları, Predator ve Global Hawk casus uçaklarının da Körfez Savaşı'na göre ABD'ye avantaj sağlaması bekleniyor. Gazeteye göre, Körfez Savaşı sırasında, casus uçakların çektiği fotoğraf ve video kayıtları, ''canlı'' olarak alınamıyordu. 
     Yeni sistem sayesinde, insansız casus uçaklarının kaydettiği bilgiler, aynı zamanda komuta merkezinden de izlenebilecek. Böylece kara birliklerinin hızlı şekilde yeniden konuşlandırılmasında avantaj sağlanacak. 
     Gazete ayrıca, M-1A2 Abrams muhabere tanklarının silah sistemlerinin çok geliştirildiğini yazdı. 
     





</TEXT>
</DOC>
