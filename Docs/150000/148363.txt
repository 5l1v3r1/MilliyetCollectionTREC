<DOC>
<DOCNO> 148363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko19.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker Finansal Kiralama, Toprak hisselerini almakta ısrarlı... 
</HEADLINE>
<TEXT>

     Şeker Finansal Kiralama A.Ş, satış ihalesi iptal edilen Toprak Finansal Kiralama A.Ş'deki Fon hisselerini satın almak için yeni bir teklifte bulundu. 
     Toprak Finansal Kiralama A.Ş'den Borsa'ya iletilen BDDK Tasarruf Mevduatı Sigorta Fonu'nun bugün tarihli yazısına göre, Şeker Finansal Kiralama A.Ş, şirketteki yüzde 83.8 oranındaki Fon hissesinin davet ve pazarlık yöntemiyle satışı kapsamında toplam 15 milyon dolarlık teklif verdi. 
     Teklif, hisse devir tarihinde 3 milyon dolar, hisse devir tarihinden 360 gün sonra 1.5 milyon dolar, hisse devir tarihinden 720 gün sonra 1.5 milyon dolar, hisse devrinden 1.080 gün sonra 9 milyon dolar ödemeyi içeriyor. 
     Toprak Finansal Kiralama A.Ş. ve Toprak Factoring A.Ş'deki Tasarruf Mevduatı Sigorta Fonu TMSF hisselerinin satış ihalesi, alınan birer teklifin yetersiz bulunması nedeniyle geçen ay iptal edilmişti. 
     Şeker Finansal Kiralama A.Ş, Toprak Finansal Kiralama'nın satışa çıkarılan yüzde 83.8 oranındaki hissesi için 10 milyon dolarlık teklifini 12 milyon dolara, Şeker Factoring, Toprak Factoring'in yüzde 83 oranındaki hissesi için verdiği teklifi 200 bin dolar artırarak 7 milyon dolara çıkarmıştı. 
     Bu arada, Toprak Finansal Kiralama A.Ş'nin Borsa'daki sırası, açıklamanın duyurulabilmesi amacıyla geçici olarak işleme kapatıldıktan sonra, saat 11.30'da yeniden işleme açıldı. 
     





</TEXT>
</DOC>
