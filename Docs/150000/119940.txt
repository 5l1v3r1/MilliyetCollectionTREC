<DOC>
<DOCNO> 119940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun09.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü Uffizi müzesi karanlıkta kalacak... 
</HEADLINE>
<TEXT>

     İtalya'nın Floransa kentinde bulunan, ünlü sanatçıların eserlerinin sergilendiği Uffizi Müzesi'nin, faturasını ödemediği için elektriğinin kesileceği belirtildi. 
     İtalyan elektrik şirketi Enel tarafından Uffizi'ye yollanan mektupta, 250 bin euro borçları olduğu ve bunun ödenmemesi halinde elektriğin kesileceği bildirildi. 
     Müze yetkilileri, Kültür Bakanlığı'ndan aktarılan ödeneğin kesildiğini, bundan dolayı maddi sıkıntı yaşadıklarını savunuyor. 
     Yılda ortalama 1.5 milyon kişinin ziyaret ettiği, giriş ücreti 8 euro 50 cent olan müzede, Giotto, Botticelli ve Leonardo Da Vinci gibi ünlü sanatçıların eserleri sergileniyor. 
     İtalyan basını, paha biçilmez tabloların bulunduğu müzenin elektriksiz kalmasının, İtalya'nın yurtdışındaki imajına zarar vereceği görüşünü savunuyor. 
     





</TEXT>
</DOC>
