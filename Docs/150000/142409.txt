<DOC>
<DOCNO> 142409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/yazar/kohen.html </URL>
<DATE> 2003/03/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Başka yol yok mu 
</HEADLINE>
<TEXT>

     Denktaş’ın bu fikri ortaya atarken tıpkı KKTC’nin AB’ye üyelik başvurusu yapacağına ilişkin fikri gibi bunun gerçekleşeceğine inandığına hiç ihtimal vermiyoruz... 
     Artık olan oldu... BM devreden çıktı, aylardır süregelen müzakerelerde yolun sonuna gelindi... Uluslararası camia da bundan bıktı, şu sırada başı Irak’la sıkışık olan ABD de kenara çekildi, AB ise son sözünü söyledi... 
     Tabii Rum tarafı işi oluruna bırakmayı yeğleyecek çünkü 16 Nisan’da zaten AB üyeliği kesinleşecek ve ondan sonra kendi yolunda ilerleyecek... Türk tarafı ise, dünkü yazımızda sıraladığımız bir dizi olumsuzluklarla karşılaşacak ve yeni sıkıntılarla boğuşacak... 
     
     BU noktaya geldikten sonra - kimin haklı veya haksız olduğu, ne gibi hatalar yapıldığı gibi konular üzerindeki tartışmaları bir yana bırakıp - Türkiye’nin ve KKTC’nin daha da sıkışmaması için neler yapmak gerektiğini düşünmek ve yeni bir çıkar yol aramak lazım... Türk diplomasisi pekala böyle bir yol bulabilir. Yeter ki, çözüm konusunda daha güçlü bir istek ve kararlılık gösterilsin... 
     Başka yol ne olabilir 
     Eski Dışişleri Bakanı İsmail Cem’in bu konuda değerlendirilmesi gereken bir fikri var Türkiye, bu meseleyi Yunanistan ile - diğer garantör ülke İngiltere’nin de katılımı ile - görüşmek üzere inisiyatifi ele almalıdır. Cem’in hatırlattığı gibi bu konuda 2 yıl önce Dışişleri Bakanlığı’nda bazı çalışmalar yapılmıştı. Yeni hükümetin şimdi bu dosyaları incelemesinde ve gereken girişimlerde bulunmasında yarar vardır... 
     Denktaş ile Rum muhatabının bir türlü sonuç vermeyen görüşmelerinin yerine, bu direkt müzakere yöntemi, özellikle Türk tarafının şikayetlerine yol açan "dış müdahaleleri" de bertaraf edecektir. 
     
     BU konuda geçen yıl, emekli Büyükelçi Mehmet Ali İrtemçelik’in ortaya attığı bir fikre bu sütunda yer vermiştik. Bu görüşe göre, Kıbrıs sorunu, Türk - Yunan ilişkilerini birinci derecede etkileyen ve iki ülke arasındaki çeşitli sorunların başında yer alan bir konudur. Dolayısı ile, bu mesele Ankara ile Atina arasında, kapsamlı bir diyalog çerçevesinde ele alınmalıdır. Böyle bir yaklaşım, Kıbrıs’la birlikte diğer Türk - Yunan sorunlarının dengeli bir şekilde halledilmesi yolunu açabilir... 
     Kısacası, Kıbrıs meselesinde gelinen ölü noktadan sonra, Türkiye’nin hızla inisiyatifi ele alıp yeni bir çıkar yol önermesi gerekiyor. 
     
     







Kötü senaryo 


Hamaset edebiyatı ve tuvalet standardı 


Şarkılı mesaj.. 


Teker teker gelin 


Tayyip Erdoğan’ı bekleyen sınav... 


Peki, ya Çankaya’da ne olacak 


İşgal 


Faiz - dışı fazla bu yıl da tutmayabilir 


Bu bakanlık hiç olmadı, ama şimdi kurulmalı 


Başka yol yok mu 


Denktaş Türkiye’nin yolunu tıkadı 


Halimize gülenler... 


Gül’den sonra Erdoğan 


Neden kalkınmış tek Müslüman ülke yok 8 


İlk iş günü kurtarmak olacak 


ABD merkezde yeni isim stokluyor 


</TEXT>
</DOC>
