<DOC>
<DOCNO> 141684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur22.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Havaalanı'na Nato askeri yerleşti... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında, lojistik destek ve depo alanı olarak kullanılması planlanan Gaziantep Havaalanı inşaatı içerisine NATO askerleri yerleşti. 
     Bu sabah karayoluyla Gaziantep'e gelen ve TIR'lara yüklenen askeri malzemeler büyük gizlilik ve yoğun güvenlik önlemleri altında, yapımına 4 yıl önce başlanan ve halen inşaatı süren Gaziantep Uluslararası Havaalanı içerisine konuşlandırıldı. 
     Gemiyle bir süre önce taşınarak İskenderun Limanı'na indirilen ve bir bölümü başka illere aktarılan askeri malzemeler, bu sabahtan itibaren oluşturulan konvoyla, konuşlandırılacakları Gaziantep'in Oğuzeli İlçesi sınırları içinde bulunan havaalanı arazisi içine yerleştirilmeye başlandı. 
     Sabahın erken saatlerinde Tarsus-Adana-Gaziantep TAG otoyoluna giriş yapan ve 32 adet askeri aracın yer aldığı konvoy, yoğun güvenlik önlemleri altında Havaalanı kavşağı çıkış noktasına ulaştı. 
     Askerlerin konuşlandırıldığı merkeze yakın olan Sazgın Köyü'nde yüksek bir tepe noktasına çıkıldığında geniş bir arazi alanında, askerlerin teçhizatları kurmaya başladıkları gözlendi. Askerlerin, hem havaalanı binası içinde hem de arazi dışında yoğun çalışma yapıldığı görüldü. Askeri yetkililerin, alanın görülmemesi için çevresini konteynerler ile kapattılar. Köylü vatandaşlar, sabahın erken saatlerinden itibaren havaalanı inşaatı içerisinde TIR ve kamyonlara yüklenmiş çok sayıda asker ve malzemenin depolanmaya başladıklarını gördüklerini söylediler. 
     Bu arada, havaalanı içerisine girmek isteyen vatandaşlar, güvenlik gerekçesiyle içeri sokulmuyorlar. Bir astsubay ve havaalanı güvenlik görevlisinin görev yaptığı ana giriş kapısında, araçları karşılayan görevliler, ''İkinci bir emre kadar içeri sivil araç ve insan girişi yasak'' diye cevap veriyorlar. 
     





</TEXT>
</DOC>
