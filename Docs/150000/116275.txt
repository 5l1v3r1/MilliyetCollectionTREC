<DOC>
<DOCNO> 116275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/magazin/yazdud.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir’de eğlence doludizgin 
</HEADLINE>
<TEXT>

Ege’nin incisi Ege Palas Oteli, City Club, İskele Balık Restaurant, Aydın’da Turtay, Tarihi Çınar’da balık zevki, turistler piranha gibi, Cenk İzmir’i yıkıp geçti, Metin’den müthiş proje, Sibel Barış’ın başarısı ve... 
     Efendim, şükür kavuşturana. Valla ne özlemişim sizleri, ne özlemişim anlatamam. İstanbul’u da öyle. Ama Güneydoğu, Çukurova ve Ege’de aklım kaldı doğrusu. Aslında ülkemiz o kadar güzel ki. Biz kıymetini bilemiyoruz. Son seçim gezimizi Başkan Yazgülü Aldoğan, Füsun Özbilgen ve acar foto muhabirimiz Ahmet Cumalı ile Ege’ye yaptık. İlk durağımız İzmir’di. Yani benim sevgili kentim. İzmir bayağı değişmiş. Gerçi Belediye Başkanı Ahmet Priştina bana biraz kırgın ama eğri oturup doğru konuşmak lazım İzmir’le ilgili güzel şeyler yapmış, yapmaya da devam ediyor. Tebrikler. İzmir’de kadim dostum, İzmirliler’in bence çok şey borçlu olduğu sanayici ve iş adamı Kemal Zorlu ve sevgili eşi Semra’ya ait olan Ege Palas Oteli’nde kaldık. Kemal sağolsun, doluluğa rağmen rahat ve huzurlu çalışalım diye bize deniz manzaralı odalar tahsis etmiş. Sıkı ve yorucu bir çalışmanın içinde olduğumuzdan dolayı değdi. Hele benim İzmir Genelevi’ne girmek için gösterdiğim yoğun çabayı, mütevazılık yapmadan yazacağım. İzin almak için tam 5 saat uğraştım. Bir de oradaki hayat kadınlarının öykülerini dinlemek yüreğimi öylesine burktu ki, yemin ederim ne İzmir’in, ne Ege Palas Oteli’nin güzelliğinin, ne de İskele Balık Restaurant’da yediğim keyifli yemeğin tadına varabildim. Sevgili Semra Zorlu, Ege Palas’ı daha da güzelleştirmiş. İş adamları ve kadınlarının, özellikle de yabancıların burayı tercih etmesinin nedeni bu sanırım. Lobide yer alan Salzburg Patisserie’de Avusturya’ya özgü pastalar, ev yapımı tatlı-tuzlu kek ve börekler var. Özellikle ıspanaklı böreğin tadına doyulmuyor. Saat 17.00 olunca İzmirli hanımlar hep orada, piyano eşliğinde beş çayı keyfi yapıyorlar. Onarımı biten Panorama Restaurant’ın doyulmaz manzarası ve nefis mönünün tadı damağınızda kalır. Eğer Ege Palas’da kalıyorsanız toplam hesabınızdan yüzde 25 de indirim yapılıyor. 19.30-24.00 saatleri arasında müzik var. Haşmet Bar’ın keyfi ise bambaşka. Bu arada bir de City Club adlı bir yaşam kulübü kurulmuş. Dünyanın en gelişmiş teknolojisine sahip aletlerle spor yapma olanağı sunuluyor. Step, aerobik, Tai-Chi, Latin aerobik, yoga... Doktor kontrolünde spor yapılıyor tabii. Gezdim, hayran kaldım. İzmirli bayanlar, mutlaka uğrayın. İlk kez orada, bir otelde çekmece içinde Kuran-ı Kerim gördüm. Otel idaresi, isteyenlere komik bir rakam karşılığında hediye ediyor. Kemal yakında İngilizcesini de yabancılar için bastıracakmış. Avrupa’da, bilirsiniz, pek çok beş yıldızlı otelde İncil bulunur. Kemal de ilk kez bir Türk otelinde böyle bir yenilik başlatmış. Geceyarısı abdest alıp biraz okudum, ruhum rahatladı. Ege Palas’ın telefon numarası 0232 463 90 90. O akşam yemeği Urla’nın meşhur İskele Balık Restaurant’ında yedik. Denize sıfır. Biraz salaş ama mezeler, balıklar enfes, tertemiz ve taze. Fiyatlar ise acayip komik. Sahibi Recep Ali Kaplaner. Masaya iyi birer POSTA okuyucuları olan garsonlar Fatih Usta ile Ahmet Tunç baktı. Bir salata geldi, içinde yok, yok. Tüm taze ve yeşil malzeme vardı. Kalamar hakiki, subye değil. Ahtapot, karides, çipura, levrek, keyifli bir yemekti anlayacağınız. Gazetedeki kankam Bekir Saçar’ın güzel eşi Aslı’nın ailesi Urla’da yaşar ama buradan haberleri yokmuş. Aslıcığım, İskele Balık Restaurant gidilmesi gereken bir yer, ona göre. Ailen de sever böyle yerleri. Telefon numarası 0232 752 31 00. Bu arada İzmir’de eğlence yaşamı da bayağı hareketliydi. Kardeşim kadar sevdiğim Cenk Eren, Le Meyhane’yi yıkıp geçmiş. Zaten malum İzmir, Cenk’in kalelerinden biridir. Le Meyhane’nin sahipleri haftasonları Cenk’i istemişler. Ama kendisi şu an Show TV’de Bir Tatlı Huzur’ adlı sit-com’da rol aldığı için ancak ekstra işlere gidebiliyor. Bayram sonrası da Günay’da Nükhet Duru ile müthiş bir şova başlayacak zaten. İzmir’deki İsmet İnönü Kültür Merkezi’nde Nejat Uygur ve aslan oğulları Süheyl ile Behzat’ın da rol aldığı, her yerde seyirci rekoru kıran Kodum mu Oturturum’ adlı oyun sergileniyordu. Bu gece son, bilesiniz. Özlem Tekin ise Bornova’daki Paşa adlı bir gece kulübünde sahneye çıkıyordu. Princess Club’da da hafta sonları, geçen yıl olduğu gibi bu yıl da Sedat Yüce adlı genç bir şarkıcı büyük ilgi görüyor. Yemekli 30, yemeksiz 25 milyon lira. Bence İzmir’de eğlencenin kralı olan Metin Köroğlu’nun Nicci’si yine büyük iş yapıyor. Metin bayram sonrası muhteşem yerler yapacak. Önce ortağı Tibet Özer ile birlikte 1000 kişilik yeni eğlence yerini hizmete sokacak. Şarkıcı, Serdar Ortaç. Kenan Doğulu ve Rober Hatemo da burada sahneye çıkacak diğer ünlüler. Genç ve başarılı işletmeci Murat Çehreli, İzmirli iş adamı Erol Çehreli’nin oğlu. Murat, kardeşi Cevat ile birlikte İzmir’in eğlence yaşamına renk getirmiş. Murat, Alsancak’da her türlü müziğin yapıldığı Neo adlı muhteşem bir kulüp yapmış. Giriş cuma ve cumartesi günleri 15 milyon, çarşamba ise ücretsiz. Telefon numarası 0232 463 19 10. Ben oradayken, İzmir’in Eyfeli’ dedikleri harabe halindeki tarihi balık hali, alışveriş merkezi olarak açıldı. Müthiş bir yer olmuş. İçerde 33 mağaza ve 5 cep sineması var. Konak Pier’ adını alan bu yer, ne yazık ki henüz ruhsat alamamış. Ama artık verirler herhalde. İzmir’de özel televizyon ve radyo kanalları da çoğalmış. Yani işsiz kalırsak sığınacağımız bir yerler çıkar umarım. Sabah baktım, radyoda güzel bir ses Tuğçe Karpuz ile Lokum. Saat 10.30 civarı. Kasırga’ adlı bir program. Programda yok, yok. Espri, müzik, Ti’ye alınan magazin haberleri. Radyo Merhaba, 102.5 frekansında. Kendimi kaptırıvermişim. İzmirliler, bu programı kaçırmayın. Kasırga’ cumartesi günleri saat 08.00-11.00 arasında yayına giriyor. 
     
Fantasia Turist Oteli, Turtay ve Tarihi Çınar Balık Restaurant      Gazetedeki arkadaşlarımla ikinci durağımız Aydın’dı. Şehir içinde doğru dürüst otel olmadığı için Kuşadası’ndaki Fantasia’da yerimiz ayrılmış. Fakat eşyalarımız ve haberlerimizi toplama açısından Aydın-Muğla Karayolu üzerindeki Turtay’da da konakladık. Keşke sürekli Turtay’da kalsaydık. İnanın, Fantasia gibi lüks bir otele fark atıyor. Turtay’ın bulunduğu binada Osmanlı mimarisi hakim. 26 dönümlük bir arazi üzerine kurulmuş, yeşillikler içinde. Odalarda her türlü konfor var. Yarı olimpik yüzme havuzu, snack bar, sauna, jimnastik salonu, tenis kortu, bir de yarış atlarının yer aldığı hara. Anlayacağınız, keyifli bir konaklama için Turtay ideal bir seçim. 
     Personel de müthiş sıcakkanlı. Sahibi İzmir’de yaşıyormuş madencilikle uğraşan Erdoğan Atay. Genel Müdür Önder Nalıncı. İlgilenenler için Turtay Otel’in telefon numarası 0256 226 00 33. Fantasia’nın sahibi sevgili Haluk Ulusoy, mert ve dünya iyisi bir insan. Üstelik de arkadaşım. O nedenle otel hakkında olumsuz şeyleri yazarken elim titriyor. Fakat anlatmadan da geçemeyeceğim bir kere otel tamamen yabancı turiste yönelik. Üstelik, kimse kusura bakmasın, elin üçüncü sınıf yabancısı 3 kuruşa beyler gibi kalıyor, piranhalar gibi yiyip içiyor, yan gelip yatıyor. Bütün Kuşadası esnafı da kan ağlıyor. Günde neredeyse 5 öğün yemek, içecek var. Odaya servis istedim, buz gibi bir çay ve kabak bir karpuz geldi. Galiba genel müdür nasıl olsa otel dolu’ diye aldırmıyor. Ama personel nazik doğrusu. O gün yazılarımızı odalarımızdan geçemedik, hepsi gecenin 03.00’ünde ayaklandılar ve yardım için ellerinden gelen gayreti gösterdiler ama nafile. Bu arada Yazgülü’nün sinirden tansiyonu düştü. Füsun klostrofobisi kapalı yer korkusu yüzünden kendini sokaklara attı. Çünkü oda yokluğundan neredeyse bizi kalorifer dairesine tıkacaklardı. Bütün odaları yabancılara vermişler de. E mübarekler, "Size uygun odamız yok" deyin, biz de başımızın çaresine bakalım değil mi İlle de kabul etmek zorunda değilsiniz ki. Bence bu kadar güzel bir otel iç turizme de hizmet etmeli. En azından saygıdeğer müdür bey müşteri listesine göz atıp kime nasıl davranılacağı konusunda otel personelini bilgilendirmeli. Keyfimiz, Akyar Mevkii Kısmet Otel yanında yer alan Tarihi Çınar Balık Restaurant-2’de yediğimiz muhteşem yemekle yerine geldi. 1992 yılından beri faaliyette olan bu balık restoranına daha önce de gitmiştim ama bu kadar keyif almamıştım. Grubun etkisi herhalde. Sahipleri Tuncay Yücel ve Osman Ağaoğlu adlı iki genç girişimci. İkisi de işlerinin başındalar. Patronlar ve personel koyu birer POSTA okuyucusu. İçeri girdiğimizde hepimizi tanıdılar. Şef Kasım Özer, garson Ali Akbulut, aşçıbaşı Can Kaya mutlu olalım diye adeta parçalandılar. Manzara müthiş, servis kusursuzdu. Burada eski bir dost, Club Marmara Kuştur’un Genel Müdürü Erdal Aktüre ile karşılaştık, sohbet ettik. Yemekte natürel patlıcan, brokoli, turp otu, tekmilli fava Ege’ye özgü olan bu mezeye soğan ve dereotu katıyorlar, acayip lezzetli oluyor , ahtapot salata, kalamar dolma vardı. İstanbul’da kalamar dolmanın bu kadar başarılı olanını pek az tattım. Çöp kalamar, tekir tava, barbun, deniz levreği yedik. Bir de kabak tatlısı. Bu tatlıyı Burdurlular çok yaparlar. Bildiğimiz tatlı ama reçel gibi. Üzerinde de dövülmüş ceviz ve fındık. Ayyy, yazarken canım çekti. Zaten yine kilo aldım. Tarihi Çınar Balık Restaurant-2’nin telefon numarası 0256 618 18 47. Seyahate çıkarken Yazgülü, Kısmet Otel’de kalmamız konusunda ısrar etmişti. Ben ise Fantasia’ı tercih etmiştim. Dönüşte Kısmet Otel’e uğradık, Yazgülü haklı çıktı. Kısmet’de kalmak varmış. Yemekten sonra etrafı turladım. Balık sevmeyenler için Gazibeğendi Bulvarı’nda Antepli Et Lokantası var. Tavuk beyti, şiş, Adana, Urfa, domates ve patlıcan kebap, alinazik, ayrıca spagetti, pizza, omlet çeşitleri bulunuyor. Çok da şık ve ekonomik bir yer. Ben yeni keşfettim, Kuşadası’na giderseniz uğrayın. Telefon numarası 0256 618 12 01. Bir de hemen yanında keyifli bir yer var Portobello Pub Cafe. Bahçede kocaman bir şöminenin karşısında, içerden gelen enfes müzik eşliğinde içkinizi yudumlayabilirsiniz. Malum üç aylar, ben o zevkten mahrum kalıp sadece seyrettim. Müşteri portföyü genç ağırlıklı. DJ çok iyi müzik yapıyor ve kimse kimseye aldırmıyor. İstediğiniz gibi dans edebilirsiniz. Portobello’nun telefon numarası 0256 618 17 08. 
     
Garden Makara’nın patronları çileden çıktı      Efendim, Kuşadası’nda, ekstraya gelen sevgili Sibel Barış ile görüştüm. Garden Makara ve Garden Keyifli’nin Halkla İlişkiler Müdürü olmuş. Garden Keyifli’de cuma ve cumartesi geceleri de Hayko ile birlikte sahne alıyor. Hayko’nun programından önce Altın Kızlar Grubu fasıl yapıyor. 21.00’de başlayan program 01.30’da bitiyor. Kişi başı 40 milyon. Garden Makara’da hafta sonları Gülşen 
     sahne alacak. Çünkü burada bir süre sahneye çıkan Of Aman’ Nalan ile mekanın sahibi sevgili Selçuk Kürkoğlu yakında mahkemelik olacaklar. Söylentilere göre Nalan 
     1 yıllık anlaşma yapmış. Üstelik gecede 8.5 milyar, artı 2.5 milyar KDV derken toplam 11 milyar alıyormuş. Bir aylık yevmiyesini peşin olarak almış. Fakat bir gece ses düzenini bahane ederek işi bırakmış. Avansı da iade etmiyormuş. Yetkililer Nalan’a ateş püskürüyor. Bakalım bu işin sonu nasıl olacak Garden Makara’da kişi başı 25 milyon. Telefon numarası 0212 237 33 73. Evet efendim, bugünlük de bu kadar. Gezi anılarımız bitmedi. Yarın sizi yine uçuracağım. Hoş kalın ve hep mutlu yaşayın. 
     
     



 MAGAZİN 












</TEXT>
</DOC>
