<DOC>
<DOCNO> 137099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun26.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides, Türkleri birlikte çalışmaya çağırdı... 
</HEADLINE>
<TEXT>

     Kıbrıs Rum Kesimi'nde yapılan ''başkanlık'' seçimlerinde oy verme işlemi, saat 12.00 ile 13.00 arasında verilen aradan sonra devam ediyor. 
     Rum Yönetimi lideri Glafkos Klerides, oyunu kullandıktan sonra basın mensuplarına yaptığı açıklamada, Kıbrıs Türklerine, ''Ada'nın yeniden birleştirilmesi için Avrupa Birliği çatısı altında birlikte çalışma'' çağrısında bulundu. 
     Yeniden aday olan Klerides, ''seçimlerin huzur ortamı içinde ve düzenli bir biçimde yapılmasından duyduğu memnuniyeti'' dile getirdi. ''Her seçmenin özgürce ve vicdanının sesine uyarak oyunu kullandığını'' belirten Klerides, ''seçim sonuçlarını bu akşam göreceklerini'' kaydetti. 
     Avrupa Birliği'ne üye ve aday ülkelerin Irak zirvesine katılmak üzere yarın öğle üzeri Brüksel'e gideceğini belirten Klerides, Brüksel'de BM Genel Sekreteri Kofi Annan ile görüşme olasılığı hakkında, Genel Sekreter'in zirveye katılıp katılmayacağının henüz belli olmadığını, Brüksel'e gelmesi halinde bir görüşme düzenlenebileceğini bildirdi. 
     ABD Dışişleri Bakanı Colin Powell'in Kıbrıs'ı ziyaret edeceği yolunda Rum basınında çıkan haberlerin hatırlatılması üzerine Klerides, bu konuda henüz resmi bir bilgi olmadığını belirtti. Klerides, üçüncü Annan planıyla ilgili bir soruya ise yanıt vermedi. 
     
     PAPADOPULOS'UN AÇIKLAMASI 
     Klerides ile yarışan Demokratik Parti DİKO Başkanı Tasos Papadopulos da, ''Kıbrıs'ta kalıcı ve işleyebilir bir çözüm istediklerini'' ifade ederek, seçilmesi halinde Kıbrıs'ı, ''tüm vatandaşları için daha iyi yaşanacak bir yer'' yapacağını söyledi. 
     Kıbrıslı Türklere, ''Başkalarının benim için söylediklerine kulak asmayın'' diye seslenen Papadopulos, ''Benim nasıl birisi olduğuma, başkalarının nasıl birisi olduğuma dair söylediklerine değil, benim bugünkü konumuma bakarak karar verin'' dedi. 
     ''Kıbrıs sorununda belirmesi olası hızlı gelişmelere hazırlıklı olup olmadığı'' yolunda bir soruyu yanıtlayan Tasos Papadopulos, bu gelişmeleri göğüslemeye çoktan hazır olduklarını ifade etti ve ortaya çıkacak herhangi bir gelişmeyi yapıcı bir yaklaşımla ve kararlılıkla ele alacaklarını söyledi. 
     Papadopulos, ''BM'nin her iki taraftan da istediği gibi, Şubat ayı sonunda bir barış anlaşmasını imzalamaya hazır olup olmadığının'' sorulması üzerine, ''Hemen şimdi bir çözüme ulaşılmasını yalnız BM değil tüm Kıbrıs halkı istiyor. Herkesten önce biz erken bir çözüme ulaşılmasını istiyoruz, şu şartla ki, bulunacak çözüm kalıcı ve işleyebilir olsun'' karşılığını verdi. 
     Bu arada, Rum Yönetimi Seçim Kurulu Başkanı Kiryakos Tiryandafillidis, havanın da güzel olması nedeniyle, oy kullanan seçmen oranının bundan önceki seçimlerden çok daha yüksek olduğunu söyledi. 
     Tiryandafillidis, oy verme işleminin bu hızda devam etmesi halinde seçim merkezlerinde herhangi bir sorun veya izdiham yaşanmayacağını ve seçim sandıklarının belirlenen saatte kapanabileceğini belirtti. 
     Oy verme işlemi sat 17.00'de tamamlanacak ve ilk sonuçlar 18.00- 19.00 saatleri arasında alınacak. Nihai sonuçların ise saat 23.00 dolaylarında belli olması bekleniyor. 
     





</TEXT>
</DOC>
