<DOC>
<DOCNO> 139743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo39.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Yabancı teknik adam önerisine karşı çıktım ve yanılmadım 
</HEADLINE>
<TEXT>

     Futbol Federasyonu Başkanı Haluk Ulusoy, A Milli Takım'a yabancı teknik adam önerisine karşı çıktığını ve bunda da yanılmadığını, aynı ekiple bundan sonraki Avrupa ve Dünya Şampiyonalarında da başarılı sonuçlar alacaklarına inandığını söyledi. 
     Haluk Ulusoy, Futbol Federasyonu Başkanlık Başdanışmanı Gündüz Tekin Onay'ın adının verildiği Adana'daki tesislerin açılışında yaptığı konuşmada, A Milli Takım'ın 2004 yılındaki Avrupa Şampiyonası'nda kupayı almaya kararlı olduğunu söyledi. 
     Ulusoy, deneyimli bir ekiple çalıştığını ifade ederek, konuşmasını şöyle sürdürdü 
     ''Mustafa Denizli ve Fatih Terim'den sonra, spor otoriteleri ve ünlü spor yazarları Türk Milli Takımı'nı taşıyacak Türk antrenör yok. Avrupa'dan hoca getirmek gerekir dediler. Ekibimle konuyu tartıştım. Ulusal takımımızı neden yabancıya teslim edelim Şenol Güneş'e şans verdik. Şenol hoca bizi mahçup etmedi ben de yanılmadım. Her zaman fark yediğimiz takımların korkulu rüyası olduk ve tarihimizde ilk kez dünya üçüncülüğü kazandık. 
     Daha işimiz bitmedi. Futbolda dün yoktur, önümüze bakıyoruz. 2004 yılında Avrupa Şampiyonluğu Kupası'nı ilk kez Türkiye'ye getireceğiz. Daha sonra da 2006'da Dünya Şampiyonası'nda final oynamak istiyoruz. Ekibi bozmayacağız. Yeter ki halkımız dualarını bizden eksik etmesin ve birlik, beraberliğimizi bozmayalım. Türk insanına güven duyulduğunda aşamayacağı hiçbir sorun yoktur. Uluslararası alanda Türkiye'nin adını duyuran herkesi kucaklamalıyız.'' Gündüz Tekin Onay da konuşmasında, Adana'da uzun yıllar antrenörlük yaptığını ve iyi dostluklar kurduğunu söyledi. Onay, 1995 yılında Adana'da ''Bir kibrit de sen çak'' kampanyasıyla bu tesislerin yapılmasını sağladığını kaydetti. 
     Seyhan Belediye Başkanı Yıldıray Arıkan ise, ''İnsanlar öldükten sonra değil, yaşarken adının sokaklara verilmesi gerekir. Meclis üyelerimizin duyarlı davranmasıyla bunu gerçekleştirdik'' dedi. 
     
     BAYANLAR FUTBOL 
     Haluk Ulusoy ve yönetim kurulu üyeleri daha sonra Adana İdmanyurdu takımının tesislerinin açılışını yaptılar. 
     Federasyon başkanvekili Orhan Saka, konuşmasında, bayan futbolunda yeniden yapılanmaya gidildiğini ve Avrupa'yı yakalayacaklarını kaydetti. 
     Ardından, Türkiye Futbol Antrenörleri Derneği TÜFAD Adana Şubesi'nin açılışını da yapan Haluk Ulusoy ile Milli Takımlar Teknik Direktörü Şenol Güneş'e Adana Büyükşehir Belediye Başkanı Aytaç Durak plaket verdi. 
     Şenol Güneş, Adana'da hava koşullarının çok iyi olduğunu, Ukrayna karşılaşmasını daha önce Adana'da yapmayı hedeflediklerini, ancak savaş olasılığının yaratacağı sıkıntılar dolayısıyla İzmir'i tercih ettiklerini söyledi. 
     Futbol Federasyonu Merkez Hakem Komitesi Başkanı Bülent Yavuz da bu arada, hakemlere de tesis sağlanması konusunda Aytaç Durak'tan destek istedi. 
     Törene, Adana Vali Yardımcısı Mehmet Öklü, Milli Takımlar Menajeri Can Çobanoğlu, Adanaspor Kulübü Başkanı Çağdaş Ergin, Adana Demirspor Kulübü Başkanı Mustafa Tuncel, kulüp yöneticileri, antrenör ve hakem kulübü temsilcileri, Çukurova Gazeteciler Cemiyeti ve TSYD Adana Şubesi yöneticileri ve çok sayıda davetli katıldı. 
     





</TEXT>
</DOC>
