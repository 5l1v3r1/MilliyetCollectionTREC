<DOC>
<DOCNO> 105321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo09.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e Avrupa şoku 
</HEADLINE>
<TEXT>

     En iyi takımlar değerlendirmesinde zirveye çıkan ilk ve tek Türk takımı olma unvanına sahip Galatasaray, 41.'liğe düşerken, ''Üç Büyükler''den Beşiktaş ve Fenerbahçe ilk 100 içinde yer almadı. 
     UEFA ve Avrupa Süper Kupası'nı kazandığı 2000 yılının ardından, 2001 yılının ocak ayında Uluslararası Futbol Tarihi ve İstatistikleri Federasyonu'nun IFFHS gerçekleştirdiği ''Futbolda dünyanın en iyi takımları'' değerlendirmesinde zirveye çıkan Galatasaray, 1 Eylül 2001-31 Ağustos 2002 tarihleri arasında yapılan değerlendirmede ise 166.5 puanla bir önceki aya göre 17 basamak gerileyerek, 41. sırayı aldı. 
     
     FENERBAHÇE İNİŞTE 

     Avrupa Şampiyonlar Ligi 3. ön eleme turunda Hollanda'nın Feyenoord Rotterdam takımına 2 maçta da yenilerek taraftarlarını üzen Fenerbahçe, sıralamada şok bir düşüş yaşadı. 
     Sarı-lacivertliler, sıralamada ilk 200 takım arasına dahi giremezken, geçen ay bulunduğu 133.'lükten, tam 88 sıra gerileyerek 72 puanla 221.'liğe düştü. 
     Fenerbahçe böylece, sıralamada 87 puanla 158. durumda bulunan, Birinci Süper Lig'in son sırasında yer alan takımı Kocaelispor ile, 78 puanla 186. durumda bulunan ve dün ligde 3-2 yendiği Denizlispor'un da gerisinde kaldı. 
     
     YÜKSELEN TEK TÜRK TAKIMI BEŞİKTAŞ 

     Trabzonspor'un ilk 250 takım içinde dahi yer almadığı sıralamada, ''Üç Büyükler'' içinde yükselen tek Türk takımı ise Beşiktaş oldu. 
     Beşiktaş, geçen ay 117. sırada yer aldığı değerlendirmede, bu ay 12 basamak yükselerek, 105 puanla 105.'liğe çıktı. 
     
     REAL MADRİD, ZİRVEYİ SEVDİ 

     Değerlendirmede İspanya'nın Real Madrid takımı, 351 puanla ilk sıradaki yerini korudu. 
     Real Madrid'in arkasından ikinciliğe Alman FC Bayern Münih takımı 314 puanla yerleşirken, Yıldıray Baştürk'ün takımı TSV Bayer 04 Laverkusen ise bir basamak geriye düşerek, 275 puanla 3. durumda yer aldı. 
     
     İLK 10 VE TÜRK TAKIMLARI 

     IFFHS'nın, dünyanın en iyi futbol takımları değerlendirmesinde ilk 10 sırayı alan takımlar ve Türk ekiplerinin durumu şöyle 
     

Takım Ülkesi Puan 1-Real Madrid İspanya 351 2-FC Bayern Münih Almanya 314 3-TSV Bayer 04 Leverkusen Almanya 275 4-Arsenal İngiltere 273 5-Manchester United İngiltere 272 6-Deportivo La Coruna İspanya 269 7-FC Barcelona İspanya 256 8-AC Milan İtalya 247 9-FC Juventus İtalya 243 10-FC Liverpool İngiltere 237 41-Galatasaray Türkiye 166.5 105-Beşiktaş Türkiye 105 158-Kocaelispor Türkiye 87 186-Denizlispor Türkiye 78 221-Fenerbahçe Türkiye 72 245-Gaziantepspor Türkiye 68,5      





</TEXT>
</DOC>
