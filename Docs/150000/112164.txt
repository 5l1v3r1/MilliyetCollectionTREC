<DOC>
<DOCNO> 112164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/yasam/yas01.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cennet plaja dev kanalizasyon 
</HEADLINE>
<TEXT>

Nefis kumu ve deniziyle dünyaca ünlü Sarmısaklı Plajı’nın göbeğine, pis suyu sadece 850 metre açığa bırakacak dev bir kanalizasyon deposu inşa edildi... 
     TAYLAN YILDIRIM 

     Balıkesir Ayvalık’a bağlı Küçükköy beldesinde bulunan dünyaca ünlü Sarmısaklı Plajı’nda kanalizasyon deposu inşa edilmesi vatandaşları isyan ettirdi. 
     Belediye, kumu ve deniziyle her yıl binlerce turisti çeken dünyanın en güzel doğal güzelliklerinden Sarmısaklı Plajı’nın ortasına, İller Bankası kredisiyle dev bir kanalizasyon deposu inşaa etti. 
     Yaklaşık 17 kilometre uzunluktaki plajın ortasında, 20 metre derinliğinde ve 25 metreye 5 metre boyutlarında yapılan dev depoda birikecek pis’ suyun, kıyıdan 850 metre ileride, denizin 35 metre derinliğine deşarj edileceği kaydedildi. 
     
     Cumhurbaşkanı’na şik yet 
     Belde sakinleri ise, böyle bir tesis için yer seçiminin yanlış olduğunu, pis lağım sularının arıtılmadan doğrudan denize pompalanacağını öne sürdü. Bölge sakinlerinden emekli öğretmen Sinan Ergünal da, dev kanalizasyon deposunun kaldırılması için Cumhurbaşkanı’ndan Başbakan’a, Çevre Bakanı’ndan Turizm Bakanı’na birçok makama yazdığı mektuplardan sonuç alamadığını söyledi. 
     
     Üç beş yazlıkçı abartıyormuş... 
     Küçükköy Belediyesi’nin DYP’li Başkanı Nedim Özdemir ise, kanalizasyonun denize akıtılmasının söz konusunu olmadığını iddia etti. 
     Projeyi İller Bankası’nın hazırladığını, boruları döşemek için de 10 trilyon lira harcandığını kaydeden Özdemir, "Boruların içindeki suyu alıp, biyolojik arıtma merkezine götürecek terfi istasyonlarından biri Sarmısaklı’ya yapıldı. Yazlığı olan bürokratlar görüntüden rahatsız olup ortalığı ayağa kaldırdı" dedi. Başkan Özdemir şöyle konuştu 
"Arıtma merkezi Badavut’a yapılacaktı. Asker burayı çıkartma bölgesi ilan etti. Diğer 100 dönümlük alan da 1995’te Milli Park ilan edilmiş. Bu tesisler yapılmazsa Sarmısaklı’nın tüm geleceği mahvolacak. Burayı gerçekten düşünen, İller Bankası’na baskı yapıp, çalışmaların başlamasını sağlar." 





 YAŞAM 

















</TEXT>
</DOC>
