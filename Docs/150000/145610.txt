<DOC>
<DOCNO> 145610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/siyaset/asiy.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın gidişatı önemimizi gösterdi’ 
</HEADLINE>
<TEXT>

Genelkurmay Başkanı Hilmi Özkök, beklenen konuşmasını yaptı. Özkök, "Bölgenin önemli ve güvenli ülkesi olmasına gölge düşürmek, Türkiye’nin bölge istikrarına katkısını yok eder" dedi 
     ŞEYHMUS ÇAKAN, ŞENOL ÇAKIR Diyarbakır DHA 

     Genelkurmay Başkanı Org. Hilmi Özkök, beklenen konuşmasında, ABD, İngiltere ve Irak’a önemli uyarılarda bulundu. Özkök, Türkiye’nin Kuzey Irak’a girmesine karşı olanların, olayların kontrolden çıkması durumunda aksini isteyebileceklerini söyledi. "Bu bizim savaşımız değil" diyen Özkök, bölgedeki Türk askeri varlığının altını çizerek, "Türkiye uyarılar üzerine askerini tutmak zorunda kaldı" yolundaki yorumlara karşılık verdi. Üç kez ertelenen Güneydoğu gezisine önceki gün kuvvet komutanlarıyla çıkan Özkök, dün Diyarbakır 7. Kolordu Komutanlığı’ndaki açıklamasında özetle şunları söyledi 
     
     TSK Irak’ta 
     "TSK, muhtemel durumlar için hazırlıklarını yapmış olarak gelişmeleri yakından izlemektedir. Kuzey Irak’ta bir süredir bazı TSK unsurları bulunmaktadır. K.Irak’taki güçlerimize saldırı, mülteci akını ya da bölgedeki halka saldırı olursa, ilave güç gönderebiliriz. Eylemimiz ABD ile koordine edilecek ve yanlış anlamalara imk n verilmemesi için gerekli diğer girişimlerde bulunulacaktır. Şayet gelişmeler böyle bir noktaya gelirse, K. Irak’a savaşmak veya işgal için girmeyeceğiz. Sürekli bir tampon bölge oluşturma niyetimiz yok. Oradaki gruplara en büyük dost desteğini yine biz sağlayacağız. Çatışmaya girmeyeceğiz. Gizli emelimiz yoktur. Hiç kimseye düşmanca duygu beslemiyoruz ve beslemeyeceğiz. 
     Şeffaflığımıza rağmen bu konuda bazı dost, müttefik ülke ve kurumların Türkiye’ye yönelik haksız ve kırıcı söylemleri Türk halkını derinden etkilemektedir. Denizler ötesinde kendilerine tehdit olduğunu söyleyenlerin, aynı tehdidin hududun hemen ötesinde olduğunu söyleyen Türkiye’yi inandırıcı bulmamalarını anlamakta güçlük çektiğimi ifade etmek isterim. Gelişmeler, Türkiye’nin jeopolitik ve stratejik önemini herkese bir kez daha göstermiştir. 
     Biz bölgenin önemli ve güvenli bir ülkesiyiz. Türkiye’nin bu seçkin özelliklerine gölge düşürecek hareket tarzlarına başvurmak, Türkiye’nin bölge istikrarına katkıda bulunmasını yok edebilecektir. Şayet bir gün işler kontrolden çıkarsa, dilerim bu dostlarımız, şimdi karşı çıktıkları hareketleri yapmamızı bizden istemek zorunda kalmasınlar. 
     
     Barış istiyoruz 
     Irak’ın silahsızlandırılması hayati öneme haizdir. Ancak, bu savaş bizim savaşımız, bu görev bizim görevimiz değildir. Avrasya’da ileriki on yıllara uzanan çok önemli gelişmeler olacaktır. Yeniden yapılandırılacak bu coğrafyada mesele hangi çağdaş seviyede bir ülke ve hangi ülkeler topluluğunun içinde olacağımızdır. Savaşın ne kadar süreceğini kestiremiyoruz. Ancak, hazırlıklarımızı yapmış durumdayız. Barışçıl niyetlerimizin tezahürü olarak h l izinlerin kaldırılmadığını, terhislerin durdurulmadığını, askerlik süresinin uzatılmadığını, seferberlik veya sıkıyönetim ilanı düşünülmediğini değerli basının ve yüce ulusumuzun dikkatine sunmak istiyorum." 
     
     


SİYASET 

















</TEXT>
</DOC>
