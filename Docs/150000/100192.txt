<DOC>
<DOCNO> 100192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/ekonomi/eko04.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon köşk aldı, satıp alacağından düşecek 
</HEADLINE>
<TEXT>

TMSF, Sohtorik’in borçlarına karşılık ipotekli olan ve icra yoluyla satışa çıkartılan köşkü 250 milyar liraya aldı. Daha yüksek fiyata satılırsa Bank Kapital’in alacağından düşülecek 
     EKONOMİ SERVİSİ 

     Bugüne kadar bünyesine aldığı bankaların alacakları için haciz uygulamalarıyla gündeme gelen Tasarruf Mevduatı Sigorta Fonu, yine tahsilat için ilginç bir satın alma gerçekleştirdi. 
     Fon, bünyesindeki Bank Kapital’e gecikme faizi ile birlikte 250 milyar lira borcu bulunan So - Trans Denizcilik ve Ticaret’in kredi borcuna karşılık ipotekli olan Heybeliada’daki köşkü icradan satın aldı. Söz konusu köşk üzerinde Bank Kapital’in ikinci dereceden ipoteği bulunuyordu. Köşkün birinci derecede ipotekli olduğu banka ise Vakıfbank. Vakıfbank’ın da So - Trans’tan alacağının 250 milyar lira düzeyinde olduğu belirtiliyor. 
     İcra yoluyla satışa çıkartılan ve ekspertiz değerinin 600 milyar lira olduğu kaydedilen köşkü Fon 250 milyar liraya aldı. Bu bedelle Vakıfbank alacağını tahsil etmiş oldu. Fon’un ise köşkü satışa çıkartacağı ifade edildi. Fon, köşkü aldığı fiyatın üzerine sattığında aradaki farkın yine Sohtorik’in mülkü üzerinden tahsilat kabul edilebileceği ve bu paranın Bank Kapital’in alacağından düşürülmesinin mümkün olduğu belirtiliyor. 
     
     Sohtorik Köşk Alge’nin 
     Heybeliada’daki İnönü Müzesi’nin hemen yanında bulunan köşk Sohtorik ailesine ait olarak biliniyor. Heybeliadalılar, So - Trans’ın Başkanı Selim Sohtorik’in de haftasonlarında ailesi ile birlikte köşke geldiğini belirtirken, Selim Sohtorik köşkün kendilerine ait olmadığını savundu. Sohtorik, Miliyet’in sorusu üzerine köşkün krediler için kefalet veren Alge şirketine ait olduğunu söyledi. 
     
İnönü’nün yalısı da hacizden zor kurtulmuştu      Fon’un alacak tahsilatı için icradan köşk aldığı Sohtorik Erdal İnönü’nun kayınbiraderi. Geçen yıl Emlakbank Sohtorik ve şirketlerinden 2.6 trilyon liralık alacağını tahsil için İnönü ailesinin oturduğu Anadolu Hisarı’ndaki yalıya hacze gitmişti. Erdal İnönü’nün eşi Sevinç İnönü’nün kefil olduğu borç nedeniyle hacze giden banka avukatlarına bina ve içindeki malların Erdal İnönü - Sevinç İnönü Vakfı’na ait olduğunu belirten bir vakıf senedi sunuldu. Avukatlar bu belge üzerine haciz yapmadı. 
     



 EKONOMİ 

















</TEXT>
</DOC>
