<DOC>
<DOCNO> 113514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur11.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü "Yüce yargının kararı" 
</HEADLINE>
<TEXT>

     Emniyet Genel Müdürü Kemal Önal, kamuoyunda ''Manisalı Gençler Davası'' olarak bilinen davada sanık polislere ceza verilmesiyle ilgili olarak, ''Yüce yargının kararıdır. Sanıyorum kesinleşinceye kadar da beklememiz gerekecek'' dedi. 
     Önal, Polis Radyosu Büyük Stüdyo'da gerçekleştirilen ''1. Polis Bilişim Toplantısı''na gelişinde gazetecilerin sorularını yanıtladı. 
     Bir gazetecinin, kamuoyunda ''Manisalı Gençler Davası'' olarak bilinen davada yargılanan polislere toplam 1020 ay ceza verildiğini anımsatarak, ''Bunu nasıl değerlendiriyorsunuz '' sorusunu, Önal, şöyle yanıtladı 
     ''Bu hepinizin bildiği gibi 7 senedir süren bir davanın son aşaması, hatta sondan bir önceki aşaması. Yüce yargının kararıdır. Söyleyecek bir şeyimiz olduğunu sanmıyorum. Sanıyorum kesinleşinceye kadar da beklememiz gerekecek.'' ''Manisalı Gençler Davası''nın zaman aşımına uğratılabileceği iddiaları hatırlatılarak, ''Böyle bir kaygınız var mı '' sorusu üzerine de Önal, şunları söyledi 
     ''Bizim öyle bir kaygımız yok. Yargılama safhasında olan bir konuda bir şeyler söylemek de yanlış olur. Bir takım spekülatif sonuçlara varmak isteyenler oluyor, ama biz her zaman olduğu gibi yargımızın adaletine inanıyoruz ve bekliyoruz, kararın kesinleşmesini. Ama bu nedenle devletimizin, ülkemizin itham altında kalması da bizi üzüyor. Umarım en uygun karar verilir ve bu konular da gündemden çıkar.'' 
     
     PLASTİK MERMİ ALIMI 
     ''Adana'daki bıçaklama olayı sonrasında Emniyet Genel Müdürlüğü'nün plastik mermi alımı ihalesi açacağı yolundaki haberler doğru mu '' sorusuna ise Önal, ''Bu, 1997'den beri devam eden bir süreç. Teşkilatı yeni imkan ve vasıtalarla donatmak istiyoruz. O tip çalışmalarımız devam ediyor. Modern dünyanın kullandığı imkanlardan biz de yararlanmak istiyoruz. Hep birlikte göreceğiz sonucunu...'' karşılığını verdi. 
     ''İslami Cemiyet ve Cemaatleri Birliği'nin İCCB , Düsseldorf cezaevinde mahkum bulunan yöneticisi Metin Kaplan'ı almaya Almanya'ya ekip gitti mi '' sorusuna da Önal, ''Hayır'' yanıtını verdi. 
     





</TEXT>
</DOC>
