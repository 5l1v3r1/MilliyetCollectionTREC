<DOC>
<DOCNO> 131713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur14.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı "Kimin gönlü kırgınsı gidip kapısında yatarız" 
</HEADLINE>
<TEXT>

     ANAP Genel Başkanı Ali Talip Özdemir, Anavatan Partisi ailesi içinde kırgınlık olmayacağını dile getirerek, ''Hangi arkadaşımızın gönlü kırgınsa gidip kapısının önünde yatarız, haberiniz olsun'' dedi. 
     Partisinin İl Başkanlığı'na gelişinde davul zurna eşliğinde karşılanan Özdemir, kesilmek istenen 2 koçu bağışladı. Daha sonra partililere seslenen Özdemir, bugünden itibaren Anavatan Partisi'nde 1983 yılından beri görev ve hizmet yapan, oy veren herkesin gönülden kardeş ve dost olduğunu söyledi. 
     Geçmişte görev yapan genel başkan ve diğer arkadaşlarının partiyi bugünlere getirdiğini anlatan Özdemir, şunları kaydetti 
     ''Hiç kimsenin en ufak bir kırgınlık içinde olmasını istemiyorum. Bu partinin genel başkanı olarak bütün arkadaşlarım en az benim kadar değerlidir. Bugün birlik, beraberlik ve kucaklaşma zamanıdır. ANAP bir yarış sonrası birbiriyle kucaklaşacak kadar engin duygulara sahiptir. Bizim ailemiz içinde kırgınlık olmaz. Hangi arkadaşımızın gönlü kırgınsa gidip onun kapısının önünde yatarız, haberiniz olsun.'' 
     
     IRAK KONUSUNDA BAŞBAKAN'A ÖNERİ 
     Özdemir, dün Başbakan Abdullah Gül ile yapılan Irak toplantısına da değinerek, Başbakan Gül'e bu konuda bir öneri götürdüklerini söyledi. 
     ANAP'ta 1991 yılındaki Körfez savaşı sırasında görev yapmış birçok arkadaşının bulunduğunu hatırlatan Özdemir, şöyle devam etti 
     ''Bunlardan biri Vehbi Dinçerler'dir. Peşmergeler ile ilgili çalışmaları TSK ile o yürüttü. Dışarıdan bir üst komisyon oluşturulması memleketimiz için fevkalade önemli. Biz bu çalışmaları tarafsız bir şekilde yapıp hükümetimize faydalı olabilmesi için, ayrı bir strateji merkezi oluşturulması için teklif götürdük. Bu teklif Başbakan Gül tarafından da hüsnü kabul gördü.'' Özdemir, bundan sonra vatandaşlarla kaynaşmak için havaalanlarındaki VIP salonlarını kullanmayacaklarını sözlerine ekledi. 
     





</TEXT>
</DOC>
