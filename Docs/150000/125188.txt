<DOC>
<DOCNO> 125188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko22.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mobil, Brisa ile güçbirliği yaptı 
</HEADLINE>
<TEXT>

     Mobil Oil Türk, Bridgestone ve Lassa bayilerinde Mobil motor yağlarının satışa sunulmasına ilişkin olarak Brisa ile güçbirliği yaptı. 
     Mobil Oil Türk Otomotiv Pazarlama Müdürü Tamer Baykara, işbirliğini duyurmak üzere düzenlenen basın toplantısında yaptığı konuşmada, amaçlarının tüketicilerin araçlarıyla ilgili değişik ihtiyaçlarını aynı yerde, güvenilir ve yüksek kaliteli servisle ve uygun fiyatla karşılayacakları etkin satış kanalı oluşturmak olduğunu söyledi. 
     Baykara, işbirliği ile hayata geçirdikleri Express Yağlama Projesi kapsamında sürücülerin yağ değişim servisinin yanı sıra lastik bakım yağ ve hava filtresi değişimi, fren ve direksiyon hidroliği kontrolü, ücretsiz olarak lastik havası ve cam suyunun kontrolü gibi hizmetler verileceğini belirtti. 
     Bu hizmetlerin uygun fiyatlarla sunulacağını kaydeden Tamer Baykara, ''Fiyatlar, Mobil tarafından tavsiye edilen seviyeye göre tespit edilecek ve rekabetçi olunacak'' dedi. 
     Pazarlama Müdürü Baykara, İstanbul'da Kasım ayından itibaren 33 pilot bayide uygulanmaya başlayan projeyi, Türkiye genelinde Mart ayından itibaren yaygınlaştıracaklarını duyurdu. 
     Mobil Oil Türk Otomotiv Yağlar Müdürü Sezgin Gürsu ise bir soru üzerine, proje ile satışlarını artırmayı hedeflediklerini söyledi. 
     Brisa Pazarlama Direktörü Gökhan Cüceloğlu da konuşmasında, 600'e yakın bayi ile Bridgestone ve Lassa markalarıyla pazarda faaliyet gösterdiklerini kaydetti. 
     Türkiye'de ilk defa lastik ve yağ firmalarının güçbirliği yaptıklarını belirten Cüceloğlu, müşterilerin daha sık ziyaretiyle bayilerin iş olanaklarını artırmasını beklediklerini bildirdi. 
     





</TEXT>
</DOC>
