<DOC>
<DOCNO> 134384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko07.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’nin zorlu şubat sınavı 
</HEADLINE>
<TEXT>

Şubat ayında toplam 10 katrilyon liralık iç ve dış borç geri ödemesi bulunan Hazine, aynı sürede 4.7 katrilyon liralık borçlanmaya gidecek 
     EKONOMİ SERVİSİ 

     Hazine, şubat ayında zorlu bir sınava hazırlanıyor. Şubatta 6.8 katrilyon lirası iç, 3.2 katrilyon lirası da dış olmak üzere toplam 10 katrilyon liralık borç geri ödemesi yapacak olan Hazine, buna karşın, 4.7 katrilyon liralık borçlanma yapmayı planlıyor. 
     Hazine’nin, şubat ayında yapacağı 6.8 katrilyon lira tutarındaki iç borcun 5 katrilyon 489.3 trilyon lirası piyasaya, 874.4 trilyon lirası kamu kurumlarına yapılan senetlerin geri ödemesi, 455.8 trilyon lirası da kamu kurumlarına, kamu bankalarına ve TMSF’ye ihraç edilen senetlerin geri ödemesinden oluşuyor. 
     Şubat ayına ilişkin ödemelerin dağılımına bakıldığında, 6 katrilyon 680.9 trilyon lirası Türk Lirası cinsinden, 16.7 trilyon lirası döviz cinsi, 121.9 trilyon lirası dövize endeksli cinsinden olacak. 
     Hazine’nin şubataki iç borç itfasının büyük kısmı, önümüzdeki hafta çarşamba günü gerçekleşecek. Toplam 5.5 katrilyon liralık itfanın 4.5 katrilyonu piyasaya ödenecek. 
     
     Kısa ayda üç ihale 
     Hazine, şubat ayında Kurban bayramı öncesinde 3 bono ihalesi birden düzenleyecek. Buna göre, Hazine 3 Şubat Pazartesi günü 98 günlük, 4 Şubat Salı günü ise biri 161 gün ve diğeri 357 gün vadeli olmak üzere, üç adet bono ihalesi yapacak. 
     



 EKONOMİ 
























</TEXT>
</DOC>
