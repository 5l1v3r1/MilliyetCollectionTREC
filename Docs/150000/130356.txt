<DOC>
<DOCNO> 130356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun27.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül - Hatemi görüşmesi... 
</HEADLINE>
<TEXT>

     İran Cumhurbaşkanı Muhammed Hatemi ve Başbakan Abdullah Gül, bölgede yeni bir savaşın patlak vermesini önlemenin yollarını görüştü. 
     İRNA'nın haberine göre, Hatemi tarafından kabul edilen Başbakan Gül, Irak krizinin siyasi çözümü konusunda Suudi Arabistan, Suriye, Mısır ve Ürdün'e yaptığı ziyaretler sırasında yaptığı görüşmelerin sonuçlarına ilişkin Hatemi'ye bilgi verdi. 
     Irak krizinin çözülmesi ve Bağdat yönetiminin BM kararlarına uyması çağrısında bulunan Hatemi ve Başbakan Gül ayrıca, Irak'ın toprak bütünlüğünü desteklediklerini, İslam ülkelerinin ortak hareket etmesinin Irak krizinin barışçıl biçimde çözülmesini sağlayacağını kaydetti. 
     Başbakan Gül, Irak'ta yeni bir savaş çıkması halinde bunun tüm bölge ve özellikle Irak halkı için olumsuz sonuçlara yol açacağını belirtti. 
     Türk halkı ve hükümetinin İran ile ekonomik işbirliğini geliştirmeyi arzuladığını ve Türkiye'nin, Hatemi'nin uygarlıklararası diyalog önerisinden memnun olduğunu söyleyen Başbakan Gül, Hatemi'yi Türkiye'ye davet etti. 
     
     HATEMİ 
     İran Cumhurbaşkanı Hatemi, Amerikan yönetiminin Ortadoğu'da askeri operasyonlar yapmaya çalışması ve tek yanlı politikalar izlemesinin Siyonist İsrail rejimine hizmet etmesi anlamına geldiğini ifade ederek, bölge ülkeleri liderlerinin, Irak halkı ve Irak halkının çıkarlarını korumak için Irak krizinin çözümüne yardımcı olmak amacıyla görüşmeleri sürdüreceğini umduğunu söyledi. 
     Tahran ve Ankara arasında güvenlik işbirliği yapılması çağrısında bulunan ve Tahran yönetiminin Türkiye'nin güvenliğini kendi güvenliği gibi gördüğünü kaydeden Hatemi, ''İran ve Türkiye, bölgede kalkınma ve gelişme için gerekli olan barış ve istikrarın korunmasına yardımcı olmak için özel statüye sahip'' diye konuştu. 
     Cumhurbaşkanı Hatemi ayrıca, Abdullah Gül'ün başbakanlığındaki yeni Türk hükümetini kutlayarak, İran ve Türkiye'nin ikili işbirliğinde var olan büyük potansiyelden faydalanması çağrısında bulundu. 
     





</TEXT>
</DOC>
