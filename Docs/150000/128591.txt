<DOC>
<DOCNO> 128591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo25.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Sinan konusunda beklemede... 
</HEADLINE>
<TEXT>

     Altaylı Sinan'ın transferi konusundaki kördüğüm sürerken, Beşiktaş Kulübü, sezon sonuna kadar beklemeye karar verdi. 
     Beşiktaş Yönetim Kurulu Üyesi Emin Önal, Altay Başkanı Ahmet Taşpınar ile bu konuyu görüştüklerini ve tekliflerini yaptıklarını belirtirken, bundan sonra herhangi bir görüşme talep etmeyeceklerini bildirdi. 
     Sinan'a karşılık 250 bin dolar, Zafer, ayrıca genç bir futbolcu teklifinde bulunduklarını kaydeden Önal, ''Ancak Altay yönetiminden bu konuda bir yanıt alamadık. Bu nedenle sezon sonunu bekleyeceğiz'' dedi. 
     Sinan'a ilk kendilerinin talip olduğunu belirten Önal, sözlerini şöyle sürdürdü 
     ''Sonra devreye Galatasaray girdi. Eğer ezeli rakibimiz Altay'ın istediği 1 milyon 200 bin dolardı verip alacaksa, buyursun alsın. Bizim bu konudaki tavrımız nettir. Altay'ın Sinan için hassasiyetine saygılıyız. Bu nedenle sezon sonunda serbest kalmasını bekleyeceğiz. Çünkü Sinan'ın gönlü de Beşiktaş formasını giymekten yanadır. Biz şartlarımızı ortaya koyduk. Kararı Altay yönetimi verecektir.'' Sinan'ın bu dönemde konuşmasının zaten söz konusu olamayacağını da ifade eden Önal, ''Bu futbolcu şimdi Altay Kulübü'nün sözleşmeli futbolcusudur ve sessiz kalacaktır. Bizler de sessiz kalacağız. Eğer Altay yönetimi bizden görüşme talep ederse, yeniden şartları konuşuruz. Ama şu an için bir gelişme olmasını beklemiyoruz'' dedi. 
     





</TEXT>
</DOC>
