<DOC>
<DOCNO> 111097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/yurundul.html </URL>
<DATE> 2002/10/04/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Erken gol 
</HEADLINE>
<TEXT>

     İstanbul’da ikinci yarıda yenen iki golle turu zora sokan Beşiktaş için dün gece hiç de kolay değildi. Sarajevo çok koşan, takım disiplininden kopmayan bir takım. Maç öncesi taktik planları kapalı, hareketli savunmayla alan daraltmak, oyunu tutmak ve kontrataklarla gol aramaktı. Beşiktaş’ın mutlaka erken bir gole ihtiyacı vardı. O da oldu. Pancu’nun golü takımı rahatlattı. Oyuna istenilen biçimde hükmetme şansı doğdu. 
     İlerleyen bölümde ayağa paslarla topa fazla sahip olma stratejisine sadık kalındı. Ancak kontrollü anlayışta hücum girişimleri Sarajevo’nun takım halinde savunma uygulamasına geçmesi nedeniyle üretkenliği kısıtlıyordu. Rakip ileriye çıkarken, preste kazanılacak toplar pozisyon bulmanın anahtarıydı. Ahmet Dursun’un kaçırdığı iki fırsat böyle uygulamanın sonucunda gündeme geldi. Devre sonunda da İbrahim çok kritik bir ikinci gole imza attı. 
     İkinci yarı başlarken artık Beşiktaş skor açısından çok rahattı. Rakip bütün riskleri göze alarak üstüne geliyordu. Yasin ve Tayfur’un defans blokuyla bütünleşmeleri, İbrahim ve Kaan’ın defansif asli görevlerini ön plana almalarıyla sağlam takım savunmasına özen gösteriliyordu. Ancak uzun bir süre karşı alandaki genişlik yeterince kullanılamadı. Bunun yanında da bilhassa duran toplardan bazı tehlikeler yaşandı. Cordoba’nın çok önemli bir kurtarışının hemen ardından kazanılan penaltı maçı bitirdi. Ondan sonra Beşiktaş büyük moralle farka gitti. Yasin, Tayfur ve İbrahim çok çalıştılar. Pancu, iki forvetin arkasındaki orta saha rolünü başarıyla uyguladı. Çok kritik erken gole imza atmanın yanında geriden pozisyonlara sarktı ve de rakip atakları presle engellemeye çalıştı. Sahada görünmüyor gibi olup görevini iyi yerine getiren bir oyuncuydu. Cordoba da kritik zamanlardaki iki önemli kurtarışla takımına katkı sağladı. 
     Farklı galibiyetin ve ikinci tura geçmenin sevincinin yanında eksikleri de görmek gerekir. Dün gece için eleştirilecek konular ikinci yarının uzun bir bölümünde baskı altına girmek ve etkili ataklar geliştirememek ikincisi de kaleye gelen duran topların bir çoğunda rakibin vurmasıydı. 
     



 SPOR 



























</TEXT>
</DOC>
