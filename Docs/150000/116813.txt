<DOC>
<DOCNO> 116813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/agun.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’de hayal kırıklığı 
</HEADLINE>
<TEXT>

İktidar için AKP ile başa baş yarış bekleyen CHP’liler, ilk sonuçlarla birlikte endişeli bir bekleyişe girdiler. Baykal bugün Ankara’ya geliyor 
     ANKARA Milliyet 

     Kesin olmayan seçim sonuçları CHP Genel Merkezi’nde "soğuk duş" etkisi yarattı. Sonuçları Antalya’da izleyen CHP Genel Başkanı Deniz Baykal’ın bugün açıklama yapabileceği belirtildi. 
     1999 seçimlerinde Meclis dışı kalan CHP’de hareketlilik dün öğle saatlerinde başladı. İktidar için AKP ile başabaş yarış bekleyen CHP’liler, ilk sonuçların gelmesiyle endişeli bir bekleyişe girdi. 
     CHP Genel Sekreteri Önder Sav, sonuçları "Merkez sağ oylarda göç yaşandı" diye değerlendirirken, CHP’nin oylarını yüzde 150 artırarak başarı elde ettiğini söyledi. Sonuçların, merkez sağ oyların AKP’ye kaldığını gösterdiğini belirten Sav, sol oyların oranındaki düşüşün sorumlusu olarak da DSP ve YTP’yi gösterdi. İki partiyi "solda göçüş yaratmaköla suçlayan Sav, "İktidar olanaklarını kullanıp solu bu noktaya getirdiler. CHP’nin bunda sorumluluğu yok" dedi. Sav, olası AKP - CHP koalisyonuyla ilgili soruları da, "Konuşmak için erken" diyerek yanıtlamadı. 
     Seçim sonuçlarını, oy kullandığı memleketi Antalya’da izleyen Baykal da, genel merkezle sürekli telefon bağlantısı kurarak illerden gelen bilgileri aldı. 
     Seçimlere büyük bir heyecan ile hazırlanan CHP’liler de, dün öğle saatlerinden itibaren genel merkezin önünde toplanmaya başladı. Ancak AKP’nin tek başına iktidara gelecek şekilde milletvekili çıkarması üzüntüye neden oldu. Doğudan gelen oyların AKP lehine olmasına karşılık, Ege ve Akdeniz’den CHP’ye gelecek oyların durumu dengeleyeceği savunuldu. 
     CHP’liler seçim sonuçlarını parti genel merkezi önünde kurulan dev ekrandan izledi. AKP Genel Başkanı Recep Tayyip Erdoğan’ın konuşması canlı yayınla bütün kanallardan verilince, dev ekrandan yapılan yayın kesildi ve yerine CHP’nin tanıtım filmi gösterildi. CHP Genel Merkezi önüne gelen davul zurna ekibini de, parti yöneticilerinin talimatı üzerine polis uzaklaştırdı. 
     



 GÜNCEL 
















</TEXT>
</DOC>
