<DOC>
<DOCNO> 149362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo01.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Hep daha iyiye gidiyoruz küfür bize yakışmıyor... 
</HEADLINE>
<TEXT>

     Galatasaray Teknik Direktörü Fatih Terim, Altay karşısında alınan 5-0'lık galibiyet sonrası yaptığı açıklamada, her iki yarıda da iyi oynadıklarını belirterek, ''Her geçen gün lehimize işliyor'' dedi. 
     Maç sonrası düzenlediği basın toplantısında, takımının oynadığı futbolu öven Terim, ''Çok pozisyon bulduk. Goller geldikçe, uzun zaman sonra zevk veren, bol aksiyonu olan bir maç oynadık'' diye konuştu. 
     Maç öncesi yapılan kadro değişikliğinin risk gibi görüldüğüne işaret eden Terim, ancak eksik oyuncuların yerine forma giyen futbolcuların, iyi mücadele ederek açıkları kapattığını söyledi. 
     Volkan'a övgüler yağdıran Terim, bu futbolcunun tam bir orta saha oyuncusu gibi oynadığını ifade ederek, ''Muhteşem bir futbol ortaya koydu. Top kaptı, oyunu organize etti. Cihan da çok koştu. İkisi orta sahanın yükünü çekti'' dedi. 
     Ligde son 10-11 maçta, Denizlispor maçı dışında kayıplarının bulunmadığını kaydeden Terim, sözlerini şöyle sürdürdü 
     ''Bu da oyuncularımıza güven veriyor. 5-0'lık skor çok önemli bir galibiyet. Bazı oyuncularımızı kazanmaya çalışıyorduk. Kulübemizden de oyuna katkı artıyor. Batista'nın tam oyuna gireceği anda atılan gol sonrası sevinci, önemli bir ayrıntı. Takımları takım yapan bunlardır. Ligde son yaklaştıkça stres artıyor. Ancak biz bunu biraz aştık. Artık daha rahatız.'' 
     
     SEYİRCİDEN RİCA 
     Teknik Direktör Terim, Galatasaraylı taraftarlardan da ricada bulunarak, maçlarda başka kulüplerle ya da kişilerle uğraşmamalarını istedi. 
     Terim, Galatasaraylı gibi tecrübeli bir taraftarın, sadece kendi takımını desteklemesi gerektiğini vurgulayarak, ''Taraftarımızdan rica ediyorum, ne kadar tahrik olurlarsa olsunlar, başka takımlara, kişilere ya da kurumlara küfür etmesinler. Bu bize yakışmıyor'' dedi. 
     Sarı kart görerek cezalı duruma düşen ve Göztepe maçında oynayamayacak olan Hakan'ı eleştiren Terim, bunun hoş bir davranış olmadığını, hakemin verdiği kararda haklı olduğunu söyledi. 
     Öte yandan, Galatasaray ligde Göztepe ile oynayacağı maçın hazırlıklarına, yarın yapacağı antrenmanla başlayacak. Basına kapalı çalışacak olan sarı-kırmızılılar, pazar gününü dinlenerek geçirecek. 
     
     KALPAR ''GOL YEDİĞİMİZ ZAMAN DEMORALİZE OLUYORUZ'' 
     Altay Teknik Direktörü Hüseyin Kalpar, ümitli geldikleri Galatasaray deplasmanından ümitsiz döndüklerini kaydederek, hak etmedikleri bir skorla yenildiklerini söyledi. 
     Kalpar, düzenlediği basın toplantısında, ligin en çok gol yiyen takımı olduklarını belirterek, ''Gol yediğimiz zaman demoralize oluyoruz ve hatalar çoğalıyor. İki hafta üst üste kazanmıştık. Böyle farklı bir yenilgiyi beklemiyorduk'' dedi. 
     Hedeflerinin ligde kalmak olduğunu ifade eden Kalpar, takım olarak derslerine çalışmaları gerektiğini sözlerine ekledi. 
     





</TEXT>
</DOC>
