<DOC>
<DOCNO> 148913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo41.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Samsun maçıyla çıkış hedefliyor 
</HEADLINE>
<TEXT>

     Denizlispor, Samsunspor maçı için kampa girerken, Futbol Şubesi Sorumlusu Feridun Basmacı, UEFA şansını yakalamak ve yükselişe geçmek için Samsunspor'u yenmek zorunda olduklarını belirtti. 
     Türkiye Kupası finalinin Gençlerbirliği ile Trabzonspor arasında oynanacak olmasının, ligi 6. sırada bitirecek takımın da UEFA Kupası'na katılması şansı yarattığına işaret eden Basmacı, ''Bu nedenle Samsunspor maçından başlayan bir yükseliş trendi yakalamamız gerekiyor'' dedi. 
     Futbolcuların ortaya koyacakları performansla bu beklentiyi gerçekleştireceklerine inandığını ifade eden Basmacı, bir takım için en kötü şeyin hedefsizlik olduğunu, Denizlispor'un hedefsiz kalmamak için Samsunspor, Fenerbahçe, Bursaspor maçlarını mutlaka 9 puanla kapatması gerektiğini söyledi. 
     Elde edilecek iyi sonuçların bu sezon inişli çıkışlı olan grafiği de yükselişe geçireceğini kaydeden Basmacı, Ali Tandoğan'a henüz yönetimden çıkmış bir ceza kararı olmadığını, konunun gelecek hafta yapılacak yönetim kurulu toplantısında ele alınacağını bildirdi. 
     





</TEXT>
</DOC>
