<DOC>
<DOCNO> 101047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur23.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller hükümete sıcak, seçim ertelemeye soğuk... 
</HEADLINE>
<TEXT>

     Son dönemde hükümet pazarlıklarında adı sıkça geçen DYP Genel Başkanı Tansu Çiller, olası bir iktidara sıcak, seçimin ertelenmesine ise soğuk yaklaştıkları mesajını verdi. 
     DYP Genel İdare Kurulu GİK , Yüksek Seçim Kurulu'na aday tespit yöntemini bildirmek üzere, parti genel merkezinde toplandı. Çiller başkanlığında gerçekleştirilen ve yaklaşık iki saat süren toplantıdan 56 ilden adayların merkez yoklaması ile, 16 ilde delge ile ve 12 ilde de kayıtlı üye ile ön seçim yapılmasını kararı çıktı. 
     Çiller, GİK sonrasında yaptığı açıklamada Meclis'in seçim kararı almasının bir dmokrasi zaferi olduğunu vurguladı. DYP olarak 3.5 yıldır seçim yasalarının çıkarılması üzerinde durduklarını bu yönde teklif götürdüklerini buna rağmen hükümetin söz konusu teklifleri reddettiğini anımsattı. Teklifleri arasında seçimin yüzde 10 barajı indirilmeden iki turlu yapılması ve ittifakları milletin gerçekleştirmesinin de bulunduğunu aktaran Çiller, "İki turlu seçim istikrarı sağlar. İttifakları millete yaptırır" diye konuştu. 
     3.5 yıldır bir şey yapılmamasına karşın son günlerde 
     ittifak konusunun gündeme getirildiğini vurgulayan Çiller, "Biz ittifaktan yanayız. Ama kimsenin yüzde 10 barajını aşması için yaptığı özel tasarrufların aleti olmayız, oyunların aleti olmayız. Biz ittifakların millet tarafından yapılmasını isteriz. İki turlu seçimlerle yapılmasını isteriz. Böylece merkez sağ ve solun bütünleştirilmesini zaruri görürüz" dedi. Konunun geciktirildikten sonra özel çıkarlar uğruna gündeme getirildiğini söyleyen Çiller, "Yine de bugün çağrıda bulunuyorum. Halen vakit var. Gelsinler bir çerçeve yasa içinde bütün seçim yasalarını ifade ettiğimiz tarzda Meclis'ten geçirelim. Buna hazırız" çağrısında bulundu. "Hiç kimse AKP korkusu salarak bir takım siyasi çıkar hesapları yapmasın" uyarısında bulunan Çiller, partisinin birinci olacağını iddia etti. Çiller, seçimden istikrar çıkacağı, iki turlu seçimi getirmeyenlerin milleten ders alacağını söylerken, milletin sağ ve solu birleştireceğini bildirdi. Çiller, kendisinin başbakanlığında seçimin de ertelenmesini içeren hükümet senaryoları anımsatılıp böyle bir teklifin gelip gelmediği sorulduğunda şu yanıtı verdi "Seçimlerin ertelenmesinin yanında değiliz. Karşısındayız. Türkiye için hayırla olacağına inanmıyoruz. Verilen kararlar doğrultusunda adımlar atılmalıdır ve Türkiye bu belirsizliği bir an önce geride bırakmalıdır. Bu hükümete gelince hem başarısız hem meşruiyetini yitirmiş bir hükümettir. Bu doğrultudaki oluşumlara destek veririz. Ama seçimden vazgeçmeyiz." Çiller, bu yöndeki bir başka soruya ise, "Bir takım söylentilerin etrafta dolaştığını hep birlikte biliyoruz. Spekülasyonlar üzerine konuşmak doğru olmaz" yanıtını verdi. 
     





</TEXT>
</DOC>
