<DOC>
<DOCNO> 106594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo26.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2008 Avrupa Futbol Şampiyonası... 
</HEADLINE>
<TEXT>

     Futbol Federasyonu Başkanvekili Ata Aksu, Türkiye ile Yunanistan'ın 2008 Avrupa Futbol Şampiyonası'nı birlikte düzenlemelerinin, Ege Denizi'nin ''barış gölüne'' dönüşmesine vesile olacağını bildirdi. 
     2008 Avrupa Futbol Şampiyonası'na ev sahipliği için Yunanistan ile ortak başvuruda bulunması nedeniyle UEFA yetkililerin yapacağı ziyaretler öncesinde İzmir'e gelen Futbol Federasyonu'nun Teklif Komitesi, Vali Alaaddin Yüksel ve Büyükşehir Belediye Başkanı Ahmet Piriştina'yı ayrı ayrı ziyaret etti. 
     Ziyarette konuşan Futbol Federasyonu Başkanvekili Ata Aksu, Türkiye ile Yunanistan'ın 2008'de Avrupa Futbol Şampiyonası'nı birlikte düzenlemesi durumunda, karşılaşmaların Ankara, İstanbul, Antalya ve İzmir'de yapılacağını belirterek, şunları söyledi 
     ''Dünya Üçüncüsü bir takıma sahip olduğumuz için bize çok büyük sorumluluk düşüyor. Dünya Kupası'nda taktığımız bu tacın yanına, 2008 Avrupa Şampiyonası organizasyonunu yaparak, bir taç daha eklemek istiyoruz. Türkiye ve Yunanistan'ın bu organizasyona talip olması, Ege'nin barış gölüne dönüşmesine vesile olacak. Aynı zamanda, Türkiye'nin AB'ye resmen adım attığını da kanıtlayacaktır.'' Aksu'nun yanı sıra UEFA Stat ve Güvenlik Komitesi Üyesi Metin Kazancıoğlu, Futbol Federasyonu İzmir Bölge Müdürü Hamdi Kutval ve Altay eski başkanlarından Mahmut Özgener'in de bulunduğu heyeti makamında kabul eden İzmir Valisi Yüksel, Türkiye'nin, yapılması planlanan 2008 Avrupa Futbol Şampiyonası'nda İzmir'e görev verilmesi durumunda, bu görevi layıkıyla yerine getireceğinden emin olduğunu söyledi. 
     
     13 EKİM'DE İCRA KOMİTESİ İZMİR'E GELECEK 
     UEFA yetkilileri ve Türkiye ile Yunanistan futbol federasyonları arasında oluşturulan İcra Komitesi üyelerinin 13 Ekim 2002 tarihinde İzmir'e geleceğini kaydeden vali Yüksel, federasyon yetkililerinin Atatürk Stadı'nın UEFA normlarına uyması amacıyla hazırlanan bir dosyayı kendisine ulaştıracaklarını kaydederek, ''Statla ilgili eksikliklerin en kısa zamanda giderilmesi için çalışma başlatacağız'' dedi. 
     Büyükşehir Belediye Başkanı Piriştina ise, İzmir'in her zaman büyük spor organizasyonlarına talip bir kent olduğunu dile getirerek, düzenlenecek organizasyonda ellerinden gelen tüm imkanları seferber etmeye hazır olduklarını bildirdi. 
     Aksu, ayrıca, ziyaretlerde ''İzmir'de milli maç düzenlenmesini'' isteyen Yüksel ve Piriştina'ya, ''İzmir'de UEFA normlarına uyan stat olmadığı için resmi maç oynanamaz. Ancak Şubat ayında özel bir maç verilmesini sağlayacağız'' dedi. 
     





</TEXT>
</DOC>
