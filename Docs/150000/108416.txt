<DOC>
<DOCNO> 108416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo08.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay-Yıldıza Rus eziyeti 
</HEADLINE>
<TEXT>

Dünya Şampiyonası için Moskova’ya giden Milli Takımımız, Rumen koordinatör Rodika Yahşi’ye zorluk çıkarılınca, perişan oldu 
     HAMİT TURHAN 

     Vize istediler 
     20 - 22 Eylül’de Rusya’da yapılacak Dünya Grekoromen Şampiyonası için dün Moskova’ya giden Milli Takım tam anlamıyla eziyet çekti. Rusya’nın, Romanya pasaportlulara vize uygulamaması nedeniyle, Güreş Federasyonu’nun Rumen asıllı Dış İlişkiler Koordinatörü Rodika Yahşi, seyahate vize almadan çıktı. Ancak, Rus yetkililer, Türk kafilesiyle geldiği gerekçesiyle Yahşi’den vize istedi ve kafilemizi geri göndermekle tehdit etti. 
     
     Otobüsler gitti 
     RUSYA Güreş Federasyonu’ndan yetkili bulunmaması nedeniyle tartışmalar sonuç vermeyince, Yahşi Türkiye’ye yollandı. Bu arada üç saati geçen tartışmalar sırasında kafilemizi taşıyacak otobüsler geri döndü, takımımız taksilerle otele varabildi. Milli Takım yetkililerinin tartıştığı Ruslar "Sizi perşembe bekliyorduk" yanıtını verdiler. Başkan Osman Şansal ise "Çarşamba geleceğimizi bildirmiştik" açıklamasını yaptı. 



 SPOR 




























</TEXT>
</DOC>
