<DOC>
<DOCNO> 107771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur15.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, adayları yarın inceleyecek... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, yarından itibaren adayların seçilebilme durumlarını inceleyeceklerini belirterek, bu konuda 18 Eylül Çarşamba günü bir açıklama yapmaya çalışacaklarını bildirdi. 
     Algan, YSK'ya gelişinde bir gazetecinin milletvekili geçici aday listelerinin yarın Resmi Gazete'de yayımlanacağını hatırlatarak, son durumun ne olduğunu sorması üzerine, şunları söyledi 
     ''Partilerimiz 11 Eylül'de listelerini verdiler. YSK olarak bu listelerdeki öncelikle evrak bazındaki eksikleri belirledik ve partilerimize bunu yazdık. Partilerimiz bu eksikliklerini tamamlayıp bugün saat 15.00'e kadar bildirdiler. Bugünden itibaren eğer bu eksiklikler giderilmişse, pazartesi, salı, çarşamba günleri adaylar üzerindeki seçilebilme durumlarını inceleyeceğiz. Çarşamba günü size bir açıklama yapmaya çalışacağız.'' ''Listelerde ne tür eksiklikler var '' sorusuna Algan, ''Partiler, sabıka kaydı, nüfus ve öğrenim belgelerini eklemek durumundalar. Bunlarda eksiklik yaptılar. Onların tamamlanması yoluna gidiyoruz'' yanıtını verdi. Algan, ''Siyasi parti liderleri konusunda bir eksiklik var mı Kemal Derviş'in diploması son anda yetişmiş herhalde...'' denilmesi üzerine de ''O yönde bir sıkıntı yok, liderler hususunda bir sıkıntı yok'' dedi. 
     





</TEXT>
</DOC>
