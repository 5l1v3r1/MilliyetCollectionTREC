<DOC>
<DOCNO> 116706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun04.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve ABD cildi yakan ya da kör eden silahlar geliştirecek 
</HEADLINE>
<TEXT>

     İngiltere'de yayınlanan The Observer gazetesi, İngiltere ve ABD'nin, öldürücü olmayan, ancak cildi yakan ya da kör eden yeni silahlar geliştirmeye yönelik görüşmeler başlattıklarını öne sürdü. 
     İngiltere Savunma Bakanlığı'nda iki ülkenin üst düzey yetkilileri arasında ilk görüşmelerin yapıldığını yazan gazete, bu silahların, halen ekonomik ambargoların uygulandığı ülkelerde, bu ambargoları desteklemek üzere kullanılabileceğinin düşünüldüğünü belirtti. 
     ''Düşman rejimler'' olarak kabul edilen ülkelerde kullanılması öngörülen silahların ilkinin bilinen lazer ışınlarını yaydığı ve düşmanın gözüne tutulması halinde kör ederek onu etkisiz hale getirdiği kaydedildi. Bu silahın ayrıca, herhangi bir aracı, metal aksamını keserek mücadele dışında bırakabileceği belirtildi. 
     Diğer silahın ise mikro dalga ışınları kullanarak kişinin cildini yakarak, onu sakatlayabileceğini yazan The Observer, ABD ile İngiltere'nin Moskova'daki rehine kurtarma operasyonunda kullanılan cinsten gazlarla çalışan silahlar geliştirme fikri üzerinde de durduklarını belirtti. 
     Gazetenin haberi üzerine, Liberal Demokrat Parti'nin dış politika sözcüsü Menzies Campbell, Başbakan Tony Blair'den ''açık olmasını'' istedi ve son derece ciddiye aldıkları bu iddiaların peşini bırakmayacaklarını belirtti. 
     





</TEXT>
</DOC>
