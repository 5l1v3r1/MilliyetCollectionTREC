<DOC>
<DOCNO> 118087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/yazar/pulur.html </URL>
<DATE> 2002/11/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Atatürk’ü anmak Atatürk’ü bilmek... 
</HEADLINE>
<TEXT>

     ATATÜRK, elbette askeri zaferlerin kumandanı olarak anılacaktır, eşsiz bir devrimci olarak anılacaktır, devlet kuran insan olarak anılacaktır... 
     Bunları çoğaltarak sıralayabilirsiniz, hele "Devlet adamlığı" denilince, önden ne örnekler verilmez ki 
     
     1928 - 35 yılları, Türkiye’nin kültür alanında atılımlar yaptığı "aydınlanma" yıllarıdır. Yazı devrimi, okuma - yazma seferberliği, Dil ve Tarih kurumları, Üniversite reformu, İnkılap Tarihi Enstitüsü, Dil ve Tarih Coğrafya Fakültesi bu dönemde kurulur. 
     Atatürk de bu dönemde, yurtdışından çeşitli konularda kitaplar getirtir ve okur. 
     
     1929’da Paris Büyükelçisi Fethi Okyar’dır, Ankara’dan, Çankaya Köşkü’nden "12 Eylül" tarihli bir telgraf alır. Cumhurbaşkanlığı Genel Sekreteri Tevfik Bıyıklıoğlu, Atatürk’ün, Fransız hukuk fakültelerinde okutulan derslere ait kitaplarla, geniş ayrıntılı dünya tarihi kitapları istediğini yazar. 
     Fethi Okyar, Atatürk’ün eski dostlarından biridir, Atatürk döneminde başbakanlık da yapmıştır, kitapları alır ve yollar. 
     Atatürk’ün kitap siparişleri sürer, bu defa Ernest Lavisse ile Alfred Rambaud’un 12 ciltlik "Halkların ve Uygarlıkların Genel Tarihi"ni ister. 
     
     BU kitaplar da gönderilir, bir süre sonra Çankaya’dan bir mektup gelir, Bıyıklıoğlu, Atatürk’ün kitaplara teşekkür ettiğini yazarak şöyle demektedir 
     "Yalnız bu kitapların bedeli bir hayli yüksek tutsa gerekir, paşa hazretleri bunun bildirilmesini istemekte ve sonra bir daha kitap istemeye yüzümüz olmaz, demektedirler." 
     Fethi Okyar, Atatürk’ün yakın dostudur, bıraksa kitapların bedelini seve seve ödeyecektir, ama Atatürk bunu istemez, arkadaşını kırmamak için de "muhabbetle" gözlerinden öpmektedir. 
     
     FETHİ Okyar’dan sonra, Paris elçiliğine Münir Ertegün atanır. Bir süre sonra da Çankaya’dan kitap siparişi gelir, elçi hemen yollar, 571 frank tutan faturayı da Dışişleri Bakanlığı’na gönderir. 
     Bir süre sonra, Çankaya kitapların faturasının gönderilmesini ister elçi kitapların bedelini Dışişleri ödeneğinden ödendiğini bildirince, Ankara’nın tepkisi sert olur. 
     "Cumhurbaşkanının özel olarak ısmarladığı kitapların parasını devlet ödeyemez." 
     Faturalar Dışişleri Bakanlığı’ndan alınır ve 571 frank İş Bankası aracılığıyla Paris elçisine yollanır. 
     Bu olayın belgeleri Paris elçiliği arşivindedir. x 
     
     BUGÜN "10 Kasım", Atatürk’ü, ölüm yıldönümünde anıyoruz. 
     O’nu anarken bu yanlarını bilerek anmalıyız, "Atam, Atam sen kalk da ben yatam " safsatasıyla değil 
     "Atatürk böyle bir devlet adamıydı, ondan sonra gelenler Hazine’yi soyup hortumlayanlarla aile fotoğrafı çektirdiler, ya da çocuklarını işadamlarının burslarıyla Amerika’ya okumaya gönderdiler" demeliyiz. 
     
     X Bizim Diplomatlar Bilal N. Şimşir Bilgi Yayınevi 
     
     







Davul tozları 


Ramazan öyküsü 


Baykal’ın Erdoğan formülü 


11 Eylül dünyasında Atatürk ve Türk modeli... 


3 ve 10 Kasım 


Yaşasa dinde reform yapacaktı’ 


Neşeli olmak için neden çok 


Mustafa Kemal’i doğru anlamak için... 


Atatürk’ü anmak Atatürk’ü bilmek... 


Çin’e genç politbüro 


Bir gecede şöhret olmak 10 yılını almış 


Ey siyaset Meşruiyet tezgahından geçtin mi 


Bu dönemde Cumhurbaşkanı da seçilecek 


Mayın tarlasında zafer şenliği 


Bir müteşebbis bir şehrin kaderini değiştirebiliyor 


Dünya halleri ya da Kara Kutu’ 


</TEXT>
</DOC>
