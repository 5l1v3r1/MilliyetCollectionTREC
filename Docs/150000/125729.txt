<DOC>
<DOCNO> 125729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur44.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hablemitoğlu'nun cenazesi Cumartesi toprağa verilecek 
</HEADLINE>
<TEXT>

     Uğradığı silahlı saldırı sonucu yaşamını yitiren Ankara Üniversitesi Öğretim Görevlisi Dr. Necip Hablemitoğlu'nun cenazesi, 21 Aralık Cumartesi günü Kocatepe Camii'nde kılınacak öğle namazının ardından Karşıyaka Mezarlığı'nda toprağa verilecek. 
     Dr. Hablemitoğlu'nun avukatı M. Hüseyin Buzoğlu, yaptığı yazılı açıklamada, Hablemitoğlu'nun cenazesinin Cumartesi günü Kocatepe Camii'nde kılınacak öğle namazının ardından defnedileceğini bildirdi. 
     Avukat Buzoğlu, açıklamasında ayrıca, bazı basın organlarında yayınlanan haberlere de değindi. 
     Dr. Hablemitoğlu'nun, ''Ulusal Kurtuluş Savaşı ile kazanılan tam bağımsızlıktan ödün verilmemesini kendine amaç edindiğini'' belirten Buzoğlu, ''bu nedenle, aydınlanma karşıtı güçlerce susturulmak amacıyla hedef seçildiğini'' ifade etti. Buzoğlu, şunları kaydetti 
     ''İçeride ve dışarıda halkımızın çıkarlarına karşıt gördüğü her konuda çalışmalarda bulunan sayın Necip Hablemitoğlu'nun gerçekte susturulmak istendiğini gözardı eden ve terörizmin kitleye ulaşmak için kullandığı bu yöntemin ikincil sonuçlarını ön plana çıkartarak birtakım senaryolardan hareketle kamuoyunu bilinçli olarak yanlış yönlendirenler, tarihin şaşmaz değerlendirilmesinde tetik çekenlerden daha fazla tetikçiler olarak anılacaklardır. 
     Bu bağlamda Bandırma'da yayınlanmakta olan Genç Bayrak gazetesinin 25 Mayıs 2002 tarihli nüshasının 1. sayfasında Sayın Hablemitoğlu'nun PKK'nın yan kuruluşu olan ERNK'nın Ankara sorumlusu olduğunun iddia edilmesi ve Necip Hablemitoğlu eşittir PKK başlıklı haberin Anadolu Ajansı kaynak gösterilerek yayınlanması ertesinde, Anadolu Ajansı'na müracaat edilmiş, verilen yanıtta bu haberin düzmece olduğu bildirilmiş ve Sayın Hablemitoğlu tarafından aylarca önce Ankara 3. Asliye Hukuk Mahkemesi'nde tazminat davası açılmıştır. Bu basit gerçekliğe rağmen bazı basın organlarında asılsız yayınlara devam edilmesi, kendisinin aziz hatırasına saygısızlığın ötesinde, Sayın Hablemitoğlu'nu katledenlerle yerli işbirlikçileri de somutlamaktadır.'' 
     





</TEXT>
</DOC>
