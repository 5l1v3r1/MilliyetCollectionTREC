<DOC>
<DOCNO> 146601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo08.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times, Emre'yi öve öve bitiremedi... 
</HEADLINE>
<TEXT>

     İngiltere'de yayınlanan The Times gazetesinin ''Game'' ekinde Emre Belözoğlu ile yapılan bir röportaja yer verilirken, bu oyuncudan, ''Onda bir Brezilyalı'nın tekniği ve zerafeti var'' diye söz edildi. 
     Yazar Suna Erdem, Belözoğlu'nun her şeyden önce çok kibar, iyi yetiştirilmiş ve kibar bir genç olduğunun altını çizerken, herkesin İngiltere maçı öncesinde heyecan ve kaygı hissettiğini, ancak Emre Belözoğlu'nun neşesinden hiçbir şey kaybetmediğini bildirdi. 
     Belözoğlu'nun, yaş ortalaması 27 olan milli takımın 23 yaşındaki bir üyesi olarak ''bebek'' gibi görüldüğünü ve bütün takım arkadaşlarından ''abi'' diye söz ettiğini belirten yazar, ünlü futbolcunun kendisinin de ''bebek muamelesi görmekten uzun zaman kurtulamayacağını düşündüğünü'' bildirdi. 
     
     ''UFAK-TEFEK AMA MÜTHİŞ YETENEKLİ'' 

     ''Takımın en genciyim, en kısasıyım, daha da uzayacağım yok. Ama halimden memnunum, çünkü abilerim bana iyi davranıyor'' diyen Emre'nin, ufak-tefek yapısına rağmen müthiş büyük bir yeteneğe sahip olduğunu belirten Times, söz konusu futbolcunun bir Brezilyalı'nın teknik ve zarafetine sahip olduğunu ve başarılı gollere imza attığını yazdı. Emre'nin sürati ve çevikliği sayesinde kendisinden çok daha uzun rakiplerini kolayca geçebildiğini de belirten gazete, Emre'nin diğer pek çok ünlü Türk futbolcu gibi sokaklardan yetiştiğini kaydetti. 
     Bu konuda bir Türk futbol yorumcusunun, ''Sokaklarda kirli-pasaklı top koşturan bir çocuk görürseniz burun kıvırmayın, o yarının Emresi olabilir'' dediğini de belirten Times yazarı, Emre'nin 15 yaşında Galatasaray'da başlayan futbol serüveninin uzun bir özetini yaptı. Emre Belözoğlu'nun çocuksu yapısına rağmen, omuzlarının üzerinde son derece olgun ve yetişkin bir baş taşıdığını belirten yazar, Emre'nin Çarşamba günü oynanacak İngiltere maçı öncesinde İngiliz Milli Takımı'nı ''gençlerle deneyimli oyuncuların oluşturduğu tehlikeli bir takım'' olarak yorumladığını da bildirdi. Türkiye'nin İngiltere'ye 8-0 yenildiği ve futbolda ''Avrupa'nın hasta adamı'' muamelesi gördüğü yılların geride kaldığını, Türk Milli Futbol Takımı'nın Dünya Kupası elemelerinde sadece Brezilya tarafından yenilebildiğini hatırlatan Times, Belözoğlu'nun da sonuçtan umutlu olduğunu kaydetti. 
     
     GURBETÇİ FUTBOLCULAR VE YABANCI HOCALAR 

     Aynı sayfanın diğer yarısında yer alan bir yazıda ise Türk futbolunun son yıllardaki yükselişine ve bu yükselişte Almanya'da yetişmiş Türk futbolcuların ve yurtdışından gelen yabancı çalıştırıcıların sahip oldukları paya dikkat çekildi. 
     Türkler'in 1960'ların başında Almanya'ya işçi olarak gidişlerini hikaye eden Times, Tayfun Korkut, Ümit Davala, İlhan Mansız gibi Almanya'da yetişen pek çok ünlü futbolcunun bu işçi ailelerinin çocukları olduklarını hatırlattı. 
     1984 yılında Türk futbolunun mucize gelişiminde önemli bir adımın atıldığını, Jupp Derwall'in Alman Milli Takımı antrenörlüğünden kovulup Türkiye'ye Galatasaray'a geldiğini anlatan Times gazetesi, o tarihlerde Türk futbolcularının ufak-tefek ve son derece bencil olduklarını, bunun zaman içinde değiştiğini anlattı. 
     Derwall'den sonra diğer bazı yabancı hocaların da Türk futboluna destek verdiklerini ve Almanya'da yetişmiş futbolcuların da yurtiçine getirilmeye başlandığını belirten Times, Türk televizyonlarının da yabancı maçlara daha çok yer vermesiyle durumun düzeldiğini yazdı. 
     '''Kısacası globalleşme Türk futbolunu kurtardı'' diyen gazete, Almanya'da yetişmiş olan Türk futbolcularla yapılan kısa söyleşilere de yer verdi. 
     





</TEXT>
</DOC>
