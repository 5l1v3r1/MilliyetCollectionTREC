<DOC>
<DOCNO> 103425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur21.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'te Bayram Meral'e Derviş sorusu... 
</HEADLINE>
<TEXT>

     Türk-iş Başkanlar Kurulu toplantısında, bazı sendikaların genel başkanları, eski Devlet Bakanı Kemal Derviş'in geçen hafta Türk-iş'te basın toplantısı yapmasını eleştirdiler. 
     Alınan bilgiye göre, toplantıda, özellikle Şeker-iş Sendikası Genel Başkanı Ömer Çelik, Türkiye Haber-iş Sendikası Genel Başkanı Cengiz Teke, Hava-iş Sendikası Genel Başkanı Atilay Ayçin ve Tümtis Genel Başkanı Sabri Topçu ile Toleyis Genel Başkanı Cemail Bakındı'nın, ''Derviş'in çalışanların aleyhine olan IMF programının uygulayıcısı olduğunu'' savunarak, Derviş ile Türk-iş arasındaki görüşmenin, tabanda rahatsızlık yarattığını kaydettiler. 
     Bu arada, Şeker-iş Sendikası Genel Başkanı Ömer çelik, Türk-iş Genel Başkanı Bayram Meral'in milletvekilliğine aday olmamasını isteyerek, ''Türk-iş Başkanlığı milletvekilliği hatta bakanlık makamından daha önemlidir. Bu, çok iyi değerlendirilmelidir'' diye konuştuğu belirtildi. 
     Meral'in ise Derviş ile olan görüşmesine ilişkin ''Benim muhatabım Kemal Derviş değil, benim muhatabım siyasi parti liderleridir'' dediği bildirildi. 
     Toplantıda, Meral'in milletvekilliği adaylığı konusunda net bir görüş ortaya çıkmazken, Meral'in ''Ben 1995 ve 1999 seçimlerinde teklif almama karşın toplu sözleşmeler nedeniyle bu teklifleri kabul etmedim'' dediği ifade edildi. 
     Başkanlar Kurulu toplantısında, İş Güvencesi Yasası'nın çıkmasından memnuniyet duyulduğu görüşünde birleşildi. 
     Toplantıda, siyasi partilerin seçim bildirgelerinin incelenmesinin ardından, milletvekilliği için sendikacı aday verilip verilmeyeceğinin Yönetim Kurulu tarafından saptanması da kararlaştırıldı. 
     





</TEXT>
</DOC>
