<DOC>
<DOCNO> 104127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy05.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’ye, Blair’in TIR’ları geliyor 
</HEADLINE>
<TEXT>

CHP’nin teknoloji harikası TIR’ları, kısa sürede dev ekrana dönüşüyor. Canlı yayın yapıyor 
     EZELHAN ÜSTÜNKAYA Ankara 

     CHP yönetimi, seçimlerde başta İngiltere Başbakanı Tony Blair olmak üzere birçok liderin kullandığı teknoloji harikası TIR’larda karar kıldı. TIR’lar İngiltere’den yarın yola çıkacak ve hafta sonu Ankara’da olacak. Seçim kampanyasına 5 trilyon lira ayıran CHP’nin TIR’lara her miting için 10 bin dolar ödeyeceği belirtildi. CHP Genel Saymanı Mahmut Yıldız, TIR’lar için şu bilgileri verdi 
     "TIR’lar miting alanına 1 gün önceden gidecek, 45 dakika içinde arkada dev ekranın yer aldığı sahne haline dönüşecek. Dünyada son 2 yıldır kullanılan ses sistemine sahip TIR’ların yüzeyine Deniz Baykal’ın fotoğrafları dijital olarak aktarılacak. 
     Baykal’ın kürsüsü 70 santimetre ile 1.70 metre arasında yükselip alçalabilecek. 28 metrekarelik dev led ekran’, güneş ışığında da görüntüyü net verebilecek. TIR’ın önemli bir özelliği de uydu yayını yapabilmesi. CHP’nin seçim kampanyasını yürütecek olan Pink Organizasyon, televizyonlara şifreleri ücretsiz verecek, kanallar da mitingleri canlı yayınlayabilecek." 
     Her TIR’da 35 kişilik ekip bulunacak. Her ekip için donanımlı özel otobüs tahsis edilecek. Gerekirse Baykal’ı izleyen muhabirlerin de kullanabileceği otobüste yatak, duş, faks ve bilgisayar bulunuyor. 
     



 SİYASET 



















</TEXT>
</DOC>
