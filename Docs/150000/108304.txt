<DOC>
<DOCNO> 108304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo14.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Avrupa Kupalarındaki 101. maçına çıkacak... 
</HEADLINE>
<TEXT>

     Bugüne kadar oynadığı 100 Avrupa kupası maçında rakip filelere 99 gol atan Fenerbahçe'de, ''dalya'' heyecanı adeta stres yarattı. 
     Avrupa Şampiyonlar Ligi 3. ön eleme turunda Hollanda'nın Feyenoord takımı ile oynadığı 2 maçta da gol atamayan sarı-lacivertli futbolcular, ''dalya'' golünü yarın UEFA Kupası 1. 
     turunda karşılaşacağı İsveç'in AIK Solna takımı karşısında bulmaya çalışacak. 
     Feyenoord'a elenerek Şampiyonlar Ligi'ne katılamayan sarı-lacivertliler, ligdeki kötü gidişin yarattığı tartışmaları, deplasmanda İsveç ekibi ile oynayacağı maçta elde edeceği başarılı bir sonuçla unutturmaya çalışacak. 
     Avrupa macerasında şimdiye kadar UEFA Kupası'nda 48, Şampiyon Kulüpler Kupası'nda 34, Avrupa Şampiyonlar Ligi'nde 6 ve Avrupa Kupa Galipleri Kupası'nda da rakip filelere 11 gol kaydeden sarı-lacivertli ekip, kendi kalesinde ise toplam 170 gol gördü. 
     
     GOL KRALLARI AYKUT KOCAMAN VE CEMİL TURAN 

     Fenerbahçe'nin 94 yıllık tarihinde Avrupa kupalarında en çok golü Aykut Kocaman ile Cemil Turan attı. 
     Halen aktif futbol içinde yer almayan her iki futbolcu da Avrupa'da rakip fileleri 8'er kez havalandırdı. Bu ikiliyi 5 golle Ogün Altıparmak, Bülent Uygun ve Elvir Boliç izliyor. 
     
     3 GOLCÜ İSİM 

     Sarı-lacivertlilerin, şu anki mevcut kadrosunda, Avrupa kupalarında golü bulunan 3 futbolcu yer alıyor. 
     Mevcut kadroda, sarı-lacivertli formayla Avrupa kupalarında golü bulunan futbolcular arasında Revivo 2 , Oktay 2 ve Serhat 1 yer alıyor. 
     Fenerbahçe'nin büyük umutlarla transfer ettiği Ortega ve Washington, sarı-lacivertli takım için Feyenoord ile oynanan iki maçta da gol yollarında çözüm olamamıştı. 
     
     TÜRK TAKIMLARI İSVEÇ TAKIMLARIYLA 9 KEZ KARŞILAŞTI 

     Avrupa Kupaları'nda bugüne kadar İsveç takımlarıyla 9 kez eşleşen Türk takımları, oynadıkları 17 maçın 6'sını kazanırken, 8 kez kaybedip, 3 maçta eşitliği bozamadı. 
     Türk takımları, İsveç ekipleriyle Şampiyon Kulüpler Kupası'nda 5 , UEFA Kupası'nda 2 , Kupa Galipleri ve Intertoto Kupası'nda da 1 kez eşleşti. Türk takımları attıkları 19 gole karşılık, kalelerinde 25 gol gördüler. 
     
     FENERBAHÇE 3. KEZ EŞLEŞTİ 

     UEFA Kupası 1. tur ilk maçında AIK Solna ile karşılaşacak sarı-lacivertli takım, Avrupa Kupaları'nda bir İsveç temsilcisiyle 2. kez eşleşti. 
     Daha önce Şampiyon Kulüpler Kupası ve UEFA Kupası'nda olmak üzere İsveç'in IFK Göteborg takımıyla 2 kez eşleşen Fenerbahçe, 1985-86 sezonundaki Şampiyon Kulüpler Kupası 2. tur mücadelesinde rakibi karşısında elenmekten kurtulamadı. 
     Sarı-lacivertliler, 1998-99 sezonunda UEFA Kupası ön eleme turunda karşılaştıkları aynı ekibi bu kez eleyerek, UEFA Kupası'nda 1. turda mücadele etmeye hak kazanmıştı. 
     IFK Göteborg ile Fenerbahçe'nin oynadığı maçlar ve sonuçları 
     1985-86 sezonu Şampiyon Kulüpler Kupası 2. tur 
IFK Göteborg-Fenerbahçe 4-0 
Fenerbahçe-IFK Göteborg 2-1 elendi 
1998-99 sezonu UEFA Kupası Ön eleme 
IFK Göteborg-Fenerbahçe 2-1 
Fenerbahçe-IFK Göteborg 1-0 tur atladı 
     Bu arada, Fenerbahçe'nin rakibi AIK Solna daha önce 1976-77 sezonunda Galatasaray ile Kupa Galipleri Kupası'nda karşı karşıya gelmişti. 
     İlk maçta rakibini 2-1 yenen Galatasaray, İstanbul'da oynanan maçta 1-1 berabere kalmasına rağmen turu geçen taraf olmuştu. 
     
     6 YILDIR KAZANAMIYOR 

     UEFA Kupası 1. tur ilk maçında yarın deplasmanda İsveç'in AIK Solna takımıyla karşılaşacak Fenerbahçe, Avrupa kupalarında rakip sahalarında 6 yıldır kazanamıyor. 
     Sarı-lacivertli takım, Avrupa kupalarında en son galibiyetini, 1996-97 sezonunda mücadele ettikleri Avrupa Şampiyonlar Ligi maçında Manchester United takımına karşı elde etmişti. 
     Sözkonusu maçta rakibini Boliç'in tek golüyle 1-0 yenen Fenerbahçe, Avrupa kupalarında kendi sahasında 40 yıldır yenilmeyen İngiliz ekibinin yenilmezliğine son vermişti. 
     Bu maçtan sonra deplasmanda 7 maç yapan Fenerbahçe, 4 maçta rakiplerine yenilirken, 3 maçta da eşitliği bozamadı. 
     
     DEPLASMAN MAÇLARI 

     Avrupa kupalarında oynadığı son 8 maçı kaybeden Fenerbahçe'nin, 1996-97 sezonunda deplasmanda 1-0 kazandığı Manchester United maçının ardından rakip sahalarında oynadığı maçlarda elde ettiği sonuçlar şöyle 
     1996-97 sezonu 
Juventus-Fenerbahçe 2-0 Şampiyonlar Ligi C Grubu 
     1997-98 sezonu 
Steau Bükreş-Fenerbahçe 0-0 UEFA Kupası 1. tur 
1998-99 sezonu 
IFK Göteborg-Fenerbahçe 2-1 UEFA Kupası 2. ön eleme turu 
AC Parma-Fenerbahçe 3-1 UEFA Kupası 1. tur 
1999-2000 sezonu 
MTK Budapeşte-Fenerbahçe 0-0 UEFA Kupası 1. tur 
2000-2001 sezonu Fenerbahçe, Avrupa kupalarında yer almadı. 
2001-2002 sezonu 
Glasgow Rangers-Fenerbahçe 0-0 Şampiyonlar Ligi ön eleme turu 
2002-2003 sezonu 
Feyenoord-Fenerbahçe 1-0 Şampiyonlar Ligi ön eleme turu 
     
     AVRUPA KUPALARINDAKİ 101. MAÇ 

     Futbolda, UEFA Kupası 1. tur ilk maçında yarın İsveç'in AIK Solna takımı ile karşılaşacak Fenerbahçe, Avrupa Kupaları'ndaki 101. maçına çıkacak. 
     Sarı-lacivertliler, Avrupa kupalarında şimdiye kadar yaptıkları 100 maçın 30'undan galip ayrılırken, 57 maçta rakiplerine yenildi. Avrupa kupalarında başarılı bir grafik çizemeyen sarı-lacivertli takım 13 maçta da eşitliği bozamadı. 
     Fenerbahçe tarihinde, bugüne kadar UEFA Kupası'nda mücadele ettiği 40 maçta 14 galibiyet, 21 mağlubiyet ve 5 beraberlik elde etti. 
     Şampiyon Kulüpler Kupası ve Avrupa Şampiyonlar Ligi'nde 51 maçta 13 galibiyet, 31 yenilgi ve 7 beraberlik elde eden sarı-lacivertlilerin, artık düzenlenmeyen Kupa Galipleri Kupası'nda da 9 maçta 3 galibiyet, 5 mağlubiyet ve 1 beraberliği bulunuyor. 
     
     DIŞ SAHA MAÇLARI 

     Sarı-lacivertliler, Avrupa kupalarında dış sahalarda oynadıkları maçlarda başarılı sonuçlar elde edemediler. 
     Deplasman mücadelesinde 50 maçta sadece 7 galibiyet elde eden Fenerbahçe, 36 maçta rakiplerine yenilirken, 7 maçta eşitliği bozamadı. 
     
     FARKLI SKORLU GALİBİYETLER 

     Fenerbahçe, Avrupa kupalarındaki en farklı skorlu galibiyetini 1994-1995 sezonunda katıldığı UEFA Kupası 1. tur ön eleme ilk maçında elde etti. 
     İstanbul'daki ilk maçta Azerbaycan'ın FC Turan takımını 5-0 yenen sarı-lacivertliler, Avrupa kupalarında şimdiye kadarki en farklı skorlu galibiyetine imza attı. 
     Fenerbahçe ayrıca, aynı kupada 1973-74 sezonunda İstanbul'da Romanya'nın Arges Piteşti takımını 5-1, 1995-96 sezonunda Arnavutluk'un FC Partizani Tiran takımını deplasmanda 4-0, 1963-64 sezonunda Avrupa Kupa Galipleri Kupası'nda 1. turda Romanya'nın Petrolul, 2. turda da İrlanda Cumhuriyeti'nin FC Linfield takımlarını İstanbul'da aynı sonuçla 4-1 yendi. 
     
     YENİLGİLER 

     Avrupa kupalarında deplasmanda başarılı olamayan Fenerbahçe, en farklı skorlu yenilgileri de yine yurtdışında aldı. 
     1975-1976 sezonunda Avrupa Şampiyon Kulüpler Kupası 1. tur maçında Portekiz'in Benfica 
     SL Lizbon takımına 7-0 yenilen sarı-lacivertli ekip, bu sonuçla Avrupa kupalarındaki en farklı yenilgisini aldı. 
     Sarı-lacivertli takım, 1992-1993 sezonunda UEFA Kupası 2. tur rövanş maçında, Çek Cumhuriyeti'nden Sigma Olomouc'a, 1-0 kazandığı ilk maçtan sonra 7-1 yenilerek, 2. kez hezimeti yaşadı. 
     Fenerbahçe bu maçların yanı sıra, Avrupa Şampiyon Kulüpler Kupası'nda 1978-79 sezonunda Hollanda'nın PSV Eindhoven takımına deplasmanda 6-1'lik sonuçla yenilmişti. 
     
     EN İYİ DERECE 2. TUR 

     UEFA Kupası 1. turunda yarın İsveç'in AIK Solna takımıyla karşılaşacak Fenerbahçe'nin, bugüne kadar 14 kez mücadele ettiği bu kupada en iyi derecesi 2. tura yükselmek oldu. 
     Sarı-lacivertli takım, 1971 yılından bu yana 14 kez mücadele ettiği UEFA Kupası'nda, 1973-74, 1990-91 ve 1992-93 sezonlarında 2. tura yükselme başarısını gösterebildi. UEFA Kupası'na 3 kez ön eleme turu oynayarak katılan sarı-lacivertli takım, 11 kez 1. turda kupadan elendi. 

     
</TEXT>
</DOC>
