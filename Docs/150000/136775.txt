<DOC>
<DOCNO> 136775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/soneko08.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Almanya için savaşı önlemek en iyi ekonomik program" 
</HEADLINE>
<TEXT>

     Almanya Ekonomi Bakanı Wolfgang Clement, Irak'ta bir savaş halinde bunun muhtemel olumsuz etkilerinden duyduğu endişeyi belirterek, savaşı önlemenin, durgunlukla cebelleşen Alman ekonomisi için en iyi program olacağını bildirdi. 
     Clement, geçen ay yayınlanan ekonomi raporunu Parlamento'ya sunuşundaki konuşmasında, yeni tahminlerde Irak'ta muhtemel savaşın etkilerinin dikkate alınmadığını, bu ihtimalin hesaplanamaz riskler getirdiğini anlattı. Wolfgang Clement, global ekonomideki canlanma ve global ticaretteki hızlanmanın hiçbir şekilde kesin olmadığına dikkat çekti. 
     ''En iyi ekonomik program bu savaşın olmamasını sağlamaktır ki, böylece, herkes geleceğe bir kez daha güvenle bakabilsin'' diyen Clement, Alman hükümetinin yılın ikinci yarısı için orta karar büyüme beklediğini söyledi. 
     Ekonomiyi canlandırmada ihracata ümit bağlayan Alman hükümeti geçen yıl yüzde 2.9 olan ihracat artışının, bu yıl yüzde 4.5'e çıkmasını bekliyor. Hükümetin raporunda ekonomik büyüme oranı tahmini yüzde 1'e çekildi, işsizlikte de artış öngörülüyor. 
     Daha önce yüzde 1.5 civarında hesaplanan gayri safi yurtiçi hasıladaki artış oranının bazı ekonomistlerce binde 6'ya kadar düşebileceği tahmin ediliyor. 
     Avrupa'nın en büyüğü olan Alman ekonomisi geçen yıl sadece binde 2 büyüyebildi ve yüzde 11'e tırmanan işsizlik oranı da düşürülemedi. 
     





</TEXT>
</DOC>
