<DOC>
<DOCNO> 111182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo12.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yüzler gülüyor... 
</HEADLINE>
<TEXT>

     UEFA Kupası birinci tur rövanş maçında Bosna Hersek'in FK Sarajevo takımını deplasmanda 5-0 yenerek tur atlayan Beşiktaş, İstanbul'a mutlu döndü. 
     Özel bir uçakla öğle saatlerinde İstanbul Atatürk Havalimanı'na gelen futbolcular, daha sonra otobüsle BJK Ümraniye Tesisleri'ne gitti. 
     Siyah-beyazlı futbolcuların neşeli oldukları gözlendi. 
     Bu arada, Beşiktaş Kulübü İkinci Başkanı Hüsnü Güreli, Fikret Orman ve Muzaffer Nasıroğlu'un kulüp yönetim kurulu üyeliklerinden istifa ettiği haberleri üzerine, bu konuda kulüp başkanı Serdar Bilgili'ye ulaşan herhangi bir şey olmadığını söyledi. 
     Güreli, ''İstifaların telefonla ya da görüşülerek engellendiği söylentileri kesinlikle doğru değil. Fikret kardeşimiz bizim için çok değerli. 3 yıldır aynı kaderi paylaşıyoruz. Çok zor günlerden birlikte geçtik. Onun da çok büyük emekleri var. Beşiktaş'a büyük hizmetler etmiştir. Bizim için gerekli bir arkadaşımızdır. İstifa şeklinde beyanı olacağını kesinlikle zannetmiyorum'' dedi. 
     





</TEXT>
</DOC>
