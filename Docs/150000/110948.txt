<DOC>
<DOCNO> 110948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun07.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlıların yüzde 80.8'i Avrupa ile yakın ilişkiden yana... 
</HEADLINE>
<TEXT>

     İran halkının yüzde 80.8'i, Tahran yönetiminin Avrupa ülkeleri ile yakın ilişki kurmasını istiyor. 
     İRNA'nın haberine göre, İslami İrşad ve Kültür Bakanlığı'na bağlı Ulusal Araştırma Çalışmaları ve Kamuoyu Enstitüsü'nün yaptığı kamuoyu araştırması, halkın yüzde 62.7'sinin, AB'nin İran ile ilişkisini sürdürmesi için Tahran yönetimine önkoşul sürmesine karşı olduğunu da ortaya çıkardı. 
     İranlıların çoğu Avrupa ülkeleriyle İran arasındaki ilişkinin artırılmasını istiyor. 
     Öte yandan, halkın yüzde 72.9'unun ''Amerikan hükümetinin güvenilmez olduğuna inandığını'' gösteren araştırmaya göre, halkın yüzde 64.6'sı ''Amerikan yönetiminin İran'a yönelik izlediği siyasetin yanlış olduğunu'' düşünüyor. 
     Araştırma, halkın yüzde 57.8'inin ABD'nin terörizmle mücadelede samimi olmadığına inandığını, yüzde 63.9'unun Amerikan yönetiminin demokrasi yanlısı önerilerine güvenmediğini ve yüzde 59.5'inin de Amerikalıları küstah olarak gördüğünü açığa çıkardı. 
     Enstitünün Başkanı Behruz Gerenpaye, ''sonuçların, İran halkının ABD yönetimine karşı herhangi bir olumlu bakışı olmadığını ve bu ülkeyi güvenilir bulmadığını gösterdiğini'' söyledi. 
     İran halkının, 19 yılında Muhammed Musaddık hükümetinin askeri darbeyle yıkılmasını tertipleyen ABD yönetimine karşı olan güvensizliği halen sürüyor. Amerikan yönetimi, 1979 yılındaki İran İslam Devrimi'nden sonra İran'ın Amerikan bankalarındaki mal varlığını dondurmuştu. 
     Gerenpaye'nin başkanı olduğu enstitü, daha önce Tahran halkının İran-ABD ilişkilerine bakışını yansıtan bir araştırma yapmış, araştırma, başkent sakinlerinin yüzde 74.7'sinin ABD ile görüşmeden yana tavır koyduğunu, 17.5'inin ise buna karşı çıktığını göstermişti. 1410 nolu Tahran Basın Mahkemesi, daha sonra bu enstitüyü kapatarak, Gerenpaye ile araştırmayı haber olarak yayınlayan İRNA'nın Genel Müdürü Abdullah Nasiri'yi ifade vermeye çağırmıştı. 
     





</TEXT>
</DOC>
