<DOC>
<DOCNO> 138405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sondun05.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi gazetesi "ABD, Irak petrolünü müttefiklerine dağıtacak" 
</HEADLINE>
<TEXT>

     ABD'nin, Irak petrolünü bölgedeki müttefiklerine dağıtacağı öne sürüldü. 
     Suudi gazetesi El Riyad, Amerikan yönetiminin, Irak'a girdikten sonra el koyacağı petrolü, aralarında Türkiye'nin de bulunduğu müttefiklerine dağıtmayı planladığını yazdı. 
     Gazete, ''Savaşın yaklaşmasıyla Irak petrolünün bazı bölge ülkelerine dağıtımı başladı...'' ifadesini kullandı ve petrolün, Türkiye'den başka İsrail ve Ürdün'e verileceğini iddia etti. 
     Gazete, ''Amerika'nın amacının, Irak'ı işgal ederek petrole el koymak olmadığını iddia etmek, dünya kamuoyunu yanıltmaya yönelik yeni bir oyun...'' ibaresini kullandı. 
     BAE'de yayımlanan El Beyan gazetesi de, ''Diktatör, diğer diktatörün kellesini istiyor'' başlıklı yorumda, ABD'yi, savaş karşıtı gösterilere rağmen olaylara at gözlüğüyle bakan ''fanatik ve inatçı diktatörlük'' olarak tanımladı. 
     Gazete, hem Başkan George Bush hem de Irak lideri Saddam Hüseyin'i ''diktatör'' olarak niteledi. 
     





</TEXT>
</DOC>
