<DOC>
<DOCNO> 109401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/guncel/gun03.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat kurtaran ambulansa ceza 
</HEADLINE>
<TEXT>

Trafik kazasına yetişebilmek için otoyolda gişelerden bilet almadan geçen ambulanslara para cezası kesildi 
     Bolu’da otoyolda meydana gelen kazada yaralıları kurtarmak için gişelerden bilet almadan geçen 112 Acil Servis ambulanslarına, Karayolları Genel Müdürlüğü tarafından ceza kesildi. Karayolları Genel Müdürlüğü, Bolu İl Sağlık Müdürlüğü’ne bir yazı göndererek, gişelerden bilet almadan geçen iki ambulansa ait 22 milyon 500 bin liralık cezanın, gönderilen posta çeki ile bir hafta içinde ödenmesini istedi. 
     
     Taşıt ücrete tabidir 
     Yazıda "Otoyol İşletme Yönetmeliği’ne göre, resmi taşıt ve araçlar da ücrete tabidir. Sadece Devlet Başkanı ile refakatindeki diğer araçlar, o geçişe mahsus olmak üzere ücretsiz geçebilir" ifadesine yer verildi. 
     Gişelerden otoyolda meydana gelen trafik kazasına giderken geçtiklerini belirten 112 Acil Servis ekibi üyeleri, hiçbir şekilde zaman kaybetmemeleri gerektiğini belirterek, şöyle konuştu 
     "Biz merkezden çıktığımız andan itibaren, vaka yerine en süratli şekilde ulaşmaya çalışıyoruz. Zaman zaman otoyolda iki üç gişeden geçiyoruz. Trafik kazası gibi bir iki dakikanın bile hayati önem taşıdığı durumlarda gişelerde durup bilet mi alalım, vaka yerine zamanında ulaşıp hayat mı kurtaralım Acil durumlarda ambulans, polis ve itfaiyenin para ödemeden geçiş hakkı olması lazım." 
     
Hatalı solladı, 5 can aldı      METİN İLİKSOY Nizip DHA 

     Gaziantep’te ambulansla otomobilin çarpışması sonucu 5 kişi öldü, 8 kişi yaralandı. Şanlıurfa’da bulunan Özel Hayat Polikliniği’ne ait Mahmut Çiftçi 32 yönetimindeki ambulans, Gaziantep’e hasta götürürken, Nizip ilçesi yakınlarında karşı yönden gelen Harun Öztürk 28 yönetimindeki otomobille çarpıştı. Görgü tanıklarına göre, Öztürk’ün hatalı sollaması nedeniyle meydana gelen kazada, sürücünün babası Durmuş Öztürk 65 ve annesi Zekiye Öztürk 60 , olay yerinde yaşamlarını yitirdi. Ağır yaralanan Harun Öztürk, eşi Meryem Öztürk 25 ile kızları 5 yaşındaki Burcu ve 2 yaşındaki Burçin Öztürk, ambulans sürücüsü Mahmut Çiftçi, hemşire Hümeyra Çakmak 24 , hasta Mehmet Beyazkuş 48 , yakınları Remzi Beyazkuş 30 , Raime Beyazkuş 60 , Fadime Beyazkuş 40 , Nusret Beyazkuş 30 hastaneye kaldırıldı. Ancak Meryem Öztürk, Rahime ve Fadime Beyazkuş kurtarılamadı. 
     



 GÜNCEL 
















</TEXT>
</DOC>
