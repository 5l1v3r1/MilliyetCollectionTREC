<DOC>
<DOCNO> 121644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo33.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay Hakemler bana yapılan faulü çalmadılar... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda Ukrayna'ya 74-73 yenilen A Milli Takımı'nın en skorer ismi İbrahim Kutluay, rakipleri karşısında son saniyelerde yaptıkları hücum sırasında rakip oyuncuların kendisini yaka paça yere indirdiğini, pozisyonun faul olduğunu, ancak maçın hakemlerinin faulü çalmadığını savundu. 
     İbrahim, Basketbol Federasyonu'nun internet sitesine yaptığı açıklamada, hakemlerin Ukrayna'nın kritik durumda olması nedeniyle kendisine yapılan faulü çalmadığını öne sürerek, şöyle konuştu 
     ''Ukrayna karşılaşması bizden ziyade onları daha fazla ilgilendiriyordu. O yüzden çok sıkıntılı oynadılar. Tüm olumsuzluklara rağmen kazanabileceğimiz bir karşılaşmaydı. Oyunun başını ve sonunu çok iyi oynadık. Geriye kalan kısımlarında ise rakibi cesaretlendirdik. Mirsad'ın hasta olması bizi karşılaşma içerisinde çok etkiledi. Skor yükü bana ve Hüseyin'e kaldı. Aslında karşılaşmanın son bölümlerinde savunmada da rakibe çok fazla sayı şansı tanımadık. Tecrübemizle maça ortak olup, öne de geçtik. Ama üzerimizde müthiş bir şanssızlık ve uğursuzluk var. Lokhmanchuk öyle bir üç sayılık attı ki biz bile sahada şaşırdık. Savunmanın üzerinden topu adeta savurdu. Şuta bakarsanız top çembere dahi değmeden girdi.'' Yedikleri basketten sonra son hücumda herkesin elindeki topu kaybettiğini düşündüğünü kaydeden İbrahim, ''Hücumumuz sırasında herkes top kaybı yaptığımı zannediyor ama pozisyon fauldü. Beni yaka paça arkadan itekleyerek yere indirdiler. Ama rakibin kritik durumu yüzünden hakemler bu faulü çalamadı. Hedeften herhangi bir şaşma olduğunu düşünmüyorum. Sadece grup liderliği şansımızı kaybettik'' diye konuştu. 
     





</TEXT>
</DOC>
