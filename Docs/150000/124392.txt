<DOC>
<DOCNO> 124392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko05.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasada AB'nin kararı şok etkisi yaptı... 
</HEADLINE>
<TEXT>

     Kopenhag Zirvesi'nde AB üyeliğine yönelik müzakere için Türkiye'ye şartlı 2004 Aralık tarihi verilmesi sonrası Borsa güne hızlı bir düşüşle başladı. 
     Seansa 89.03 puanlık düşüşle 13,057.80 puandan başlayan endeks, bunun ardından hızlı bir düşüş trendine girdi ve ilk 7 dakikaya girildiğinde en düşük değer olan 12,604.96 puana geriledi. Bu seviye dikkate alındığında endeksteki düşüş 541.87 puan ve yüzde 4.12 oldu. 
     AB Dönem Başkanı Danimarka'nın Başbakanı Anders Fogh Rasmussen'in şartlı tarih açıklamalarını olumsuz değerlendiren piyasa, ilk dakikalardaki satışların ardından bir toparlanma sürecine girdi. Seansın ilk 20 dakikası dolarken endeks 12,700-12,800 puan bandında dengelenme belirtileri gösterdi. 
     Ulusal 100 Endeks ilk yarım saatı 223.66 puan ve yüzde 1.70 oranındaki düşüşle 12,923.17 puan seviyelerinde geçti. 
     
     BONO FAİZİNDE ARTIŞ 

     İstanbul Menkul Kıymetler Borsası İMKB Tahvil ve Bono Piyasası Kesin Alım Satım Pazarı'nda işlem gören ve dün kapanışta basit getirisi yüzde 45.94, bileşik getirisi ise yüzde 50.58 olan 2 Temmuz 2003 vadeli bononun basit ve bileşik getirisi sırasıyla 46.79-51.64 seviyelerinde bulunuyor. 
     Bankalararası piyasada saat 09.55 itibariyle dolar kotasyonlarında alışta en düşük fiyat 1 milyon 559 bin lira, en yüksek fiyat 1 milyon 562 bin lira, satışta en düşük fiyat 1 milyon 563 bin lira, en yüksek fiyat 1 milyon 567 bin lira seviyelerinde bulunuyor. 

     
</TEXT>
</DOC>
