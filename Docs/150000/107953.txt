<DOC>
<DOCNO> 107953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur16.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partililer, umutlarını Yüksek Seçim Kuruluna bağladı... 
</HEADLINE>
<TEXT>

     AK Parti Genel Başkan Yardımcısı Abdullah Gül, Yargıtay 8. Ceza Dairesi'nin, Genel Başkan Recep Tayyip Erdoğan'ın adli sicil kaydının silinme isteminin reddine ilişkin kararı onamasıyla ilgili, ''Usul tartışmasına girip, esası kaybetmek istemiyoruz. İnanıyoruz ki, YSK doğru kararı verecektir'' dedi. 
     Gül, AK Parti Genel Merkezi'nde düzenlediği basın toplantısında, Erdoğan'ın milletvekilliği ile ilgili durumu değerlendirdi. 
     Türkiye'nin, gelişmiş ülkelerdeki demokrasiyi yakalamak için kendisine hedef çizdiği AB standartlarına ulaşmada büyük gayret sarf ettiğini belirten Gül, bu doğrultuda TBMM'den bazı kanunlar çıkarıldığını anımsattı. 4454, 4616, 4709 ve 4744 sayılı kanunları örnek veren Gül, bütün bunlar yapılırken Türk demokrasi standartlarının AB standartlarına taşınmasının, özgürlüklerin genişletilmesinin ve Türkiye'nin rahat bir ülke haline getirilmesinin istendiğini kaydetti. Gül, şöyle devam etti 
     ''Bütün bunlar ortadayken, usul tartışmalarının içine girip, esası kaybetmek istemiyoruz. O bakımdan biz, bağımsız yargı kurumu olan Yüksek Seçim Kurulu'nun YSK doğru kararı vereceğine inanıyoruz. 
     Sayın Genel Başkanımız ile ilgili hiçbir tereddütümüz yok. Bugün bizler ne isek, Genel Başkanımız da aynı durumdadır. Çünkü, bu kanunlar çıkmıştır, Anayasa değişikliği yapılmıştır. Eğer herhangi bir tereddüt olursa kanunları çıkartan TBMM iradesi nedir, ona bakmak gerekir. TBMM'den kanunlar çıkarken, tutanaklar onun bir parçasıdır. Komisyon, hükümet hangi görüşleri ortaya koymuştur, bunları okumak gerekir. Mahkemeler muhakkak karar verirken, kanunları yorumlarken TBMM'nin kanunları çıkartışındaki iradeyi görmezlikten gelemezler.'' 
     
     SEÇİMLERİ ERTELETME ÇABALARI 
     Ülkenin Kasım'da seçime gideceğini, siyasi partilerin kendilerini halka anlatacağını belirten Gül, bu süreçte barajı geçememe tehlikesindeki bazı parti ve parti liderlerinin seçimi erteletme gayreti içine girdiklerini söyledi. 
     Gül, Türkiye'nin geçen seçimde de bir ''küskünler hareketine'' sahne olduğunu, buna öncülük eden siyasi parti ve milletvekillerine halkın büyük tepki gösterdiklerini anlattı. Abdullah Gül, ''Bu saatten sonra seçimi erteletme çabaları destek görmeyecek, halktan büyük tepki görecektir. Seçimi erteletmeye yönelik çabalar Türkiye'ye yapılacak en büyük haksızlıktır'' diye konuştu. 
     Türkiye'nin siyasi istikrara ihtiyacı olduğunu vurgulayan Gül, seçime gidilirken herkesin sahaya çıktığını, ancak bu sırada seçim kurallarının değiştirilmek istendiğini belirtti. 
     Seçim kanunlarındaki değişikliklerin her zaman yapılabileceğini ifade eden Gül, ancak bunun bir seçim sürecinde yapılmasının büyük yanlışlara yol açacağını savundu. 
     Gül, ''Bu saatten sonra seçimin ertelenmesi çok yanlıştır ve ahlaki değildir. Bu durum, Türkiye'yi yönetilemez hale getirir'' dedi. 
     Seçim ve Siyasi Partiler yasalarının kendileri tarafından değil, diğer partiler tarafından yapıldığını kaydeden Gül, seçime gidilirken parti ve milletvekilleri değil, Türkiye çıkarlarının ön plana alınmasını istedi. Abdullah Gül, ''Seçimleri erteletmek yerine halkın karşısına çıkalım. Bırakalım, halk karar versin'' diye konuştu. 
     
     SORULAR 
     Gül, konuşmasının ardından gazetecilerin ısrarlı soruları karşısında kendilerinden emin olduklarını belirtti. 
     Konuyla ilgili söyleyeceklerinin bu kadar olduğunu ifade eden Gül, ''Biz yolumuza devam ediyoruz. İnanıyoruz ki, Genel Başkanımızın başkanlığında seçimlere gireceğiz ve AK Parti iktidara gelecek, Türkiye'nin sorunlarını çözecek'' dedi. 
     Gül, YSK'nın, Erdoğan'ın milletvekili olma yolunu açmaması halinde küskünler hareketine destek verip vermeyeceklerinin sorulması üzerine, ''Biz kendimizden eminiz, yolumuza devam ediyoruz'' diye konuştu. 
     Bir başka soruya karşılık da Gül, 3 Kasım'da seçimlere gidileceğini, seçimi erteletmek ve barajı indirmek isteyenlerin boşa çaba gösterdiğini ifade ederek, kendilerinin bu seçime Genel Başkanları başkanlığında gideceklerini belirtti. Gül, ''Yoksa Türk demokrasisine gölge düşer, yani 'Türkiye kağıt üzerinde yaptığı bu değişiklikleri uygulamıyor' anlamı çıkar. Biz, Türkiye'nin yolunun açık olduğuna inanıyoruz'' dedi. 
     





</TEXT>
</DOC>
