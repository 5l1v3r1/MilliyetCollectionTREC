<DOC>
<DOCNO> 117967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun11.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın uşağının açıklamaları devam ediyor.... 
</HEADLINE>
<TEXT>

     Prenses Diana'nın eski uşağı Paul Burrell, The Daily Mirror gazetesi'nde yayınlanan ifşaatlarına devam ederken, bu kez de Galler Prensi ve Prensesi'nin evliliklerinin sonunu dıştan yapılan müdahalelerin getirdiğini iddia etti. 
     ''Onlara asla şans tanınmadı'' diyen Paul Burrell, dönemin Başbakanı John Major ve İngiliz Anglikan Kilisesi'nin lideri sayılan eski Canterbury Başpiskoposu'nun bile evliliğe müdahale ettiğini öne sürdü. 
     Prenses'in çok yalnız ve acılı olduğunu, bu nedenle onu kendi ailesinin bile önüne koymak durumunda kaldığını belirten Burrell, Diana'nın Prens Charles'tan ''ayrılmak zorunda kalınca'' okyanuslar kadar gözyaşı döktüğünü belirtirken, ''bu sondan kurtulmak, evliliğini kurtarmak için çaresizce uğraş verdi, ama onlara asla şans tanınmadı'' dedi. 
     Burrell, hayatında kendi karısı dahil hiçbir kadına Diana kadar yakın olmadığını da belirterek, ''o hep en birinciydi. Onu çocuklarımın ve karımın bile önüne koymuş olabilirim ama bunun nedeni vardı, Diana bana ihtiyaç duyuyordu, karımın ve çocuklarımın ise bana ihtiyaçları yoktu'' diye konuştu. 
     Burrell, ''herkes bu evliliğin içindeydi, Başbakan Major'dan tutun da Başpiskopos'a kadar herkes müdahalede bulunuyordu. Bu isimlerin hepsi en iyisini kendilerinin bildiğine inanıyordu. Her biri değişik fikirlerle Diana'yı ziyarete geliyor, kafasına bu fikirleri zorla doldurmaya çalışıyordu. Bu durumda hiçbir evlilik devam edemezdi. Onlarınki de çöktü'' dedi. 
     Bu çerçevede Kensington Sarayı'na gelen Başbakan Major'ın yardımcı olmaya çalışmaktan ziyade, onlar adına alınmış bir kararı Diana'ya dikte etmeye çalıştığını da öne süren Burrell'e yanıt veren eski Başbakan'ın sözcüsü ise şu açıklamayı yaptı 
     ''Başbakan Major, sadece Diana ya da Prens Charles'tan bir talep söz konusu olursa onlara yardımcı olmaya çalışmış ve nasihatlerde bulunmuştur. Bunun ötesinde anlam taşıyan iddialar tamamen saçmadır.'' Eski Başpiskopos Dr. John Carey'nin yakın çevresi ise onun Kraliyet Ailesi ile son derece özel ilişkiler içinde olduğunu belirtti. 
     Bu arada, Burrell'in Daily Mirror gazetesine yaptığı açıklamalar konusunda ilk kez konuşan Prenses Diana'nın ağabeyi Kont Spencer ise eski uşağın iddialarını ''acı veren yalanlar'' olarak niteledi. 
     





</TEXT>
</DOC>
