<DOC>
<DOCNO> 104804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun08.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da düşen helikopter, Igla füzesiyle vurulmuş. 
</HEADLINE>
<TEXT>

     Çeçenistan'da 19 Ağustos'ta vurulan ve 118 askerin ölümüne yol açan helikoptere ''Igla'' tipi füze fırlatıldığı, yalnızca motorlardan birinin isabet aldığı, içindekilerin büyük bölümünün, acil iniş yapan aracın kapılarının açılmaması sonucu yanarak öldüğü bildirildi. 
     Rusya Savunma Bakanı Sergey İvanov, bugün yaptığı açıklamada, helikopterin karadan-havaya füzeyle vurulduğunun kesinleştiğini belirtti ve ''Anlaşıldığı kadarıyla bu füze, Igla fırlatıcısıyla atılmış'' dedi. 
     Rus yapımı olan bu füze omuzdan atılabiliyor. 
     İvanov, füzenin, askerleri taşıyan MI-26 tipi nakliye helikopterinin sağ motoruna isabet ettiğini, ardından aracın tüm hidrolik sisteminin bozulduğunu ve bunun sonucunda, araç yere indikten sonra arkadaki büyük ana kapının açılamadığını, askerlerin bulunduğu iç kısma ise tutuşmuş yakıtın dağıldığını söyledi. 
     Helikopterin seferini düzenleyen yekililerin kuralları ağır ihlallerinin söz konusu olduğunu da belirten İvanov, ''İhmali, sorumsuzluğu belirlenen herkes cezalandırılacak'' dedi. 
     Helikopterden 29 kişi kurtulmuştu. 
     Helikopter isabet aldıktan sonra diğer motorun yardımıyla yere inmeyi başarmış, ancak buna karşın ağır kayıplar meydana gelmişti. İvanov'un açıklamasıyla bunun nedeninin, kapıların açılamaması olduğu kesinleşti. Ayrıca helikopterin mayınlı bir alana inmesi yüzünden müdahalede gecikilmişti. 
     





</TEXT>
</DOC>
