<DOC>
<DOCNO> 131516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo23.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo'nun Fenerbahçe macerası başarılı geçti... 
</HEADLINE>
<TEXT>

     Fenerbahçe'nin, sözleşmesini karşılıklı feshederek yollarını ayırdığı İsrailli futbolcu Michael Haim Revivo, sarı-lacivertli takımda sergilediği performansla kolay silinmeyecek izler bıraktı. 
     2000-2001 sezonunda teknik direktör Mustafa Denizli'nin isteğiyle Fenerbahçe'ye transfer edilen ve geldiği ilk sezon kazanılan şampiyonluğun mimarları arasında yer alan Revivo, sarı-lacivertli taraftarların da sevgisini kazanarak ayrı bir öneme sahip oldu. 
     İlk sezonunda 33 lig maçında 14 gol atıp, 9 da asist yapan Revivo, sarı-lacivertli takımın vazgeçilmezleri arasında yer alarak, genelde yabancı oyuncularda umduğunu bulamayan Fenerbahçe'de adeta istikrar simgesi oldu. Fenerbahçe'deki ikinci sezonunda ise 24 lig maçında forma giyerek 13 gole imza atan Revivo, 7 asistle sezonu tamamladı. İsrailli oyuncu, bu sezonun ilk yarısında 9 lig maçında forma giydi ve 2 gol kaydetti. 
     Toplam 66 lig maçında Fenerbahçe formasını giyen Revivo, rakip filelere 29 gol gönderirken 16 golün de hazırlayıcısı oldu. 
     
     AVRUPA'DA ''DALYA'' GOLÜNÜ ATTI 

     Avrupa kupası maçlarında sarı-lacivertli formayla 3 gol kaydeden Revivo, Fenerbahçe'nin Avrupa kupalarındaki 100. golüne de imza attı. 
     İsrailli futbolcu, Fenerbahçe'nin bu sezon UEFA Kupası 1. turunda İsveç'in AIK Solna Stockholm takımıyla deplasmanda 3-3 berabere kaldığı maçın 16. dakikasında attığı golle Fenerbahçe tarihine adını yazdırdı. 
     
     TOPLAM 9 SARI KART GÖRDÜ 

     Türkiye'deki yaşantısında yardımseverliği ön plana çıkan Revivo, maçlarda, başarılı futbolunu agresif davranmadan ortaya koyarak centilmenlik örneği sergiledi. 
     Ligde giydiği 66 maçta toplam 9 sarı kart gören Revivo, takım arkadaşlarına örnek oluşturdu. Revivo, bu sezonun ilk yarısında 2, geçen sezon 3 ve ilk sezonunda da hanesine 4 sarı kart yazdırdı. 
     
     GALATASARAY TARAFTARLARI REVIVO'YA SAHİPLENDİ 

     Fenerbahçe'den kalıcı izler bırakarak ayrılan Revivo'yu, büyük bir olasılıkla transfer olacağı Galatasaray'ın taraftarları da şimdiden sahiplendi. 
     Sarı-lacivertli takımdan ayrılışıyla ilgili dün düzenlediği basın toplantısında Revivo'yu yalnız bırakmayan sarı-kırmızılı küçük bir taraftar gurubu, tezahüratlar yaparak İsrailli futbolcuya destek oldu. Revivo, dünkü toplantı öncesi bir ara taraftarların boynuna sarı-kırmızı renklerden oluşan kaşkol asmasına engel olmayarak sempatisini belli etti. 

     
</TEXT>
</DOC>
