<DOC>
<DOCNO> 141323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo45.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Verel'e yapılan saldırı kınanıyor... 
</HEADLINE>
<TEXT>

     Fenerbahçe ve Galatasaray kulüpleriyle, Türkiye Spor Yazarları Derneği TSYD , eski milli futbolcu ve futbol yorumcusu Engin Verel'e yapılan saldırıyı kınadı. 
     Fenerbahçe Kulübü'nden yapılan açıklamada, ''Sporun evrensel boyutlarındaki dostluk, kardeşlik ve barış duygularının toplumumuzda egemen olması temennileriyle, bu menfur saldırıyı şiddetle kınıyor, kendisine acil şifalar diliyoruz'' denilirken, Galatasaray Kulübü'nün açıklasında da saldırı kınanarak, ''Eski futbolcumuza geçmiş olsun dileklerimizi iletiyoruz'' ifadeleri kullanıldı. 
     TSYD Yönetim Kurulu da Abdullah Çevrim'e ve ardından Engin Verel'e yapılan saldırının Galatasaray-Fenerbahçe maçı öncesine denk getirilmesine ve faillerin yakalanamamasına dikkati çekerek, şu görüşlere yer verdi 
     ''Birileri basını susturmak, toplumu sindirmek ve terör estirmek için harekete geçti. İlgili makamlar, Çevrim'e yapılan saldırıda kullanılan otonun plaka kaydına trafikte rastlanmamasının ne demek olduğunu bizlerden daha iyi bilirler. 
     Ne amaçla yapılırsa yapılsın ve kimden gelirse gelsin, bu saldırılar basın mesleğine gönül vermiş biz spor yazarlarını asla susturamayacaktır.'' 

     
</TEXT>
</DOC>
