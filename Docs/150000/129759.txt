<DOC>
<DOCNO> 129759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko10.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporculara özel gıda... 
</HEADLINE>
<TEXT>

     Kamuoyunda tartışılan enerji içeceklerinden sonra, sporcu içeceklerinin de özellikleri belirlendi. 
     Sporcuların özel beslenme ihtiyaçlarını karşılamalarına veya performanslarını en iyi düzeyde gösterebilmelerine yardımcı olmak amacıyla, özel olarak formüle edilmiş gıda ve gıdaların karışımında, kafein, hormon ve hormon artırıcı maddeler, doping maddeleri bulunmayacak. 
     Tarım ve Köyişleri ile Sağlık bakanlıkları tarafından hazırlanan Türk Gıda Kodeksi Sporcu Gıdaları Tebliği, Resmi Gazete'nin bugünkü sayısında yayımlanarak yürürlüğe girdi. Tebliğle, halen sporcu gıdası üreten ve satan işyerlerine, 6 ay uyum süresi verildi. 
     Yüksek karbonhidrat-içeren ürünleri, karbonhidrat-elektrolit içeceklerini ve protein ve protein bileşenlerini kapsayan tebliğ, sporcu gıdalarının tekniğine uygun ve hijyenik şekilde üretim, hazırlama, işleme, muhafaza-depolama, taşıma, etiketlenme ve pazarlanmasını sağlamak üzere özelliklerini belirliyor. 
     Tebliğle, sporcu gıdalarına eklenebilecek vitamin ve minerallerin üst limitleri belirlenirken, karbonhidrat içeren ürünlerde toplam enerjinin en az yüzde 75'inin karbonhidratlardan sağlanması ve içeceklerde hacimce en az yüzde 10 karbonhidrat bulunması şartı getirildi. 
     Sporcu gıdalarında, Türk Gıda Kodeksi'ne uygun limitlerde katkı maddeleri kullanılacak, bu gıdalardaki kalıntı ve bu gıdalarda kullanılan tarımsal ürünlerdeki pestisit kalıntı miktarları da kodekse uygun olacak. 
     
     UYARI YAZISI OLACAK 
     Tebliğ kapsamındaki ürünlerde kafein, hormon ve hormon artırıcı maddeler, doping maddeleri bulunmayacak. Sporcu gıdalarının etiketlerinde, Türk Gıda Kodeski'nde öngörülen bilgiler yanında, ''Bu gıda yeterli ve dengeli bir diyetle beraber tüketilmelidir, tek başına bütün besin öğeleri ihtiyacınızı karşılamaz'' ve ''sporcu gıdasıdır'' ifadeleri yer alacak. 
     Uyarı başlığı altında, ''15 yaş altındaki çocuklar veya hamile kadınlar, sadece hekim veya diyetisyen gözetiminde kullanılabilirler'' uyarısı da bulunacak. 
     Karbonhidrat içeren ürünlerin tüketiminin uygun miktarda sıvı alımı ile desteklenmesine ilişkin bir ifadeye de etikette yer verilecek. 
     Fenilalanin içeren gıdalarda, bu içerik hakında bilgi de verilecek. 
     Sporcu gıdalarını üreten, satan işyerleri, tescil, izin, ithalat,kontrol ve denetim sırasında bu tebliğ hükümlerine uyacak. 
     Tebliği, Tarım ve Köyişleri ile Sağlık bakanları birlikte yürütecek. 
     





</TEXT>
</DOC>
