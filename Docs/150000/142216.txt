<DOC>
<DOCNO> 142216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun28.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam devrilince Iraklı memurların maaşını ABD ödeyecek" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''ABD'nin, Saddam Hüseyin'i devirdikten sonra Irak'ı yönetmek üzere 3 yönetici atayacağını, Iraklı memurların maaşını da ödeyeceğini'' yazdı. 
     ABD Başkanı George Bush'un Irak'ı yönetmek için belirlediği 3 yöneticiden birinin, ABD'nin eski Yemen büyükelçisi Barbara Bodine olduğunu belirten gazete, Bodine'in, Bağdat dahil Irak'ın orta kesiminin yönetiminden sorumlu olacağını kaydetti. Ülkenin kuzey ve güneyinin ise iki general tarafından yönetileceğini yazan gazete, yöneticilerin üçünün de Irak operasyonunu yönetecek ABD Merkez Kuvvetler Komutanı Orgeneral Tommy Franks'a karşı sorumlu olacağını belirtti. 
     Wall Street Journal'ın haberine göre, Washington, memurların maaşlarını ödemek için dondurulmuş Irak fonlarından yararlanacak. 
     
     MUHALİFLER DANIŞMAN OLACAK 
     Bush yönetiminin Irak'ın idaresini birkaç ay içinde yeni Irak liderliğine devretmeyi planladığını yazan gazete, ABD'ye danışmanlık yapabilecek nitelikte olan ve yurtdışında yaşayan Iraklı muhaliflerle 3-6 aylık sözleşmeler yapıldığını duyurdu. 
     Gazete, savaş sonrası Irak'ın yönetilmesinin Amerikalı vergi mükelleflerine kaça mal olacağının açıklanmadığına da işaret etti. 
     





</TEXT>
</DOC>
