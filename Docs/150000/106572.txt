<DOC>
<DOCNO> 106572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo04.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol menajerleri, Milli Takımımızı değerlendirdi... 
</HEADLINE>
<TEXT>

     14. Dünya Erkekler Basketbol Şampiyonası'nda 9. olan Türkiye'nin istediği başarıyı yakalayamaması basketbol camiasını üzdü. 
     Ülkerspor Menajeri Lütfi Arıboğan, A Milli Basketbol Takımı'nın şampiyonada takım olma konseptini tamamlayamadığını ve şampiyona boyunca bunun sıkıntısını yaşadığını savundu. 
     Arıboğan, milli takımın 32. Avrupa Basketbol Şampiyonası'nda takım olma özelliğini yakaladığını ve bu şekilde başarılı olduğunu vurgulayarak, ''Sanırım Avrupa ikinciliği milli oyuncuları tatmin etmiş ve doyurmuş. Bu da onların takım havasından uzaklaşmasına neden olmuş'' diye konuştu. 
     Milli takımın biran önce toparlanması gerektiğini kaydeden Arıboğan, şöyle konuştu 
     ''Dünya Şampiyonası geride kaldı. Önümüzde Avrupa Şampiyonası var. Milli takım biran önce toparlanmalı. Öncelikle eleme grubu maçlarını başarıyla tamamlamalı. Sonrasında da Avrupa Şampiyonası Finalleri var. Milliler, kendilerini toparlamazsa bundan sonraki Avrupa Şampiyonası Finalleri'nde de hezimet yaşayabilirler.'' 
     
     ÖZERHUN ''KONSANTRE OLAMAMIŞLAR'' 
     Efes Pilsen Menajeri Engin Özerhun ise A Milli Takım oyuncularının şampiyona öncesinde başka aktivitelerle fazlaca ilgilendiğini, şampiyonaya istenildiği gibi konsantre olamadığını ileri sürdü. 
     Özerhun, şampiyonada ilk turda Porto Riko ve Brezilya karşısında alınan şansız yenilgilerin de takımı olumsuz etkilediğini savunarak, şunları söyledi 
     ''Milli takım, Porto Riko ve Brezilya maçını biraz dikkatle kazanabilirlerdi ve 9.'luktan daha iyi bir başarı elde ederlerdi. Alınan iki tuhaf yenilgi zincirleme başarısızlığı getirdi. Bu sonuç, takımda eksiklerin olduğunu ortaya çıkardı. Özellikle bireysel oyun fazlasıyla ön plana çıktı. Milli takımın saha dışında yenildiği görülüyor. Şampiyonaya konsantre olmaktan çok başka şeylere konsantre olmuşlar.'' Alınan başarısız sonuçlarda eleştiri oklarının hemen teknik heyete yöneldiğini kaydeden Özerhun, ''Eğer başarı sıralaması yapılacaksa basketbolda Aydın Örs, en üstte yer alır. Bana göre şampiyona öncesi yardımcı antrenörlerin takımdan ayrılması takımı olumsuz etkiledi. Tabi profesyonel yaşamda bu tip tercihlerin yapılması normal. Ama alışılmış düzen bozuldu. Maalesef duygusal bir toplumuz. Alınan küçük bir yenilgide ağır eleştiriler yapıyoruz. Tıpkı küçük bir galibiyeti abarttığımız gibi'' diye konuştu. 
     NBA patentli oyuncu Hidayet'in de eleştirilmesinin yanlış olduğunu vurgulayan Menajer Özerhun, ''Geçen yıl Avrupa Şampiyonası'nda Almanya maçında Hidayet tek başına maçı kazandırmıştı. O zaman da kahraman ilan edilmişti. Şimdi de eleştiriliyor'' dedi. 
     Engin Özerhun, Dünya Şampiyonası'nın A Milli Takım için bittiğini, şimdi yeni hedeflere konsantre olması gerektiğini belirterek, ''Daha önümüzde büyük organizasyonlar var. Bu bakımdan milli takımın hedefleri bitmez'' diyerek sözlerini tamamladı. 
     





</TEXT>
</DOC>
