<DOC>
<DOCNO> 116024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur29.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara deprem bölgesinde oy istedi 
</HEADLINE>
<TEXT>

     Eski Boğaziçi Üniversitesi Kandilli Rasathanesi ve Deprem Araştırma Enstitüsü Müdürü ve ANAP İstanbul milletvekili adayı Prof. Dr. Ahmet Mete Işıkara, seçmenlerden, bu seçimde şimdiye kadar oy verdikleri partiden vazgeçip, ANAP'a oy vermelerini istedi. 
     Işıkara, ANAP Sakarya İl Örgütü'nce Adapazarı'nda düzenlenen toplantıda, Marmara depremi sonrasında çok sık geldiği Adapazarı'nın sorunlarını çok iyi bildiğini belirtti. 
     Deprem sonrasında bölge halkını bilinçlendirmek ve yaraların sarılması için çok çaba harcadığını, ancak bazı sorunların çözümünün siyasi iradeyi gerektirdiğini anlatan Işıkara, "Bundan sonra da siyasi iradeyi de arkama alarak çalışmalarımı sürdürüp, sesiniz, soluğunuz olmaya devam edeceğim" dedi. 
     17 Ağustos depremi öncesinde ve sonrasında hep doğruları söylediğini ifade eden Işıkara, şunları kaydetti 
     "Orta hasarlı binaların içinde bulunduğu durum, kalıcı konutlarla Adapazarı merkezi arasındaki ulaşım sistemi gibi sorunlar, ancak Afet Yönetim Modeliyle çözülebilir. Küçük esnaf mutlaka desteklenmelidir. Adapazarı'nın bütün sorunlarını iyi biliyorum ve bütün Adapazarlılara sesleniyorum. Huzur içinde, insanca yaşamak ve bugünkü sorunların bitmesini istiyorsanız, bir defaya mahsus olmak üzere kendi partinizden vazgeçip Ahmet Mete Işıkara ve ANAP'a evet diyeceksiniz. Bu sorunların çözümü için başa gelmeliyiz." 
     





</TEXT>
</DOC>
