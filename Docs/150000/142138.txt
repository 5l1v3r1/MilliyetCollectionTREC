<DOC>
<DOCNO> 142138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/siyaset/siy05.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Görev Erdoğan’ın 
</HEADLINE>
<TEXT>

Cumhurbaşkanı tarafından 59. Hükümet’i kurmakla görevlendirilen AKP lideri, "Kabinede az bir değişiklik, revizyon olabilir" dedi 
     ANKARA Milliyet 

     Tek başına iktidar olan AKP’nin kurduğu 58. Hükümet 3.5 ay sonra istifa ederek yerini 59. Hükümet’e bıraktı. Siirt Milletvekili seçilen AKP lideri Erdoğan’ın TBMM’deki yemin töreninden bir saat sonra Köşk’e çıkan Gül, hükümetin istifasını Cumhurbaşkanı Sezer’e sundu. Erdoğan’ı Gül’ün ayrılmasından yarım saat sonra Köşk’e çağıran Sezer de AKP liderini 59. Hükümet’i kurmakla görevlendirdi. Erdoğan, Köşk’te "kabinede revizyona gidecek misiniz " sorusunu "Belki, az oranda böyle bir değişiklik olabilir. Bazı revizyonlar olabilir" diye yanıtladı. 
     Erdoğan, dün Gül ile yaptığı başbaşa görüşmeden sonra 15.00’te TBMM Genel Kurulu’nda milletvekili yeminini ederek Başbakanlık yolunu açtı. Yeminin ardından Erdoğan’la yeniden bir araya gelen Gül, bu sırada Çankaya Köşkü’nden randevu istedi. Gül’ün Sezer’le görüşmesinin başladığı dakikalarda Cumhurbaşkanı 17.00’de de Erdoğan’ı Köşk’e davet etti. 
     
     Sezer teşekkür etti 
     Sezer, 20 dakikalık görüşmede 58. Hükümet’in istifasını sunan Gül’e çalışmalarından dolayı teşekkür etti. 
     Erdoğan yaklaşık yarım saat süren görüşmenin ardından yaptığı açıklamada şunları söyledi "Sayın Cumhurbaşkanı 59. Cumhuriyet hükümetini kurma görevini şahsıma tevdi etmişlerdir. 9 Mart Siirt seçimlerinde, demokratik hayatımızın bir aksaklığı daha giderilmiş oldu. Bunu yerine getiren demokratik irade bizim ülkemizin ağır sorunlarının çözümü için işin başına geçmemizi talep etmektedir. Milletimizin bu haklı talebinin farkında olarak çalışmalarımızı bir an evvel tamamlayacağız." 
     
     Bakanlık sayısı azalacak 
     Yeni kabine listesini yarın bugün sunma konusunda bir zamanlaması olmadığını belirten Erdoğan, "Bakan’lık sayısında azaltmaya gidecek misiniz" sorusuna ise "Böyle bir düşüncemiz var" yanıtını verdi. Erdoğan, "Bundan sonraki hedefiniz Cumhurbaşkanlığı mı" sorusuna ise "Şu anda Sayın Cumhurbaşkanımızdan Başbakanlık ile ilgili olarak görevimizi aldık ve kabinemizi hazırlama gayreti içerisinde olacağız. Şu anda gündemimiz budur" yanıtını verdi. 
     
Yemin etti...      Erdoğan’ın TBMM’deki yemin töreni, tezkere nedeniyle bir süredir "ayrı düşen" gençlik arkadaşı TBMM Başkanı Bülent Arınç’ın buzları eriten "gönül alma konuşması"yla başladı. "Ne kadar büyük bir bahtiyarlık duyduğumu açıklamak istiyorum" diyen Arınç şunları söyledi "Her şey kader çizgisinde yürüyor. Nasip olunca, geç de olsa önümüze düşüveriyor. Genel başkanın parlamentoya bugün katılmış olması büyük bir sevinç uyandırmıştır. Ben Erdoğan’ın parlamentoya gelmesini hasretle gözleyenlerden değilim. Bu iş 1991’de başladı. 1991 seçimlerinden bu yana, değerli arkadaşımızın milletvekili olarak siyaset yapmasını çok arzu etmiştim." 
     



 SİYASET 
















</TEXT>
</DOC>
