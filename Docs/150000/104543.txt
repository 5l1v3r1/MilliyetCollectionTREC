<DOC>
<DOCNO> 104543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/spo02.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalleri yıkılan Fenerbahçe’nin 24 saati 
</HEADLINE>
<TEXT>
"Bunu UEFA temizler" 
Feyenoord maçı sonrası soyunma odasına inen Fenerbahçe Başkanı, "Bu maçı artık unutun. Tüm camia üzüntülü. Çabuk toparlanın ve UEFA Kupası’nı buraya getirin" ifadelerini kullandı 
     Mesajı verdi 
     FENERBAHÇE Başkanı Aziz Yıldırım, Şampiyonlar Ligi’ne girememenin üzüntüsüyle maç sonrası uzun süre yerinden kalkamadı. Herkesin gitmesini bekleyen Yıldırım, ardından yönetici arkadaşlarıyla soyunma odasına indi. Başkanın görülmesiyle büyük bir sessizlik yaşandı ve Yıldırım biraz sitemkar, biraz da moral aşılayan bir konuşmayla oyuncularına mesajı verdi "UEFA Kupası’nı istiyorum." 
     
     Formunuz yok’ 
     FEYENOORD maçının artık geride kaldığını kaydeden Yıldırım, "Artık önünüze bakın. Sizler Fenerbahçe düşmanlarını da diğer rakiplerinizi de yenecek güçtesiniz. Bu statda Galatasaray’ı da yeneceksiniz. Ancak sezon başındaki formunuzdan uzaktasınız. Bazılarınız idmanlara şehirde de devam ediyor. Bilmiyoruz sanmayın. Sizden Lig, Türkiye ve UEFA Kupası’nı buraya getirmenizi istiyorum. Şampiyonlar Ligi’ni ancak böyle unutturursunuz" dedi. 
     
Saran istifadan döndüLorant ve Washington’un transferlerinden sorumlu tutulan genç yönetici zor ikna edildi 
     FENERBAHÇE’NİN Şampiyonlar Ligi’ne veda ettiği 90 dakika sonrasında, ilk fırtına yönetimde çıktı. Lorant ile anlaşmayı yapan ve Washington’un transferinde ön plana çıkan Dış İlişkiler Sorumlusu Sadettin Saran ile Başkan Aziz Yıldırım arasında ilginç bir diyalog yaşandı. Yenilginin faturasının bu iki isme çıkarılması ve Fenerbahçe’ye gelişlerinden Saran’ın sorumlu olduğu ima edilince genç yönetici patladı. 
     SADETTİN Saran’ın bu tepkiler üzerine Yıldırım’a, "Eğer faturası bu isimlere kesiliyorsa, Dış İlişkiler Sorumlusu olarak sizi rahatlatmak için hemen istifa edebilirim" dediği belirtildi. Başkan Yıldırım bunun üzerine Saran’ı sakinleştirdi. Çok sinirli olduğu gözlenen Saran’ın daha sonra çevresine, Washington’u almayalım diye uyardım. Ama buraya kadar gelmişken almadan dönmek olmaz dediler" diye yakındığı öğrenildi. 
     
Hedef Hakan ŞükürBonservisi elinde olan yıldız futbolcu ile yapılan ilk görüşme olumlu sonuçlandı. 
     İki gün süre istedi 
     FEYENOORD maçından sonra Washington’dan umudu kesen Sarı - Lacivertli yöneticiler, Hakan Şükür ile temasa geçtiler. Parma’dan bonservisini alan milli futbolcu ile yapılan ilk görüşme olumlu sonuçlandı. İspanya şampiyonu Valencia ile temasta olduğunu belirten Hakan Şükür, Fenerbahçe yönetiminden cuma gününe kadar süre istedi. 
     
     Maç başına para 
     HAKAN ile sözleşme şartları konusunda ise tam anlaşmaya varılamadığı belirtildi. Maç başı anlaşmaya yanaşmayan tecrübeli futbolcunun Fenerbahçe’den senelik iki milyon dolar garanti para istediği öğrenildi. İki taraf da görüşmeleri gizlemeyi tercih etti ve transfer görüşmelerini doğrulamadı. Yönetimin bu konuyu hafta sonunda sonuçlandırması bekleniyor. 
     
Lorant’la bitmeyecekRadikal kararlar için Galatasaray maçını bekleyen yönetim takıma da neşter vurmaya hazırlanıyor 
     GÜRCAN BİLGİÇ 

     Şampiyonlar Ligi’ne katılamayan Fenerbahçe’de, Teknik Direktör Lorant’ın koltuğu sallanırken, yönetimin alacağı radikal önlemlerin hoca ile sınırlı olmayacağı belirtildi. 
     Yönetim Kurulu içinde tamamen desteğini kaybeden Alman hocaya, Başkan Aziz Yıldırım dışında sahip çıkmaya çalışan yok. Yıldırım’ın Feyenoord maçı öncesinde "Biz artık kurum olduk. Hocanın kaderi bir maç ile belirlenmez" yorumlarını yapması nedeniyle başka seçeneği de kalmadı. Yöneticilerin baskılarını karşılamaya çalışan başkan, en azından Galatasaray maçına kadar teknik heyetin görevini sürdürmesi için ısrarlı. 
     Lorant eleştirilirken, bir de futbolcuların durumları tartıya çıktı. Yöneticilerin "Eğer yaraya bir neşter atacaksak, buna takımı da dahil etmeliyiz" görüşü üzerine, hedef tahtasına bazı futbolcular da oturdu. 
     Özellikle Avusturya kampının bitmesinin ardından, İstanbul’a dönüş ile birlikte gece hayatının takımı içine alması, yönetimin tepkisindeki en büyük neden. Form grafiklerinin yükselmesi beklenen oyuncuların birden bire düşüş içine girmesi, operasyonun birkaç isimle sınırlı kalmayacağını da gösteriyor. 
     Avrupa Kupaları’nda oynadığı son sekiz maçı da kaybeden Fenerbahçe’nin beklenen hedeflere gidebilecek kulvara oturması amacıyla, yönetimin "acı reçete" uygulaması için geri sayım başladı. İsrailli yıldız Revivo ile birlikte Ogün, Oktay, Yusuf ve Abdullah mercek altına alınan isimler. 
     
"Kırgın değilim"      FEYENOORD maçı bitiminde soyunma odasına giderken taraftarlarla tartışan Kaptan Ogün, olayın büyütülmemesini istedi. Tecrübeli futbolcu, tepkileri doğal karşıladığını belirterek, "Maçın üzüntüsünden kaynaklanan bir durumdu. Kimseye kırgın değilim. Böyle şeyler her zaman olabilir. O anda yaşandı ve bitti. Ben konuyu çoktan unuttum" diye konuştu. 
     FENERBAHÇE, Denizlispor maçının hazırlıklarına dün başladı. Sakatlıkları bulunan Revivo, İsmail ve kaleci Rüştü antrenmana katılmadı. Sarı - Lacivertli oyuncuların bir hayli üzgün oldukları gözlenirken, Ortega da idmanı yarıda bırakarak soyunma odasının yolunu tuttu. Yaklaşık 1.5 saat süren idmanda Feyenooord maçında oynayanlar sadece düz koşu yaptı. 
     
Simao Ankaragücü’nde      FENERBAHÇE dün Brezilyalı futbolcusu Simao ile sözleşmesini feshetti. Tecrübeli oyuncunun böylece serbest kalması sağlanırken, Ankaragücü Simao ile senelik 600 bin dolar karşılığında iki yıllık sözleşme imzaladı. Başkent ekibinin Rizesporlu Devran ile de temasta olduğu öğrenildi. 
     
Yıldızlar yetmedi      Volkskrant 
     Gazetesi "Feyenoord’a önce kızgınlık, sonra alkışlar" yorumunu yaparken, bu maçın aslında bir anlamda Feyenoord Rotterdam’ın Japon futbolcusu Ono ile, Fenerbahçe kalecisi Rüştü’nün Dünya Kupası’ndaki Türkiye - Japonya karşılaşmasının rövanşı biçiminde geçtiğini ve Japon futbolcunun rövanşı aldığı görüşüne yer verdi. 
     
     De Telegraaf 
     Gazetesi "Galibiyete alkışlar. Fenerbahçe Feyenoordlu Ono karşısında ikinci kez eğildi" başlığını kullandı. Ono’nun golüne ilişkin değerlendirmesinde ise "Japon yıldız, İstanbul cehennemini aydınlattı" ifadesini kullandı. 
     
     Algemeen Dagblad 
     Gazetesi "Feyenoord, İstanbul’da da güçlü" başlığı altında verdiği haberinde, Teknik Direktör Maarwijk’in sahadan atılmasının yanlış bir karar olduğunu vurguladı. Fenerbahçe’nin pahalı yıldızlarla sonuca ulaşamadığı, Werner Lorant’ın üzerindeki baskıların da arttığı kaydedildi. 
     
Oğlunu çalıştırdı      Teknik Direktör Lorant dünkü çalışmada sadece oğlu Tobias ile ilgilendi. Alman hoca takımı Oğuz Çetin’e bırakırken, oğlu ile bir süre top oynadıktan sonra sahadan ayrıldı. Lorant daha sonra oyuncularıyla kısa bir toplantı yaptı. 
     
Kayıp büyük      FENERBAHÇE, Şampiyonlar Ligi ön elemesinde Feyenoord engelini aşamayınca büyük bir gelir kaynağını da kaybetti. Sarı - Lacivertli takım, Şampiyonlar Ligi’ne katılması durumunda alacağı 5 milyon İsviçre Frangı’nın yanı sıra ligde toplanacak puan başına elde edilecek maddi kazanç ile tribün gelirlerinden de yoksun kalacak. Avrupa’da yaşanan başarısızlığın lig maçlarında seyirci kaybına neden olaması da beklenirken, ürün satışlarında da düşüş yaşanabileceği belirtildi. 
     



 SPOR 
























</TEXT>
</DOC>
