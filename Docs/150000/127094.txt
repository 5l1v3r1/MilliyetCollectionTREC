<DOC>
<DOCNO> 127094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur14.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem bugün de Bahçeli'yi ziyaret etti... 
</HEADLINE>
<TEXT>

     YTP Genel Başkanı İsmail Cem, Irak gibi önemli bir konuda ''her kafadan ses çıktığını'' belirterek, ''Türkiye, Irak'a müdahale konusunda BM'nin kararını gözetmek, beklemek durumundadır'' dedi. 
     Cem, YTP Genel Sekreteri İstemihan Talay ile birlikte MHP Genel Başkanı Devlet Bahçeli'yi, partisinin genel merkezinde ziyaret etti. 
     İsmail Cem, 45 dakika süren görüşmenin ardından yaptığı açıklamada, ''Birlikte uzun süre görev yaptığımız, her zaman desteğini aldığımız, fikirleri ile kendimizi daha doğru tanımladığımız sayın Genel Başkan'ı ziyaret ettik'' dedi. 
     Bahçeli ile Irak konusunu da değerlendirdiklerini ve yararlı bir görüşme olduğunu kaydeden Cem, Türkiye'nin ciddi sorunlarla karşı karşıya olduğu bir dönemde, iktidar ve muhalefet boşluğunun bulunduğunu savundu. 
     Cem, iktidarın bir yandan, ''Irak konusunda hiç kimseye talimat vermedik, taahhüt altına girmedik, siyasi karar almadık'' dediğini, diğer yandan Mersin, İskenderun limanlarında hazırlıklar yapıldığını söyledi. 
     Irak gibi önemli bir konuda ''her kafadan ses çıktığını'' belirten Cem, ''Öte yandan varlığı yokluğu belli olmayan bir muhalefet... Mecliste bir çeşit konu mankeni gibi gözüküyor. Böyle bir ortamda Türkiye, Irak gibi hayati bir meseleyi çözmeye uğraşıyor'' diye konuştu. 
     
     ''TÜRKİYE, KENDİ GÜVENLİĞİ İÇİN IRAK'A GİREBİLİR'' 
     Savaşa karşı olduklarını ifade eden Cem, komşudaki yangının Türkiye'ye de sıçrayacağını kaydetti. Cem, şöyle konuştu 
     ''Sayın Cumhurbaşkanı'nın başkanlığında, sayın Ecevit hükümetinin son haftasında yapılan zirvede alınan bir karar var BM'nin kararı olmaksızın bir müdahaleye Türkiye'nin katılması yönünde son derece ihtiyatlı olunması ve BM kararını gerekli gördüğü yolunda. Buna uymaya devam etmek gerekir. Türkiyemiz, bu müdahale olayında BM'nin kararını gözetmek, beklemek durumundadır. 
     60,70,80 bin yabancı askerin, Türkiyemiz'in belli bir şehrinde, 5 yıl için kalmasını doğru bulmamaktayız. Türkiye, kendi ihtiyacı, menfaati, güvenliğinde elbette kararını alır, Kuzey Irak'a girer, bunu yapar ama bu bir başka olayın peşinden süreklenerek yapılırsa, bunun Türkiye'nin başına açacağı çok ciddi sorunlar olur.'' 
     





</TEXT>
</DOC>
