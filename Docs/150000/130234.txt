<DOC>
<DOCNO> 130234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur11.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP kongresinde Divan Başkanlığına Yürür seçildi 
</HEADLINE>
<TEXT>

     ANAP 3. Olağanüstü Büyük Kongresi Divan Başkanı Şükrü Yürür, delegelere, ''ANAP sizlerin elinde tekrar yeşerecektir. İstikbal sizin elinizdedir'' diye seslendi. 
     Yürür, Ankara Atatürk Kapalı Spor Salonu'ndaki kongrede oybirliği ile Divan Başkanlığı'na seçilmesinin ardından bir konuşma yaptı. 
     Şükrü Yürür, 1983 yılında kalmadıklarını ifade ederek, ''Ancak kaynağımızı ve yaptıklarımızı unutmayalım, unutturmayalım. Yaptıklarımız, yapacaklarımızın teminatıdır diyelim'' diye konuştu. 
     ANAP'nın, ''Türkiye'yi çağ atlatmanın simgesi, ekonomik ve sosyal barışın sembolü, otoyol, yollar ve haberleşmenin adı'' olduğunu anlatan Yürür, delegelere, ''ANAP sizlerin elinde tekrar yeşerecektir. İstikbal sizin elinizdedir'' diye seslendi. 
     Yürür, genel başkanlığı kim kazanırsa kazansın, asıl kazananın Türkiye ve ANAP olacağını kaydetti. 
     ''Aile toplantısının samimiyetine yakışmayacağı'' için adaylar aleyhine tezahürat yapılmaması uyarısında bulunan Yürür, delegelerden, yanlarında bu tür tezahürat yapanların olması halinde susturmalarını istedi. 
     Yürür, sözlerini, ''83 ruhunu, Özal misyonunu canlandırma inancıyla kongreyi açıyorum'' diyerek tamamladı. 
     Daha sonra, ''Atatürk, silah arkadaşları, Özal ile Diyarbakır ve Malatya'daki uçak kazasında hayatını kaybedenler'' anısına 1 dakikalık saygı duyuruşundu bulunuldu, İstiklal Marşı okundu. 
     Ardından, ANAP'ın uygulamalarının anlatıldığı 8 dakikalık sinevizyon gösterisi sunuldu. Özal ve ANAP eski Genel Başkanı Mesut Yılmaz'ın görüntüleri, salonda bulunanlar tarafından alkışlandı. 
     Ayrıca, Merkez Disiplin Kurulu Başkanı Abdullah Tenekeci'nin başkanlığında, Anıtkabir'i ziyaret etmek üzere heyet oluşturuldu. 
     ANAP'ın 3. Olağanüstü Büyük Kongresi'ni izlemek üzere, CHP'den Cevdet Selvi, Sinan Yerlikaya, MHP'den Mehmet Telek, DYP'den Mahmut Nedim Bilgiç, Serhan Yücel, BBP'den Enis Öksüz, Mehmet Ceylan, SP'den Lütfü Esengün, İP'den Suphi Karaman geldi. 
     Öte yandan, AK Parti Genel Başkanı Recep Tayyip Erdoğan, CHP Genel Başkanı Deniz Baykal, DYP Genel Başkanı Mehmet Ağar ve İP Genel Başkanı Doğu Perinçek, kongreye birer mesaj gönderdi. 
     Bu arada, kongre davetiyelerinde uyarı yer almasına, Divan Başkanı Şükrü Yürür ve bazı ANAP'lıların merkezi anonsla uyarmalarına rağmen, salonda sigara içilmesi önlenemedi. 
     





</TEXT>
</DOC>
