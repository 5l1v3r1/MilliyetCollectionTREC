<DOC>
<DOCNO> 137504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/soneko09.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıldır ödenen faiz, yatırıma gitseydi... 
</HEADLINE>
<TEXT>

     Türkiye'de, 1993-2002 döneminde, 2003 tahmini fiyatlarıyla özel sektör dahil 422.4 milyar dolarlık toplam yatırım yapılırken, 211.4 milyar dolarlık iç ve dış borç faiz ödemesinde bulunuldu. 
     Devlet Planlama Teşkilatı DPT , Devlet İstatistik Enstitüsü DİE ve iç ve dış borç faiz ödemeleri açısından Ankara Ticaret Odası ATO verilerinden yapılan hesaplamalara göre, Türkiye'nin, 2003 yılı tahmini fiyatlarıyla 1993-2002 döneminde 10 yıllık toplam gayri safi milli hasılası GSMH , bir diğer deyişiyle milli geliri 1 trilyon 817.7 milyar dolar, toplam yatırım özel, kamu toplamı miktarı ise 422.4 milyar dolar oldu. Türkiye, bu dönemde 211.4 milyar dolar iç ve dış borç faizi öderken, milli gelirini 1992 yılına göre sadece 41.1 milyar dolar artırdı. 
     1993 yılında toplam yatırımların dörtte biri yüzde 24.1 kadar olan iç ve dış borç faiz ödemeleri, 2001 yılında toplam yatırımların yüzde 96.2'sine ulaştı. Bu rakamın 2002 yılında yüzde 81.1 oranında gerçekleşeceği, 2003 yılında ise yüzde 91.2 oranında olacağı tahmin ediliyor. 
     
     BİRÇOK YATIRIM TAMAMLANMIŞ OLACAKTI- 
     Oysa faize ayrılan 211.4 milyar dolar da yatırıma yöneltilebilseydi Türkiye'nin bir çok yatırım GAP, Ankara-İstanbul hızlı tren hattı, GAP demiryolu, Kars-Tiflis, Bilecik-Bursa-Bandırma, Ankara-Yozgat-Sivas demiryolları, Çanakkale Boğaz köprüsü, İstanbul Boğazı tüp geçiş, İstanbul Boğazı 3. köprü, İzmit Körfez geçişleri gibi tamamlanmış, milli geliri de 75.5 milyar dolar artmış olacaktı. 
     2002 yılındaki sermaye hasıla oranı bu rakam 2.8 düzeyinde dikkate alındığında, bu iç ve dış borç faiz ödemesi yatırıma yönlendirilseydi GSMH'de 75.5 milyar dolarlık artış sağlanacaktı. Yani 2003 yılında 202.5 milyar dolar olarak öngörülen GSMH miktarı, 278 milyar dolar olacaktı. Kişi başına milli gelir de 2003 yılında 2 bin 857 dolar yerine 3 bin 922 doları bulacaktı. 
     





</TEXT>
</DOC>
