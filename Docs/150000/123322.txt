<DOC>
<DOCNO> 123322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun24.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman TV'sinde Türkiye'nin üyeliği tartışıldı... 
</HEADLINE>
<TEXT>

     Alman 1. televizyon kanalı ARD'de yayınlanan ''Basın Kulübü'' adlı programda, Türkiye'nin AB üyeliği tartışıldı. 
     Programa katılan Hürriyet gazetesi Berlin Temsilcisi Ahmet Külahçı, AB ülkelerinde yaklaşık 3,5 milyon Türkün yaşadığına ve Türklerin 70 bin işletme kurarak 400 bin kişiye istihdam olanağı sağladığına dikkat çekti. 
     Türkiye'de bu kadar kısa sürede önemli reformların yapılacağını sadece Avrupalıların değil, Türklerin bile beklemediklerini kaydeden Külahçı, iktidara gelen AK Parti'nin de bu kadar hızlı şekilde Batı'ya yönelmesinin beklenmediğini ifade etti. Külahçı, ''Tabii ki Türkiye'nin Kopenhag kriterlerini yerine getirmesi için daha çok şey yapması gerekiyor, ama üyelik müzakerelerine başlanmasına yönelik bir takvimin verilmesi, Türkiye'nin hemen tam üye olacağı anlamına gelmez'' dedi. 
     Külahçı, bir Alman gazetecinin, Türkiye'nin AB üyeliğinin Amerikan yönetiminin baskılarından dolayı gündeme geldiğini savunmasına karşılık olarak da, ''Avrupalılar Türkiye'yi, Amerika'nın baskılarından dolayı değil, kendi çıkarları için AB'ye almalılar. Türkiye uluslararası terörizmle mücadelede çok önemli rol oynamaktadır'' diye konuştu. 
     Diğer bir Alman gazetecinin ''Türkiye'nin bir kriz bölgesinde bulunduğu'' yolundaki sözleri üzerine Külahçı, ''Türkiye yıllardan bu yana bu bölgede. Komşuları da yıllardan bu yana aynı bölgede. Neden bu zamana kadar Türkiye'ye dürüst davranılmadı da, 40 yıl boyunca ilişkiler geliştirildi '' diye sordu. 
     Türkiye ile yarım üyelik ya da özel bir ortaklığın kabul edilemeyeceğini belirten Külahçı, ''Türkiye'nin oyalanmaması lazım. Türkiye'den ne istendiği açık şekilde söylenmelidir'' dedi. 
     Tartışmaya katılan bir Amerikalı kadın gazeteci de, Amerikan yönetiminin Türkiye'yi desteklemesinin gayet doğal olduğunu, Türkiye'nin ABD'nin en iyi müttefiki olduğunu söyledi. 
     





</TEXT>
</DOC>
