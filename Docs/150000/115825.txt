<DOC>
<DOCNO> 115825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur18.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz AB'deki hava lehimize 
</HEADLINE>
<TEXT>

     Başbakan Yardımcısı Mesut Yılmaz, AB'deki havanın Türkiye'nin lehine olduğunu söyledi. 
     Avrupa Konvansiyonu toplantılarında Türk hükümetini temsil etmek üzere Brüksel'de bulunan Yılmaz, AB Komisyonu'nun genişlemeden sorumlu üyesi Günter Verheugen ile görüşmesinden sonra basına değerlendirmelerde bulundu. 
     Verheugen ile görüşmesinin "açık, samimi ve yapıcı" bir şekilde geçtiğini belirten Yılmaz şunları kaydetti 
     "Bana, geçen hafta Brüksel'de yapılan zirve toplantısında ve Kopenhag'da gerçekleşen aday ülkeleri bilgilendirme toplantısında Türkiye'ye ilişkin değerlendirmeler konusuna bilgi verdi. 
     Aldığım izlenim şu ki, Kopenhag'daki Türkiye ile ilgili nihai değerlendirme siyasi düzeyde olacaktır. Bu konuda, Brüksel'de yapılan ön görüşmelerde, üye ülkelerin hükümet ve devlet başkanları, Türkiye ile AB'nin bütünleşmesi yolunda atılan adımların Kopenhag'da da mutlaka devam ettirilmesi gerektiği konusunda görüş birliğine varmışlardır. Dolayısıyla Kopenhag'da Türkiye için herhangi bir olumsuz gelişme ihtimali bence fevkalade azalmıştır. Türkiye'deki seçimlerden sonra yeni hükümetin bir an önce kurulması ve Kopenhag'a kadar gerekli çalışmaların yürütülmesi şartıyla, Kopenhag'da, üyelik sürecimizi çok ileriye götürecek çok önemli bir adımın atılması muhtemeldir." 
     
     "SEÇİM SONUÇLARI ETKİLER" 

     Yılmaz, bir soru üzerine, "Müzakerelerle ilgili olumlu bir kararın Kopenhag'da alınacağı izlenimini aldım. Önümüzde daha zaman var ve bu zamanı iyi değerlendirmemiz lazım. Türkiye'deki seçim sonuçlarının da bu süreci kolaylaştıran bir şekilde gelişmesi lazım. Neticede, AB'deki havanın fevkalade leyhimizde olduğunu söyleyebilirim" dedi. 
     Brüksel zirvesinden sonra havanın fevkalade Türkiye'den yana olduğunu, Kopenhag zirvesinden Türkiye'yi düş kırıklığına uğratacak bir karar çıkmayacağı izlenimi edindiğini belirten Yılmaz şöyle devam etti 
     "Türkiye ile müzakere konusunu es geçen, bağlayıcı bir karar almayan bir Kopenhag zirvesini şu anda ihtimal dışı görüyorum. Bu, Kopenhag'dan doğrudan doğruya bize müzakere tarihi çıkacağı anlamına gelmez, ama koşullu bir tarih, en ağırlıklı ihtimal olarak gözüküyor. Tabii seçim sonuçları ve kurulacak hükümetin performansı da bu kararı daha olumlu etkileyebilir." 
     





</TEXT>
</DOC>
