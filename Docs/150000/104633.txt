<DOC>
<DOCNO> 104633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko13.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'dan haberler... 
</HEADLINE>
<TEXT>

     Batıçim, Yapı Kredi Finansal Kiralama ve Feniş Alüminyum bedelsiz, Menderes Tekstil ise bedelli hisse senedi ihraç talebiyle Sermaye Piyasası Kurulu'na SPK başvurdu. 
     SPK'nın haftalık bülteninde yer alan bilgilere göre, bu hafta, Menderes Tekstil 42.5 trilyon lira bedelli, Batıçim 21 trilyon lira, Yapı Kredi Finansal Kiralama 10 trilyon lira ve Feniş Alüminyum da 6 trilyon 272 milyar lira bedelsiz hisse senedi ihracı için Kurul'a başvururken, bu müracaatlar incelemeye alındı. 
     Ayrıca, Türkish Yatırım 1 trilyon 260 milyar liralık, İnter Yatırım toplam 7 trilyon liralık, Koçbank da 27 trilyon liralık, muhtelif fonlara ait, katılma belgesi ihracı için SPK'ya başvurdu. 
     
     KAYDA ALINANLAR 

     Kurul, Kozmetik Pazarlama A.Ş Kopaş , Uşak Seramik, Kaleseramik ve Tansaş'ın bedelli hisse senedi ihraç talebini kayda aldı. 
     Buna göre, Kopaş'ın 300 milyarlık, Uşak Seramik'in 2 trilyon 625 milyar liralık, Kaleseramik'in 10 trilyon liralık, Tansaş'ın ise 99 trilyon liralık bedelli hisse ihraç talebi kayda girdi. 
     
     KAYITLI SERMAYE TAVANI 

     Kurul bu hafta, Finans Finansal Kiralama A.Ş'nin kayıtlı sermaye tavanının yükseltme talebini de uygun buldu. Şirket'in daha önce 15 trilyon lira olan kayıtlı sermaye tavanı 45 trilyon lira olarak belirlendi. 
     
     FİNANSBANK ROKETSAN'A ORTAK OLDU 

     Finansbank'dan Borsa'ya gönderilen açıklamaya göre, Sezai Türkeş Fevzi Akkaya Holding A.Ş.'nin maliki bulunduğu beheri 5 milyon lira nominal değerli 339.900 adet toplam 1 trilyon 699 milyar 500 milyon lira nominal değerli ROKETSAN hisseleri, 3 milyon 582 bin 300 dolar peşin bedelle devralındı. 
     Satın alınan hisseler, ROKETSAN Roket Sanayi ve Ticaret A.Ş.'nin pay defterine Finansbank A.Ş. adına kaydedildi. 
     
     STINGER FÜZELERİNİ ÜRETİYOR 

     ROKETSAN, 1988 yılında Türkiye'deki roket füze programlarını gerçekleştirmek üzere MKEK, Aselsan, Kalekalıp, STFA, Kutlutaş ve Türk Silahlı Kuvvetlerini Güçlendirme Vakfı'nın katkılarıyla kuruldu. 
     Hava-yer füzeleri, anti-tank füzeleri ve hava savunma sistemlerinin entegrasyon üretimini yapan ROKETSAN, Avrupa stinger füzelerinin uçuş ve fırlatma motoru üretimini de sürdürüyor. 
     ROKETSAN ayrıca, 122 ve 107 mm artırılmış menzilli Çok Namlulu Roket Atar sistemleri tasarlayıp geliştirdi. 
     Şirket, çalışmalarını hassas mekanik, kompozit malzeme, aktüatör, tapa, harp başlığı gibi konular üzerinde de yoğunlaştırıyor. 
     





</TEXT>
</DOC>
