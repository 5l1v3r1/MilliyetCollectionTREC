<DOC>
<DOCNO> 114090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur10.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Türkiye'nin nasıl yönetileceğini herkese göstereceğiz 
</HEADLINE>
<TEXT>

     YTP Genel Başkanı İsmail Cem, halkın partilerine olan desteğinin her geçen gün büyüdüğünü bildirdi. 
     YTP Eyüp ve Bayrampaşa İlçe Teşkilatları'nın açılış törenlerine katılan Cem, yaptığı konuşmada, YTP'nin her geçen gün biraz daha büyüdüğünü ve 3 Kasım'da hedefe ulaşacaklarını belirterek, ''Türkiye'nin nasıl yönetileceğini herkese göstereceklerini'' söyledi. 
     Cem, işçi, esnaf ve emeklinin eşitsizliğine nasıl engel olunacağını ispat edeceklerini, devletin vatandaşıyla kavgalı olmaktan nasıl çıkartılacağını göstereceklerini kaydetti. 
     ''Seçimde, Türkiye'de çocukları kime emanet edeceğiz, gençleri savaş ortamından hangi lider sakınacak, bayrağımızı kim en üstte tutacak, onu başbakan seçeceğiz'' diye konuşan Cem, halktan biri olduğu için vatandaşların sıkıntılarını iyi bildiğini ve çözümü de kendilerinin getireceğini ifade etti. 
     Gittiği her bölgede halkın kendilerine ''Sakın ola ötekilere benzemeyin'' dediğini dile getiren Cem, sözlerini şöyle sürdürdü 
     ''Halk bir seçim yapacak. Ya geçmişte olduğu gibi kavga, dövüş, kötü söz, bağırma çağırma ya da yepyeni, kardeşliğin, bilginin, aklın, gönlün ve yüreğin Türkiye'si. Korkuların değil, cesaretin Türkiye'si. 
     Her geçen gün halkın bize olan desteği büyüyor. Bundan dolayı yalanlar, dolanlar, her puanda kaç bin dolara satın alınan anketler... Ama biz sizin desteğinizle en iyisini yapacağız. Seçim pusulasının en sonunda, yıldızlı dünyaya ve benim ismime mühür basacak olanlarla, Türkiyemizi karanlıktan aydınlığa, umutsuzluktan, sıkıntıdan, çaresizlikten her alanda daha iyiye götüreceğiz.'' -''YENİDEN DOĞARIZ ÖLÜMLERDEN...''- İsmail Cem, sadece halka güvendiklerini vurgulayarak, ''Bizim öyle arkamızda dayımız yok. Başka partiler gibi bankaların yönetim kurullarında kredi dağıtan temsilcimiz, üyemiz yok. Ama bizim halkımız var. Hiç kimse bizim tükendiğimizi zannetmesin. Şairin söylediği gibi, yeniden doğarız ölümlerden'' diye konuştu. 
     İnsanları bölmekten değil, birleştirmekten yana olduklarını ve nereden gelirse gelsin herkesin eşit olduğunu dile getiren Cem, ''Bizim için başörtüsü giyen de, giymeyen de bizim kızımızdır. Aralarında hiçbir fark yoktur'' dedi. 
     Cem, vatandaşların Berat Kandili'ni de kutladı. 
     Törenlere, YTP Genel Sekreter Yardımcısı Ercan Karakaş da katıldı. 
     





</TEXT>
</DOC>
