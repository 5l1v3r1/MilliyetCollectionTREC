<DOC>
<DOCNO> 128874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/yazar/temelkuran.html </URL>
<DATE> 2003/01/05/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Biri bizi artık gözetlemiyor 
</HEADLINE>
<TEXT>

Mesnetsiz öfkeler, haybeden gazoz erkeklikler, "ağır ol molla desinler" hareketler, derin manalara göndermeler yaptığı hissini yaratan manasız ve yarım cümleler, Sedat Peker ve saz arkadaşlarından nağmeler Artık izlenmeyen BBG’nin "sayko-delikanlısı" Uğur bey, çocukları tuhaf adamlara dönüştüren sokaklardan geliyor 
     Biri o çocuklara haber vermeli. Artık pek izleyeni, meraklısı kalmadı "Biri Bizi Gözetliyor" adlı insanoğlunun bağırsaklarından yapılan televizyon yayınının. Zavallı çocuklar göstergeler ve gösteriler imparatorluğunun kurduğu hapishaneden çıkabilirler artık. Zira film bitmemiş olabilir ama salon boşaldı. Kimse onları izlemese de izleniyormuş gibi davranmaya alışmış olabilirler mi acaba Artık BBG İnsanları diye bir "tür" doğmuş olabilir mi Kimse gözetlemese de gözetleniyor gibi davranan, izleniyormuş gibi rol keserek, ta içlerine kadar rol keserek yaşamaya alışmış bir insanoğlu türü... Olabilir mi En büyük hayat meşgalesi başkalarının hayatını izlemek, denetlemek ve yargılamak en büyük saplantısı izlendiğini düşünmek olan bir ülke için çok uzak bir ihtimal de değil hani Bir BBG ülkesi olarak Türkiye Zira ABD, Avrupa, giderek bütün dünya Türkiye’yi "izler" biliyorsunuz, "dikkatle" izler ve "bölünmesini" bekler, puan kaybetmesini... Dolayısıyla BBG çocuklarının da bu milletin birer evladı olarak izlenmese de izleniyormuş gibi yaşamayı sürdürmesi, evden çıktıktan ve kendi mahallelerine döndükten sonra da "olaya" devam etmesi çok mümkün geliyor bendenize. Neyse... 
     Esas mesele başka. Esas mesele "derin mesele" 
     
Örümcek ağı Uğur      Eve ilk girdiği anda derhal numarasını çeken biriydi. Karagümrüklü 15 Uğur kapıdan girer girmez deklarasyonunu yaptı 
     "Ben bu evde temizlik yapmam." 
     Sonra numaralarının şiddetini artırarak devam etti ve nihayet "Namlunun ucundasınız" diyerek, "Bu evden çıkınca benim arkamda bir ordu var" diyerek evdeki şirinlik muskalarını ölümle tehdit etti ve nihayet BBG’nin "psikolojisine" dokunduğunu söyleyerek olay mahallini terk etti. Böylece öncelikle BBG’nin yalandan devam ettirilen "Avrupai" havalarına bir son vermiş ve "gerçek" Türkiye’yi ekranlara taşımış oldu Mesnetsiz öfkeler, haybeden gazoz erkeklikler, "Ağır ol molla desinler" hareketler, derin manalara göndermeler yaptığı hissini yaratan manasız ve yarım cümleler, Sedat Peker ve saz arkadaşlarından nağmeler 
     Sessizlik, yeryüzünün en uzun cümlesidir. Nereden öğrenmişse Uğur bey, bunu bir biçimde öğrenmiş olmalı. Bu sebepten kaskatı durdu, durdu, durdu. Nihayet kadınlar çıkardığı için gitgide daha şahane olan Aktüel dergisine konuştu. Siyah giymek istediği için birkaç liseden atılmış. Bir gün severse bunu kimselere söylemezmiş. Ve falan ve filan... Fakat röportajda enteresan olan şuydu ki, kendisine hayran "entelektüeller", "ressamlar" velhasıl yüksek rakımlı muhitlerden şahsiyetler varmış. "Örümcek Ağı" filmini izleyen var mıdır acaba Tıpkı Uğur beye benzeyen bir adamın Nazi olma sürecini anlatan uzun ve şahane bir hikayedir. Hep siyah giyen bir adam, sessizliği ve orijinallik yaratan psikopatolojisiyle insanları etrafında toplamaya başlar ve gitgide liderliğe koşar. Bu sebepten belki de Ingeborg Bachmann’ın "Faşizm iki kişilik ilişkilerde başlar" sözüne bir ek yapmak gerekir 
     Faşizm tek kişilik sessizliklerle de başlar 
     Yoksa niye Uğur beyin etrafında kendiliğinden biten "yardımcılar" ve "hayranlar" grubu olsun Orada küçük, ilkel bir faşizm oluşumu var yani. Enteresan 
     
Türk erkeği televizyonu temizledi      Meselenin bir başka yanı da Uğur beyin hakikaten ne olduğunu bilmediğim, bilmek de zinhar istemediğim bir sebepten ötürü gözaltına alındıktan sonraki salıverilme görüntüleri. Etrafındaki bir erkek grubu onu öper, sırtını sıvazlar, annesi ağlayarak boynuna atılır... Tıpkı herkesin onayladığı bir namus cinayetini işlemiş bir "kahramanın" karşılanmasına benziyor. Uğur bey, Karagümrük yöntemleriyle göstergeler imparatorluğunu öldürüyor ve erkekliğin kanını yerden kaldırdığı için ululanıyor. Nicedir "yavşaklık" yapan televizyonu, nicedir "gevşeklik" yapan Türkiye ekranlarını "hizaya getiriyor" Uğur bey. Ailemizin olaylara el koyan delikanlısı olarak karşılanıyor bu yüzden. Bu durum lakabının "Baba" olmasını da anlatıyor sanki. Ya da belki isimlerin kaderi vardır. Bir çocuğa "Baba" dendiğinde artık o "baba" gibi davranmak mecburiyetinde kalacaktır. Çocuk, kanlı ve kara bir kadere doğru koşacaktır. 
     Bu ülkede, küçük çocukları öfkeli ve tuhaf adamlara dönüştüren sokaklar vardır. 
     Uğur bey o sokakların zavallı delikanlısıdır 
     
     







Masal masal matitas, kaynanamın kıçı tas... 


Kültürlü aşk... 


Sağlık Bakanı’yla sohbet 


Kılımız kıpırdayınca adam oluruz 


Cip ve lojman 


Kıymetlimiz 


Memurlar neden hep mutsuz 


Pazar sevişgenlerine bakıp kendimize güleceğiz... 


Kıssadan hisse gibi... 


Lojman sorunu 


İnsan, neden rasyonel karar verici değildir 


Biri bizi artık gözetlemiyor 


Muacceliyet şartı var mıdır 


Ekonomide zorlu sınav asıl şimdi başlıyor 


El kesesinden hovardalık yapılamaz 


Orta Asya’da yeni birlik arayışları 


</TEXT>
</DOC>
