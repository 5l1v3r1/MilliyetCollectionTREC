<DOC>
<DOCNO> 137171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur31.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Yakış ve Ali Babacan, ABD'den döndü... 
</HEADLINE>
<TEXT>

     Dışişleri Bakanı Yaşar Yakış ve ekonomiden sorumlu Devlet Bakanı Ali Babacan, Washington temaslarının ardından yurda döndü. 
     Yakış, Esenboğa Havaalanı'nda yaptığı açıklamada, Irak sorununda yaşanan kritik dönem çerçevesinde Washington'da yapılan danışmaların ''özel önem'' taşıdığını ifade ederek, Amerikalı yetkililerle konunun siyasi-askeri boyutu üzerinde görüşmeler yaptıklarını söyledi. Yakış, şunları kaydetti 
     ''Amerikan tarafı, Türkiye'den geçecek Amerikan askerlerinin geçişine Meclis'imiz tarafından izin verilmesi konusunun ayın 18'ine Şubat kadar çözümlenmesinin kendileri için ne kadar önemli olduğunu bize izah ettiler. Biz de bu izahları not aldık. Biz de kendilerine bunun bizim için ne kadar zor olduğunu, özellikle konu özüyle değil ancak zamanlamayla ilgili zorluklarımızın bulunduğunu söyledik.'' ''Konuyu Meclis'e getirme kararlılığımızda bir eksiklik yoktur'' diyen Yakış, fakat konuyu bu kadar kısa sürede Meclis'ten geçirme imkanı bulunamayabileceğini aktardıklarını belirtti. 
     Yakış, yabancı askeri güçlerin Türkiye'de konuşlandırılmasına ilişkin ikinci tezkereyle ilgili son durumun bugün Başbakanlık'ta yapılacak Irak zirvesinde değerlendirileceğini belirterek, ''tezkerenin 18 Şubat'a kadar Meclis'den çıkma ihtimali olup olmadığı'' sorusuna, ''Biz onu çok zor görüyoruz'' cevabını verdi. 
     
     BABACAN'IN AÇIKLAMASI 

     Ekonomiden sorumlu Devlet Bakanı Ali Babacan da, yaptığı açıklamada, hükümet olarak Irak sorununa barışçıl yollardan çözüm aramaya devam ettiklerini hatırlatarak, sürdürülen çalışmaların olası bir operasyon için en kötü senaryolara hazırlık niteliğinde olduğunu söyledi. 
     Bu çerçevede, olası Irak operasyonunun Türkiye ekonomisine etkilerine ilişkin iki aydır Amerikalı yetkililerle iştişareler yaptıklarını belirten Bababacan, istişarelerin henüz tamamlanmadığını, gelinen noktayı bugün Başbakan Abdullah Gül'e aktaracaklarını kaydetti. 
     ''Esnek ve değişen şartlara uyum sağlayan'' bir paket üzerinde çalıştıklarını söyleyen Babacan, paketin yapısının oldukça somutlaştığını belirterek, şunları söyledi 
     ''Bu mekanizmanın nasıl çalışacağı çok detaylı bir şekilde artık belirlendi, ancak üzerinde çalıştığımız birkaç konu var. İçeriği somutlaştı diyebiliriz. Büyüklüğü konusunda görüşbirliğine varılmış değil. Rakamlar görüşülmeye devam ediliyor. Üzerinde durulan konular hibeler, uygun şartlı ve uzun vadeli krediler ile Türkiye-ABD ticari ilişkilerin geliştirilmesine yönelik somut bazı konular. Birkaç güne kadar net hale gelir.'' Babacan, ''Verilen taahhütlerin yasal dayanağına ilişkin endişeniz var mı'' sorusuna, rakamsal boyutlarla ilgili nihai kararı ABD Kongresi'nin vereceğini belirterek, şunları söyledi 
     ''Temsilciler Meclise Başkanı ile yaptığımız görüşmede, ABD Başkanı George Bush'un böyle bir paketi ulusal güvenlik önceliği olarak Temsilciler Meclisi'ne sunması durumunda, bunun Meclis tarafından kabul göreceği ve bu konuda herhangi bir problem çıkmayacağına dair sözlü beyanları oldu. Fakat güvenceyle ilgili görüşmeler netleşmiş değil.'' Babacan, bütün bu görüşmelerin sözde kalmaması gerektiğini belirterek, ''önemli olan bütün bu görüşmelerin yazılı hale gelmesi'' diye konuştu. 
     Bu arada, ABD'nin Ankara Büyükelçisi Robert Pearson da Washington'dan Ankaraya döndü. Pearson'u havaalanında eşi bir gül ile karşıladı. 
     





</TEXT>
</DOC>
