<DOC>
<DOCNO> 124761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun01.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times Beyaz Saray 12 teröristin öldürülmesini istiyor 
</HEADLINE>
<TEXT>

     ABD'de yayımlanan New York Times gazetesi, Beyaz Saray'ın, 12 teröristin isimlerinin yer aldığı bir liste hazırladığını ve Amerikan Merkezi Haberalma Teşkilatı'na CIA bu kişileri öldürme yetkisi verdiğini ileri sürdü. 
     Gazetenin üst düzeydeki askeri ve istihbarat yetkililerine dayandırdığı habere göre, bugüne kadar gizli tutulan listede, El Kaide lideri Usame Bin Ladin ve yardımcısı Eyman El Zevahiri ile örgütün diğer önde gelenlerinin yanı sıra bu örgüte bağlı başka örgütlerin liderleri bulunuyor. 
     Üst düzeydeki bir Amerikalı yetkili, listedeki teröristleri, ''en kötülerin kötüleri'' diye nitelendirdi. 
     Haberde, ABD Başkanı George Bush'un, CIA'e yazılı olarak, operasyon başlatma aşamasında izne ihtiyaç duymaması için, bu teröristlerin izini sürme ve öldürme yetkisi verdiği kaydedildi. 
     Bush, 11 Eylül 2001'de New York ve Washington'da düzenlenen saldırıların ardından da, CIA'e, El Kaide liderlerinin öldürülmesi yetkisini vermişti. Bush, 17 Eylül 2001'de Usame Bin Ladin'i ''ölü ya da diri istediğini'' söylemişti. 
     ABD'nin Afganistan operasyonunun ardından kayıplara karışan Bin Ladin'in nerede olduğu hala bilinmiyor. 
     





</TEXT>
</DOC>
