<DOC>
<DOCNO> 105054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun09.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır perdesi aralanıyor 
</HEADLINE>
<TEXT>
İşadamını tahsilat çetesi mi öldürdü 
     SERHAT ÜNAL İstanbul 

     Eski Beykoz Paşabahçe Sümerbank Deri ve Kundura Fabrikası Üretim Müdürü Ali Osman Karar’ın öldürülmesinin ardındaki sis perdesi aralanmaya başladı. Karar’ın alacağını tahsil etmesi için tuttuğu çete tarafından öldürüldüğü öne sürüldü. 
     Ailesinin kayıp başvurusu nedeniyle aranan Karar’ın cesedi, 2 gün önce fabrikanın karşısındaki okoparkta terk edilen otomobilin bagajında bulundu. Organize Suçlar Şube Müdürlüğü ekiplerince araştırılan cinayetle ilgili ilk incelemeler sonucu deri işleriyle uğraşan Karar’ın Abdulkadir Yardımcı adlı bir işadamından 60 bin dolarlık alacağını tahsil etmek için çete üyeleriyle anlaştığı iddia edildi. Parayı tahsil edemeyen çete üyelerinin, Karar’ın kendilerine küfür etmesi üzerine cinayeti işledikleri öne sürüldü. 
     
     1 polis de gözaltında 
     Bu gelişmeler üzerine çalışmalarını hızlandıran ekipler, 2 gündür süren operasyonlarda aralarında 1 polis memurunun da bulunduğu yaklaşık 20 kişiyi gözaltına aldı. Karar’ın cenazesinin ise ölüm nedeninin belirlenmesi için ailesine teslim edilmediği, Adli Tıp Kurumu Morgu’nda otopsi yapılacağı bildirildi. 
     



 GÜNCEL 
























</TEXT>
</DOC>
