<DOC>
<DOCNO> 144256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko05.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa güne düşüşle başladı... 
</HEADLINE>
<TEXT>

     Dün yüzde 2.96 gerileyerek 9,644.31 puandan kapanan İstanbul Menkul Kıymetler Borsası İMKB Ulusal 100 endeksi, 1. seansa 24.91 puan kayıpla 9,619.40 puan seviyesinde başladı. Bu seviyede kayıp yüzde 0.26 oldu. 
     Endeks, ilk 5 dakikayı 9,512.06 puandan geçerken, puan kaybı 132.25'e çıktı. Hisse senetlerinin değer kaybı, yüzde 1.37 olarak gerçekleşti. 
     
     YORUMLAR 

     Gedik Yatırım Araştırma Müdürü Işıl Soyhan, bugün, düne benzer bir piyasa yaşanmasını beklediğini bildirdi. 
     Soyhan, yatırımcının çok aktif olmadığını, piyasaya katılım sağlamadığını belirtti. 
     İkinci tezkerede ''tatmin edici gelişme olmadığını'' dile getiren Soyhan, ''ABD tarafından üçüncü tezkere talebi gündeme gelebilir. Belki onun olumlu etkisi olabilir. İkinci tezkere, ciddi anlamda bir olumluluk yansıtmayacak'' dedi. 
     Tacirler Menkul Değerler Brokeri Ercan Yılmaz da iyi bir piyasa beklemediklerini söyledi. 
     Yılmaz, ''Tezkere tatmin etmeyecek. Tatmin etmiş olsa, bu sabah döviz ve faizler yükselmezdi'' dedi. 
     Borsa Uzmanları Derneği BUD Yönetim Kurulu Üyesi Murat Özkaya ise piyasanın sıkıntılı günler yaşadığını, dengede olmasını beklemediklerini kaydetti. Özkaya, ''Borsa seansları sağlıklı olmayacak. Hareketlilik, döviz ve altında olur'' diye konuştu. 
     





</TEXT>
</DOC>
