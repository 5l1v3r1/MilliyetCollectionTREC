<DOC>
<DOCNO> 126841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo28.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Dubai Turnuvası sırasında futbolcuların durumunu göreceğiz 
</HEADLINE>
<TEXT>

     Milli Takımlar Teknik Direktörü Şenol Güneş, lige verilen devre arası bölümünde Dubai'de katılacakları turnuva sırasında futbolcuların son durumunu görme imkanı bulacaklarını söyledi. 
     Futbol Federasyonu tarafından düzenlenen Kulüp Doktorları, Fizyoterapistleri ve Masörleri Gelişim Semineri'nde yaptığı konuşmadan sonra basın mensuplarının sorularını yanıtlayan Şenol Güneş, aday kadroya yeni isimler çağırdıklarını belirtti. 
     Güneş, ''Yeni çağırdığımız oyuncular olduğu gibi, çağırmadığımız oyuncular da var. Daha önce izlediğimiz ve davet etmeyi düşündüğümüz oyuncuları aday kadroya aldık. Dubai'deki turnuvada yaşanacak rekabette en iyisini görmek istiyoruz'' diye konuştu. 
     Daha önce ABD'den bir davet aldıklarını vurgulayan Güneş, ''1 yıl önce ABD'deki turnuvayı düşünmüştük. Ancak bu ekonomik nedenlerden dolayı iptal olmuştu. Bu nedenle 6 ay önce anlaşmasını imzaladığımız Dubai Turnuvası'na gitme kararı aldık'' dedi. 
     Teknik Direktör Güneş, Dubai Turnuvası'nda iyi sonuçlar alıp, futbolcuları en iyi şekilde hazırlamak istediklerini vurgulayarak, şöyle konuştu 
     ''Avrupa Şampiyonası Eleme Grubu'nda İngiltere ile yapacağımız maç çok önemli. Şu an milli takım olarak düşünce anlamında bir boşluk içindeyiz. İngiltere anlayışını oyunculara aktarmak için çalışıyoruz. İngiltere maçına kadar kimin oynayacağını bilemeyiz. Sakatlıklar yaşanabilir. Olası eksikleri gidermek için bu tür çalışmalar yapıyoruz.'' 
     
     ''HAKAN ŞÜKÜR HATA YAPTI'' 

     İngiltere'nin Blackburn Rovers takımına transfer olan, ancak sakatlığı nedeniyle uzun süre sahalardan ayrı kalacak Hakan Şükür'e de değinen Güneş, ''Hakan hem kulüp seçiminde, hem de bu seçimi geç yapmakta hata etti'' dedi. 
     Şenol Güneş, Hakan Şükür'ün milli takımın önemli oyuncularından biri olduğunu vurgulayarak, sözlerini şöyle tamamladı 
     ''Ancak Hakan'ın sakatlığı oldu. Tempolu çalışan birinin kulüp seçiminde erken davranması gerekirdi. Olağanüstü hırsı sakatlanmasına neden oldu. İnşallah iyileşir, milli takıma tekrar katılır. Kendisiyle de görüştüm. Morali bozuk. Üst üste başarılar yaşamış bir futbolcunun üst üste sorun yaşaması da normaldir.'' 

     
</TEXT>
</DOC>
