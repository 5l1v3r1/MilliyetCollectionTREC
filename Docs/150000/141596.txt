<DOC>
<DOCNO> 141596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/spor/spo01.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'DAN ÜÇLÜ KIŞKAÇ 
</HEADLINE>
<TEXT>

Teknik Direktör Lucescu taktiğini belirledi. Siyah-Beyazlılar, Trabzonspor’un etkili silahları Aurelio, Mehmet Yılmaz ve Fatih’e adam markajı uygulayacak, savunmayı kalabalık tutarak hızlı hücumlarla gol kovalayacak 
     ORHAN YILDIRIM 

     Taktik hazır 
     BEŞİKTAŞ Teknik Direktörü Lucescu, Trabzonspor deplasmanında galibiyeti getirecek taktiği hazırladı. Rumen hoca, Bordo - Mavili takımın kilit oyuncuları Aurelio, Fatih Tekke ve Mehmet Yılmaz’a doksan dakika boyunca adam markajı uygulayacak. Orta alanı kalabalık tutup rakibine fazla topla oynama şansı bırakmamayı hedefleyen Beşiktaş, sürpriz hücumlarla gol arayacak. 
     
     Dikkatli olun’ 
     LUCESCU’NUN iki kanatta görev vermeyi düşündüğü Serdar ile Kaan Dobra, zorlu maçın kilit oyuncuları olacak. Rumen hocanın bu iki futbolcuyla yaptığı toplantıda "Hem savunma, hem de hücumda size önemli yük binecek" dediği öğrenildi. Lucescu ayrıca oyuncularına da "En zor deplasmanımıza çıkıyoruz. Bu virajı kazasız geçersek çok rahatlarız. Dikkatli olun" uyarısında bulundu. 
     
Sergen Bir devre oynarım      SAĞ ayak tendonunda çekme olan Sergen, Trabzonspor maçında oynamak istediğini söyledi. Yıldız oyuncu, Teknik Direktör Lucescu ile yaptığı toplantıda, ""En azından bir devre rahatlıkla forma giyebilirim" dedi. Ancak Rumen çalıştırıcının perşembe günü Lazio ile oynanacak UEFA Kupası çeyrek final maçı nedeniyle riske girmek istemediği ve kararını maç saatinde vereceği belirtildi. 
     
Lazio korkusu      TEKNİK Direktör Lucescu, oyuncularından Lazio maçını unutmalarını, sadece Trabzonspor sınavına konsantre olmalarını istedi. Futbolcularının, UEFA Kupası’nı daha çok düşünmelerinden dert yanan Rumen hoca, "Lazio maçındaki kayıpları telafi edebiliriz. Çünkü perşembenin rövanşı olacak. Ancak Trabzonspor maçındaki kötü bir sonucu geriye getiremeyiz" diye konuştu. 
     
Ali Eren yok      SİYAH - Beyazlılar, Trabzon’a Ali Eren’den yoksun gitti. Tecrübeli oyuncu eşinin rahatsızlanması nedeniyle İstanbul’da bırakıldı. Bu arada Lazio maçına Siyah - Beyazlı oyuncuların eşlerinin de götürüleceği açıklandı. Menajer Sinan Engin ise Trabzonspor maçının zor geçeceğini ancak üç puanı alan tarafın kendilerinin olacağını iddia etti, "Bizim hedeflerimiz belli. Bu zorlu engeli de aşacak güçteyiz" diye konuştu. 
     
Bilgili gelmedi      BU sezon takımla birlikte tüm maçlara gelen Başkan Serdar Bilgili, özel işleri yüzünden Trabzon’a gitmedi. Bilgili’nin yokluğunda kafile başkanlığını Yıldırım Demirören yaptı. Yönetimi havalimanında Beşiktaş Kongre üyesi Aydın Çeliktaş karşıladı. Kafile Maçka’daki Sümela Otel’de kampa girip maç saatini beklemeye başladı. Başkan Bilgili’nin bugün işlerine göre özel uçakla Trabzon’a gelebileceği belirtildi. 
     
Lazio, Roma ile yenişemedi 1-1      Kartal’ın UEFA’daki rakibi Başkent derbisinde iki puanı son iki dakikada kaybetti 
     UEFA Kupası çeyrek finalinde Beşiktaş ile karşılaşacak olan Lazio, İtalya Ligi’nde Roma ile 1-1 berabere kaldı. 8. dakikada Stankoviç ile öne geçen Lazio, 88’de Cassano’nun golüne engel olamadı. Maçın sonlarında Stankoviç ile Delvecchio kırmızı kartla oyun dışı kaldı. Bu sonuçla puanını 42’ye çıkaran Lazio dördüncü sıradaki yerini korudu. 
     



 SPOR 































</TEXT>
</DOC>
