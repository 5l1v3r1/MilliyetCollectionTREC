<DOC>
<DOCNO> 120646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur09.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de hırsız kovalayan adam fenalaşarak öldü... 
</HEADLINE>
<TEXT>

     Şişli'de, komşusunun ayakkabısını çalan hırsızı kovalayan bir kişi, bir süre sonra fenalaşarak öldü. 
     Alınan bilgiye göre, Feriköy Kahramanbey Sokak'taki bir apartmana girerek bazı dairelerin önünden ayakkabı çalan bir hırsız, çevredeki vatandaşlarca fark edildi. 
     Bu sırada hırsız ile vatandaşlar arasındaki kovalamacayı gören ve aynı apartmanda oturduğu belirtilen Selim Gülen de 48 , hırsızı yakalamak için peşinden koştu. 
     Kovalamaca sonucu yakalanan hırsız ile Gülen ve diğer vatandaşlar arasında arbede yaşandı. Hırsız, bir süre kendisini bırakmaları için yalvarınca serbest bırakıldı. 
     Olayın ardından evine dönerken fenalaşarak yere düşen Gülen, arkadaşları tarafından SSK Okmeydanı Hastanesi'ne kaldırıldı. Bir süre önce by-pass ameliyatı geçirdiği öğrenilen Gülen, burada yapılan müdahaleye rağmen kurtarılamadı. 
     Kaçan hırsızın yakalanması için ise, polislerce bölgede çalışma başlatıldı. 
     Komşuları, Gülen'in de bir süre önce kapısının önündeki ayakkabılarının çalındığını ifade ettiler. 
     
     POLİS TİNERCİYİ VURDU 
     Bu arada, Beyoğlu Tarlabaşı Turan Sokak girişinde gece saatlerinde sivil olarak yürüyen ve izinli olduğu belirtilen bir polis memuru ile kendisinden sigara isteyen, tinerci oldukları belirtilen bir grup arasında tartışma çıktı. 
     Tartışma sırasında bu kişilerden Bora Sezik'i 20 silahla karnından vurarak yaralayan polis memuru, Sezik'in arkadaşlarınca dövüldü. 
     Taksim Eğitim ve Araştırma Hastanesi'ne kaldırılan Sezik'in ameliyata alındığı, ismi açıklanmayan polis memurunun ise sağlık durumunun iyi olduğu kaydedildi. 
     





</TEXT>
</DOC>
