<DOC>
<DOCNO> 114639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun20.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yargılanan sanık El Kaide'ye yardımı itiraf etti 
</HEADLINE>
<TEXT>

     Almanya'da, ABD'deki 11 Eylül terör saldırılarıyla ilgili ilk davanın sanığı Münir El Mutasadık, Pakistan'da yakalanan ve ABD'ye teslim edilen El Kaide militanı Remzi Binalişibh'in hesabına para aktardığını itiraf etti. 
     Fas vatandaşı Mutasadık, Hamburg kentinde dün başlayan ve bugün devam edilen davasında, 2000 yılının Ağustos ayında, 11 Eylül saldırılarına katılan hava korsanlarından birinin hesabından, Yemen vatandaşı Remzi Binalişibh'in hesabına 5000 Alman Markı gönderdiğini söyledi, ancak paranın ne için gönderildiğini belirtmedi. 
     Mutasadık, 11 Eylül saldırılarını düzenleyen ve saldırılardan önce bir süre Hamburg'da yaşadıkları tespit edilen hava korsanları Muhammed Atta, Mervan El Şehhi ve Ziyad Cerrah'a lojistik destek sağladığı suçlamasını ise reddetti. 
     28 yaşındaki Mutasadık, dünkü duruşmasında, Usame Bin Ladin'in Afganistan'daki kamplarında eğitim aldığını kabul etmiş, ancak ABD'ye saldırı düzenleneceği yönünde hiçbir bilgisi olmadığını savunmuştu. 
     Savcılık, Mutasadık'ın, 1999 yılında El Şehhi'nin bazı faturalarını ödediğini de ileri sürüyor. 
     





</TEXT>
</DOC>
