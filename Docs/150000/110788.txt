<DOC>
<DOCNO> 110788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo11.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya Maratonu 27 Ekim'de... 
</HEADLINE>
<TEXT>

     24. Kıtalararası Avrasya Maratonu, 27 Ekim Pazar günü İstanbul'da koşulacak. 
     1 yıl aradan sonra yeniden İstanbul Büyükşehir Belediyesi Spor A.Ş. Genel Müdürlüğü tarafından organize edilecek olan maratona katılımın, Boğaziçi Köprüsü güvenliği nedeniyle 76 bin kişiyle sınırlandırılacağı bildirildi. 
     İstanbul Büyükşehir Belediyesi'nden yapılan açıklamada, her yıl olduğu gibi organizasyona Gençlik ve Spor Genel Müdürlüğü, Atletizm Federasyonu, Gençlik ve Spor İstanbul İl Müdürlüğü, İstanbul Olimpiyat Oyunları Hazırlık Düzenleme Kurulu, Türkiye Milli Olimpiyat Komitesi Başkanlığı ve İstanbul İl Milli Eğitim Müdürlüğü'nün katkıda bulunacakları ifade edildi. 
     Organizasyonun, bayanlar ve erkeklerde uluslararası maraton, Balkan Maratonu, Türkiye Maraton Birinciliği ile 15 kilometrelik koşu, Özürlüler Maratonu ve Halk Koşusu olmak üzere 6 kategoride gerçekleşeceği, katılımcılara anı olarak madalya, tişört ve sertifika dağıtılacağı belirtildi. 
     Bu arada bayanlar ve erkeklerde, birinciler için 20 bin, ikinciler için 10 bin, üçüncüler için ise 5 bin dolar ödül verileceği, erkeklerde ilk 20, bayanlarda ise ilk 10 atletin ödül almaya hak kazanacağı bildirildi. 
     Kayıt merkezlerinin, İstanbul Büyükşehir Belediyesi, İSKİ, İETT ile belediyeye bağlı kuruluşların birimlerinde, Spor A.Ş. Genel Müdürlüğü'ne bağlı 17 spor kompleksi, ilçe belediye başkanlıklarında, İstanbul'un merkezi ve büyük meydanlarında, vapur iskelelerinde, tren garları, metro istasyonlarında, havaalanı dış ve iç hatlarda, otogarlarda, otobüs, minübüs ve taksi duraklarında ve büyük alışveriş merkezlerinde oluşturulacağı kaydedildi. 
     Bu arada İstanbul Büyükşehir Belediye Başkanı Ali Müfit Gürtuna, organizasyonla ilgili 4 Ekim Cuma günü basın toplantısı düzenleyecek. 
     





</TEXT>
</DOC>
