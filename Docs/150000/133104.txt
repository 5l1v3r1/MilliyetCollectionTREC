<DOC>
<DOCNO> 133104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun07.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz radyosunun soğuk şakası pahalıya maloldu... 
</HEADLINE>
<TEXT>

     İngiltere'de dinleyicileri arasında yaptığı bir yarışmada onlardan buz bloklarınının üzerinde olabildiğince uzun süreyle oturmalarını isteyen ve bu yolla üç dinleyicisinin sakatlanmasına neden olan radyo istasyonuna 15 bin sterlin ceza verildi. 
     Birmingham bölgesinde yayın yapan BRMB radyo istasyonunun ''Kentin En Soğuk Oturumu'' adıyla düzenlediği yarışmada, sıfırın altında 78 derecedeki kalıpların üzerinde en uzun oturan kişiye Birmingham Müzik Festivali biletlerinden verileceği belirtildi. 
     Üç dinleyicinin yarışmaya katıldıktan sonra vücutlarında açılan yaralar yüzünden 8-10 haftayı hastanede tedavi görerek geçirmek zorunda kaldığına ve vücutlarında soğuk yüzünden meydana gelen yanıkla, deri, yağ ve kas kaybı oluştuğuna dikkat çeken avukatları, bu yaraların kapanabilmesi için her hastaya yeniden doku nakli yapılmak zorunda kalındığına işaret etti. 
     Londra'daki Capital radyosunun bir ortaklığı olan BRMB radyo istasyonu sorumluluğunu kabul ederken, yarışmacılardan dördünün inat edip 45 dakika oturduğunu, bu dakikadan sonra bir yarışmacının yarışmayı terk ettiğini belirten savcı, bundan sonra kalan 3 yarışmacının fenalaştığını kaydetti. 
     Bu kişilerin daha sonra sırayla hasteneye kaldırıldığını ve yanık tedavisi bölümünde tedavi altına alındığını ifade eden savcı, radyo istasyonunun böyle bir yarışma düzenlemeden önce, bunun muhtemel sonuçları hakkında bilgi sahibi olması gerektiğine dikkat çekti. 
     Buz bloklarının çok soğuk olduğunu ve yarışmacıların üst bacak bölümlerindeki sinirlerin donmasına yol açtığını ve bu nedenle de yarışmacıların yanık yüzünden duymaları gereken acıyı hissetmediklerini belirten savcı, bunun radyo istasyonunun açık bir ihmali olduğunu söyledi. 
     Radyo istasyonunun avukatları ise ''biraz eğlence'' amaçladıklarını, sonucu üzüntüyle karşıladıklarını ve başta 15 bin sterlinlik ceza olmak üzere, üzerlerine düşen bütün ödemeleri yapmaya hazır olduklarını bildirdi. 
     





</TEXT>
</DOC>
