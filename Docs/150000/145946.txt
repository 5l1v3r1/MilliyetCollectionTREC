<DOC>
<DOCNO> 145946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun39.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ ''Kuzeyden saldırıya peşmergeler de katılacak..'' 
</HEADLINE>
<TEXT>

     Kuzey Irak'a indirilen 1000 Amerikalı paraşütçünün, peşmergelerin yardımıyla birkaç güne kadar Irak kuvvetlerine karşı kuzeyden saldırı başlatacakları iddia edildi. 
     Amerikan finans çevrelerinin gazetesi Wall Street Journal, Amerikan özel kuvvetleri yetkililerine dayanarak, ''saldırının haftalar değil, birkaç gün içinde başlayacağını ve saldırıya Amerikan birliklerinin yanında peşmergelerin de katılacağını'' yazdı. 
     ''Harekatın, öngörülenden çok daha küçük bir saldırı olacağını'' kaydeden gazete, ''yine de Saddam'ın tüm dikkatini Bağdat savaşı üzerinde toplamasının önüne geçileceğini'' belirtti. 
     Haberde, ''ABD'nin Türkiye üzerinden çok daha büyük bir kara kuvveti sevk etme planlarının TBMM'nin izin vermemesi yüzünden gündemden kalktığı'' da kaydedildi. Gazete, ''Amerikan askerlerinin kuzey Irak'ta bulunmalarının, petrol yatakları olan Kerkük ve Musul'un güvence altına alınmasını sağladığını'' savundu. 
     Gazete, kuzey cephesinde Ensar El İslam milisleriyle de çarpışmalar olduğunu, ancak Hurmal ve Biyara'da konuşlanmış bu milislerin Amerikan hava kuvvetlerince vurulduğunu kaydetti. 
     Haberde, Irak Kürdistan Yurtseverler Birliği IKYB yetkilisi Kusret Resul Ali'nin, peşmergelerin çok yakında Amerikalıların koordinasyonu altında, Ensar El İslam kuvvetlerine karşı saldırı başlatacaklarını açıkladığı belirtildi. 
     


     




</TEXT>
</DOC>
