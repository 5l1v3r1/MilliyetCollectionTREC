<DOC>
<DOCNO> 141910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/guncel/gun99.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

AKP ret cephesi Zorlama, çatlarız      AKP’dekİ ret cephesi Erdoğan’ı, "Zorlama, çatlarız" diye uyardı. Ret cephesinin önde gelen isimlerinden İstanbul Milletvekili Emin Şirin, "Zorlama olmaz, grup kararı alınmazsa bundan sonra partide en ufak bir çatlak olmaz" dedi. Şirin, Genekurmay Başkanı Org. Özkök’ün açıklamalarını da talihsiz bir açıklama olarak değerlendirdi. İkinci tezkereye de "ret" verecek milletvekilleri, kulislerde ABD’nin ret kararına rağmen hazırlıkları sürdürmesi ve ikinci tezkere için bastırması nedeniyle kabul bloğundan da çözülme olabileceğine dikkat çekti. 
     
Sevkiyatlara tam gaz devam      IRAK operasyonu öncesinde İskenderun Limanı ve İncirlik Üssü’nden Güneydoğu’ya yapılan sevkıyatlara hız verildi. İncirlik’ten dün ABD askerleriyle dolu 10 otobüs ile araç ve malzeme taşıyan 50’ye yakın TIR, İskenderun Limanı’ndan 55 araçlık 2 konvoy, Mersin Limanı’ndan 72 TIR Güneydoğu’ya gönderildi. Konvoyda bulunan 8 otobüs askerle askeri malzeme yüklü 4 TIR Gaziantep Havaalanı’na giriş yaptı. Konvoydaki diğer araçlar ise Diyarbakır, Batman ve Mardin’e gönderildi. 
     
Saddam sınırdaki tanklarını çekti      KUZEY IRAK ile Saddam’a ait bölgenin sınırında bulunan Kalak kasabasında iki hafta önce yaşanan hareketlilik yerini sessizliğe bıraktı. Musul’dan gelen kamyonlar köprüden geçerek Kuzey Irak ile ticareti sürdürürken, iki hafta önce Saddam’ın konuşlandırdığı tank ve ağır silahların sınırdan çekildiği görüldü. Tank ve uçaksavar gibi ağır silahların iç kesimlere kaydırılarak Musul ve Kerkük çevresine çekildiği öğrenildi. Saddam’ın hapishanelerden çıkan ve değişik Arap ülkelerinden gelen gönüllü savaşçıları sınır bölgelerinde görevlendireceği söyleniyor. 
     
Köylüler pazarlıkta...      ABD’nin ilk kez önceki gün askeri yığınak yaptığı Gaziantep Havaalanı’nın bitişiğindeki Sazgınlı köyünde, Mardin’deki gibi kiralık arsa arayışına girdi. ABD’lilerle pazarlıkta anlaşamayan köylülerse "Savaş istemiyoruz" dedi. Devlet Hava Meydanları İşletmesi ek terminal binası yanında konuşlandırılan araçların hemen yanına yaklaşık 100 portatif tuvaletle sekiz çadır kuruldu. Havaalanının bir kilometre batısındaki 800 nüfuslu Sazgın köyü sakinleri, 10 gün önce ABD’li ve Türk görevlilerin köye geldiğini ve 600 dönüm araziyi üç aylığına kiralamak istediklerini bildirdi. Dönüm başına aylık bin dolar ücret talep ettiklerini belirten köylüler, "ABD’liler ise 100 dolar teklif edip, pazarlıkla 424 dolara kadar çıktı. Kabul etmeyince bir hafta sonra geleceklerini belirtip ayrıldılar. Kiraya vereceğiz diye nohut ekmedik" dedi. 
     
ABD’nin ilk hedefi ENSAR EL İSLAM      ABD, Kuzey Irak’ta üstlenen Ensar El İslam’a karşı operasyon hazırlığı içinde. Ensar’a yönelik operasyonun Irak’a düzenlenmesi beklenen harekatla aynı anda gerçekleştirileceği kaydedildi. Usame bin Ladin’in El - Kaide örgütüyle ilişkili olduğu iddiasıyla suçlanan ve Halepçe bölgesinin bir bölümünü denetimi altında tutan Ensar El İslam örgütü, iki yıldır ağır kayıplar verdirdiği KYB’nin isteği üzerine, öncelikli hedef oldu. Süleymaniye kentinde KYB’liler ve ABD askeri uzmanlarının yaptığı toplantıda Ensar’a operasyon için düğmeye basıldı. 
     



 GÜNCEL 

















</TEXT>
</DOC>
