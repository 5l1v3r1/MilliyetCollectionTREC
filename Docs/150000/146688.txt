<DOC>
<DOCNO> 146688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/spor/spo05.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇiRKiN iTTiFAK 
</HEADLINE>
<TEXT>

Leeds United, Sunderland, Chelsea ve Manchester United’ın fanatik taraftarları, İngiltere- Türkiye karşılaşmasında, İstanbul’da ölen iki Leedsli holiganın intikamını almak için birleşti 
     MURAT AĞCA 

     Eski hesaplar 
     İNGİLTERE’DE holiganlar, Türkiye maçı öncesi adeta "kutsal ittifak" ilan etti. İngiliz hükümeti tarafından fişlenerek, Dünya Kupası’na gitmeleri engellenen holiganlar, uzun süren suskunluk sonrası ayaklarına gelen fırsatı kaçırmak istemezken, Türkiye ile görülecek eski hesaplar nedeniyle işbirliği yapma kararı aldılar. Holiganların özellikle İstanbul’da öldürülen iki Leedsli taraftarın "kanını yerde bırakmamak" için birleştiği öğrenildi. 
     
     Sanal ortamda plan 
     ADA medyası, özellikle Leeds United, Sunderland, Chelsea ve Manchester United gibi kulüplerin fanatik taraftarları arasındaki sanal ortamda kurulan bağlantılarda, maçı izlemeye gelecek 5 bine yakın Türk taraftara saldırı planları yapıldığını iddia etti. Ayrıca savaş ortamındaki İngilizler’in, bir müslüman ülkenin milli takımına göstereceği tepkinin nasıl olacağı da güvenlik güçleri tarafından önceden kestirilemiyor. 
     
     Polis alarma geçti 
     LIECHTENSTEIN maçı öncesi ve sonrasında çıkan olayları erken uyarı kabul eden güvenlik güçleri de alarma geçti. İngiliz polisinin, 500’ü stadda olmak üzere binlerce görevliyle şehirdeki güvenliği en üst düzeyde sağlamaya çalışacağı ifade edildi. Leedsli taraftarların İstanbul’daki kanlı gecenin intikamını almak için olayları tetiklemesinden ve bu amaçla poliste kayıtlı olmayan yeni holiganları Sunderland’e sızdırmasından korkuluyor. 
     
İngiltere’de güvenlik zirvesiAnkara ve İstanbul Emniyet müdürleri Londra’ya gidiyor 
     TOLGA ŞARDAN 

     İÇİŞLERİ Bakanlığı, İngiliz holiganlarının Liechtenstein maçı öncesi Türkler’e karşı yaptığı saldırı üzerine harekete geçti. Emniyet önce iki polis müdürünün İngiltere’ye gönderilmesine karar verdi. Ancak Genel Müdür Gökhan Aydıner, gelişmelerin önemi nedeniyle İstanbul Emniyet Müdürü Celalettin Cerrah ve Ankara Emniyet Müdürü Ercüment Yılmaz’ı görevlendirdi. 
     CERRAH ve Yılmaz bugün Londra’ya giderek, Taksim olaylarının intikamını almak isteyen çılgın İngiliz futbolseverlerin eylemlerine karşı hazırlıklarını sürdüren İngiliz polisiyle güvenlik toplantıları yapacak. İki müdür, ayrıca Milli Takım’ın maç öncesi ve sonrasında korunmasında İngiliz polisi ile irtibat kuracak. Bu arada Emniyet, İngiliz Interpolü’nü de uyardı. 
     
Taşfırın destek      Çocuklar Duymasın adlı TV dizisinin sevilen oyuncusu Tamer Karadağlı da Milli Takım’ın maçını izlemek üzere İngiltere’ye gitti. Karadağlı, "Umudumuz sportmence bir karşılaşma olması. Holiganların saldırabileceği söyleniyor. Ama Türkler’in de eli armut toplamayacaktır" diye konuştu. 
     
Federasyon uçak kaldırdı      FUTBOL Federasyonu, İngiltere - Türkiye karşılaşması için özel uçak kiralayarak, aralarında federasyon yönetim kurulu üyeleri, milletvekilleri ve sanatçıların da bulunduğu 93 kişiyi İngiltere’ye götürdü. Başkan Vekili Ata Aksu, "Sporun içinde olan insanları davet ettik. 20’nin üzerinde milletvekili var. Milli takıma destek vermeye gidiyoruz" dedi. 
     BAŞKAN Haluk Ulusoy’un amcası Sefer Ulusoy ise milletvekillerini eleştirdi. Ulusoy, "İngiltere’ye gözüm arkada gidiyorum. Bu ekonomi ne olacak. Bizimle gelen milletvekillerine bu ortamı bırakıp nasıl gittiklerini de sordum. Başkaları gidebilir, ama bu ortamda onların gitmesi yanlış. Savaş var, ABD yardımları kesti. Ekonomi kötü durumda" diye konuştu. 
     


SPOR 
























</TEXT>
</DOC>
