<DOC>
<DOCNO> 129738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun14.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Dışişleri Bakanı Atina'da... 
</HEADLINE>
<TEXT>

     İran Dışişleri Bakanı Kemal Harrazi, Tahran'ın Irak'ta bir savaş olasılığından büyük endişe duyduğunu söyledi. 
     Harrazi, bugün geldiği Atina'da Yunanistan Dışişleri Bakanı Yorgo Papandreu ile görüştü. 
     Harrazi, görüşmeden sonra gazetecilere yaptığı açıklamada, İran'ın Irak'ın komşusu olarak, bir savaş halinde mülteci akını ve kimyasal silahların etkisi benzeri kendi endişeleri olduğunu vurguladı. 
     Irak konusunda komşu ülkelere danışılması gerektiğini belirten Harrazi, ''Bağdat BM denetçileriyle işbirliği yapıyor, bizce savaşa gerek yok. Bundan kaçınılmalıdır. AB'nin de pozisyonunun aynı olduğuna ve birlikte bölgede savaştan kaçınılması için çalışabileceğimize inanıyorum'' dedi. 
     Yunanistan'ın AB dönem başkanlığını devralmasının ardından Atina'yı ziyaret eden ilk dışişleri bakanı olmaktan mutlu olduğunu da söyleyen Harrazi, Tahran'ın Yunanistan'ın dönem başkanlığı sırasında AB-İran ilişkilerinin ve işbirliğinin gelişmesi için büyük çaba harcayacağını kaydetti. 
     AB ile İran arasındaki görüşmelerin Ticaret ve İşbirliği Anlaşması imzalamaya yönelik siyasi ve ekonomik içerikli olduğunu ifade eden Harrazi, bu anlaşmanın İran için önem taşıdığını belirtti. 
     Harrazi, ''İlk görüşmeleri Brüksel'de yaptık. Çok olumlu olarak niteleyebileceğim bu görüşmelerin ikincisini Mart ayında Tahran'da yapacağız. Diyalog yoluyla çeşitli konularda bir anlaşma noktasına varabileceğimize inanıyorum. Bölgede Dağlık Karabağ, Irak, Ortadoğu krizi gibi pek çok kriz var. İşbirliği ile bölgede barışı yerleştirebiliriz'' dedi. 
     
     PAPANDREU'NUN AÇIKLAMASI 
     Papandreu ise AB ile İran arasındaki ilişkilerin gerek ekonomik işbirliği alanında gerekse insan hakları konulu diyalog alanında iyi gelişmesini umduğunu söyledi. 
     Harrazi ile AB-İran ilişkileri, Irak'taki gelişmeler, Ortadoğu ve AB'nin Irak'a ilişkin tavrı konularını ele aldıklarını açıklayan Papandreu, ''AB'nin Irak konusundaki tutumu oldukça nettir. Irak'ın BM kararlarına tam olarak uymasını bekliyoruz. Bu, uluslararası toplumun diplomatik zaferi olacaktır ve savaştan kaçınmanın yolu da budur. Gelişmelerin bu yönde olmasını umuyoruz. Sayın Harrazi ile Irak konusunu görüştük ve bir komşu ülke olarak bu çok önemli konuda İran'ın çeşitli önerileri var. Kendisiyle, AB-İran ilişkileri çerçevesinde yakın işbirliği içinde olcağız'' dedi. 
     





</TEXT>
</DOC>
