<DOC>
<DOCNO> 141308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo30.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat Galatasaray maçına tam anlamıyla hazırız... 
</HEADLINE>
<TEXT>

     Fenerbahçe'nin savunma oyuncusu Ümit Özat, yarın Galatasaray ile yapacakları derbi maçına tamamıyla hazır olduklarını belirterek, ''Yarın bizim için iyi bir gün olacak'' dedi. 
     Samandıra Tesisleri'nde düzenlenen basın toplantısında basın mensuplarının sorularını yanıtlayan Ümit Özat, yarınki maç öncesi takımın moral ve motivasyon olarak iyi bir düzeyde olduğunu kaydederek, ''Ligin ilk yarısında yaptığımız maçı tartışmamak lazım. Çünkü her maçın havası çok farklı. Şampiyonluk yolunda puan farkını kapatmak için kazanmamız gereken bir maç. Hedefimizi gerçekleştirebilmek için takım olarak en iyisini yapıp, sahadan galibiyetle ayrılmak istiyoruz'' diye konuştu. 
     İstanbul İl Spor Güvenlik Kurulu'nun, sarı-lacivertli taraftarlara maçta yer ayrılmaması yönünde aldığı karara da değinen sarı-lacivertli futbolcu, ''Taraftarlarımızın olması psikolojik olarak büyük bir destek. Ancak yarın statta yer almayacaklar. Ama şunu biliyoruz ki, gönülleri bizimle beraber. Yarın alacağımız bir galibiyeti, bir sonraki hafta kendi sahamızda yapacağımız maçta kutlarız'' dedi. 
     Ligde teknik sorumlu Oğuz Çetin ile birlikte daha öncekinden farklı bir sistemde oynamaya başladıklarını anlatan Ümit, yeni sistemde takımdaki her futbolcuya eşit görev düştüğünü bildirdi. Sarı-lacivertli futbolcu, ''Artık bu sistem oturdu. Çok çağdaş bir sistem. Herkese binen güç eşit olarak dağılıyor. Bunun faydasını da Fenerbahçe görüyor'' diye konuştu. 
     
     REVIVO KONUSU 

     Revivo'nun, ara transfer döneminde Galatasaray'a geçmesine ve kendilerine karşı oynayacağının hatırlatılması üzerine Ümit Özat, şunları söyledi 
     ''Ben Revivo ile 1.5 yıl beraber oynadım. Ama o şimdi rakibimize gitti. Bu futbolun doğasında var. Ama yarınki maçta bunu düşünmeden, bizim kendimizi düşünmemiz lazım. Revivo da kendisini düşünmeli. Saha dışında hepimiz arkadaşız. İki camia arasında yaşanan bu transfer olayı ne ilk, ne de son olacak. Olayı Revivo tarafına taşımamak lazım.'' 

     
</TEXT>
</DOC>
