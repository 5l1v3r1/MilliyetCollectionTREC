<DOC>
<DOCNO> 126249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/dunya/adun.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA savaş için düğmeye bastı 
</HEADLINE>
<TEXT>

New York Times, ABD ajanlarının Irak’ın kuzeyinde operasyon için altyapı çalışmalarına başladığını, üs yapılacak noktaların belirlendiğini yazdı 
     SEMA EMİROĞLU New York 

     New York Times gazetesi, ABD’nin Kuzey Irak’ta savaş hazırlıklarına başladığını bildirdi. Gazete, dün birinci sayfadan verdiği haberde, hazırlıkların özellikle Kuzey Irak Kürt bölgesine odaklanan istihbarat birimleri ve ABD Merkezi Haberalma Teşkilatı CIA tarafından yapıldığına dikkat çekti. New York Times, askeri planlamacıların da Irak’ın en uzak köşelerine kadar giderek savaş sırasında kullanılabilecek, üs yapılmaya elverişli noktaları saptadıklarını belirtti. 
     Gazete, Amerikan birliklerinin henüz Kuzey Irak’a girmediğini, Arap ve Türk basınında yer alan "Asker ve malzeme yüklü 50 Amerikan kamyonu Kuzey Irak’a girdi" haberlerinin gerçeği yansıtmadığını yazdı. 
     
     Peşmergelere Macaristan’da eğitim 
     New York Times’a göre, Amerikan istihbarat birimleri son haftalarda Kuzey Irak’taki faaliyetlerini yoğunlaştırdı. Celal Talabani liderliğindeki Kürdistan Yurtsever Birliği KYB ve Mesut Barzani’nin başkanı olduğu Kürdistan Demokratik Partisi KDP ile yaklaşık iki aydır yakın işbirliğine giren CIA, üst düzey Kürt yetkililerle ABD öncülüğünde silahlı bir muhalif grup oluşturmak için görüşmeler yapıyor. Seçilen "CIA peşmergeleri" Macaristan’da eğitilecek. Olası bir savaş sırasında Amerikan askerlerine yardımcı olacak, bölgeyi iyi tanıyan Kürt rehberler ile tercümanlar da CIA tarafından işe alınıyor. 
     
     Faaliyetleri bölgenin rutini oldu 
     Gazete, CIA faaliyetlerinin Kuzey Irak’ta günlük rutin olaylar arasına girdiğini ve herkes tarafından kanıksandığını belirttikten sonra silahlı Kürt korumaları eşliğinde gezen bir CIA timinin gazetenin foto muhabiri tarafından bir süpermarkette tesadüfen görüldüğünü yazdı. 
     Haberde, CIA timlerinin El Kaide ile bağlantısı olduğu iddia edilen radikal İslamcı Kürt grubu Enser El İslam militanlarını sorguladıkları, bunun dışında Kuzey Irak’ın siyasi ve askeri durumunu analiz ettikleri belirtildi. Gazeteye göre, CIA ekiplerinin en önemli hedefleri ise savaş sırasında kullanılmak üzere önde gelen Kürt şahsiyetlerle yakın ilişki kurmak. 
     
Türk tankları Bamarni’de      Gazete, Kürtlerin CIA ekiplerini büyük bir memnuniyetle karşıladıklarını ancak başta İran olmak üzere Suriye ve Türkiye’nin bu durumdan rahatsız olduğuna dikkat çekti. New York Times ayrıca Türk askerlerinin de Kuzey Irak’ta bulunduğunu, Türk zırhlı araçlarının Bamarni havaalanı çevresinde görüldüğünü yazdı. Kürt köylüler Türklerin 1997’de varılan anlaşma çerçevesinde bölgede bulunduğunu, sayı ve faaliyetlerinin değişmediğini söyledi. 
     



 DÜNYA 











</TEXT>
</DOC>
