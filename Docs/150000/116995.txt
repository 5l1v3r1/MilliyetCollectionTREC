<DOC>
<DOCNO> 116995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur07.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Bir meşruiyet tartışması açmayı uygun görmüyorum'' 
</HEADLINE>
<TEXT>

     CHP Genel Başkanı Deniz Baykal, ''Biz tek başına iktidar olmak istedik ama şimdi tek başına muhalefet olduk'' dedi. Baykal, Türkiye'nin tekrar rejim tartışmalarına girmemesi gerektiğini belirterek, ''Umarım iktidar, Türkiye'nin tekrar rejim sorunlarını konuştuğu, laiklik tartışmalarının içine sürüklendiği bir noktaya gelmemesi için üzerine düşeni yapar. Biz üzerimize düşeni yapacağız'' diye konuştu. 
     Baykal, Antalya'dan Ankara'ya dönüşünde Esenboğa Havaalanı'nda gazetecilerin sorularını yanıtladı. Baykal, ''AK Parti'nin hükümeti kurma olanağı elde ettiğini hatırlatarak, AK Parti'yi kutladı ve başarı diledi. 
     CHP olarak 3.5 yıl sonra tekrar TBMM'deki yerlerini aldıklarını ve oylarını 2 kattan fazla arttırdıklarını anlatan Baykal, ancak bunun kendilerinin beklediği bir sonuç olmadığını ve daha iyi bir sonuç almayı hedeflediklerini ve bunu hak ettiklerini söyledi. 
     Baykal, milletin kararını saygıyla karşıladıklarını, bundan sonra bu karar doğrultusunda görev yapacaklarını ifade ederek, ''Yaptığımız çalışmaların gelecekte, bu seçimde sergilediğimiz iddiaların gelecekte bize güç katacağına inanıyoruz. Bizim, mücadelemizin zaman içinde ortaya çıkması gibi bir özelliğimiz var. Geçmişte öyle oldu. Bu seçimde de öyle olacağını düşünüyoruz. Böyle bir iddia sergilemiş olmaktan pişman değiliz. Fakat milletin takdiri önem taşıyor. Bu takdir doğrultusunda gerekeni yapacağız'' diye konuştu. 
     
     HUKUKİ MEŞRUİYET 

     Baykal, Parlamento'nun yeni yapısı hakkındaki bir soruyu yanıtlarken, ''Tabii bu bir statü kaynağıdır. Toplumun yüzde 45'inin Parlamento'da temsil edilememiş olması çok önemli bir sorundur. Bunu bir hukuku meşruiyet konusu olarak görmek doğru olmaz diye düşünüyorum. O nedenle, bir meşruiyet tartışması açmayı uygun görmüyorum'' dedi. 
     Baykal, kendilerinin yapıcı bir muhalefet partisi olarak gayret göstereceklerini, bir sorun çıkarmayacaklarını ifade ederek, Türkiye'nin yeter derecede sorunu bulunduğunu ve sorunları artırmayacaklarını bildirdi. Baykal, çözümlerin oluşturulmasında katkıda bulunacaklarını ve iyi niyetle çalışacaklarına işaret ederek, ''Yardımcı olmaya gayret edeceğiz'' diye konuştu. ''Toplumun yüzde 45'lik kesiminin parlamento dışında kalmış olması bizim sorumluluğumuzu çok daha yüksek bir düzeye çıkarmıştır'' görüşünü savunan Baykal, Parlamento'daki tek muhalefet partisi olarak Parlamento dışında kalan yüzde 45'lik muhalefet kesiminin de sorumluluğunu üstlenmeye kendilerini mecbur saydıklarını kaydetti. Baykal, bu nedenle sadece Parlamento zemininde değil, aynı zamanda toplumun tüm kurumlarıyla, sivil toplum kuruluşlarıyla, TBMM dışında kalmış siyasi partilerle yakın ilişki ve işbirliği içinde olacaklarını söyledi. Baykal, onların da sorunlarına, özlemlerine sahip çıkmaya çalışacaklarını vurgulayarak, onlara da sözcülük yapmaya çalışacaklarını ifade etti. Baykal, bunun CHP'nin Parlamento içindeki durumunu çok daha önemli hale getirdiğine dikkati çekti. 
     
     ''MİLLETE KÜSKÜNLÜK OLMAZ'' 

     ''Biz tek başına iktidar olmak istedik ama şimdi tek başına muhalefet olduk'' diyen Baykal, tek başına muhalefet olmanın ek sorumlulukları bulunduğunu söyledi. Baykal, ''Şimdi o sorumlulukları da yükleneceğiz. Büyük bir şevkle, inançla görevimizi yapacağız. Şimdi yeni dönem, yeni görevler ve yeni sorumluluklar var. Millete küskünlük olmaz. Milletimize yeni konumda da hizmet vermeye devam edeceğiz'' dedi. 
     Baykal, yeni ikili yapının Türkiye'nin sorunlarını çözüm için bir şansı beraberinde getirme dileğinde bulunarak, şunları kaydetti 
     ''Bu çerçevede üzerinde durulması gereken nokta şudur ikili yapıya geçilmesinin bazı sorunları doğurmaması konusunda özel bir dikkate ihtiyaç var. Özellikle iktidar partisi çok sorumlu davranmak zorundadır. Türkiye'nin olup bittilere emrivakilere, 'güç bende, yetki bende' anlayışıyla toplumun tümünün paylaşamayacağı birtakım dayatmalara girilmemesine ihtiyaç var. Umarım bu konuda, iktidar gerekli dikkati sergileyecektir. Biz de onların sorumlu davranmasına yardımcı olmaya çalışacağız. Türkiye'yi zorlamamak lazım. Ölçülü, alçakgönüllü ve sorumlu davranma ihtiyacı en yüksek düzeydedir. Önümüzdeki dönemde, bu açıdan da iktidar ciddi bir sınav verecektir.'' 
     
     ''TOPLUMDA YAYGIN BİR KAYGI GÖRÜYORUM'' 

     Baykal, AK Parti Lideri Recep Tayyip Erdoğan ile görüşüp görüşmediğinin sorulması üzerine henüz görüşmediğini belirterek, ''Bundan sonra görüşeceğiz. Parlamento'da beraber çalışacağız. Umarım, Türkiye için iyi olur'' dedi. 
     Baykal, bir başka soruyu yanıtlarken de ''AK Parti'nin tek başına iktidar olması konusunda toplumda yaygın bir kaygı gördüğünü'' belirterek, şöyle konuştu 
     ''Böyle bir kaygının varlığı hükümetin davranışını etkileyecektir, etkilemelidir. Şimdiden bir peşin suçlama yapmak istemiyoruz. İyi niyetle davranmak istiyoruz. Aksi ortaya çıkıncaya kadar bu davranışımızı sergileyeceğiz. Ama elbette Türkiye'de her türlü yeni gelişmeye karşı dikkatliyiz, hazırlıklıyız. Umarım bu sorunlar, bu rejim sorunları gündeme gelmez. Bu konuda asıl sorumluluk iktidardadır. Umarım iktidar, Türkiye'nin tekrar rejim sorunlarını konuştuğu, laiklik tartışmalarının içine sürüklendiği bir noktaya gelmemesi için üzerine düşeni yapar. Biz üzerimize düşeni yapacağız. Bu sorunların gündeme gelmemesi gereğine inanıyoruz. O nedenle, iyi niyetle yapıcı bir anlayış içinde olacağız. Ama toplum bu konuda çok duyarlı...O konudaki gelişmeler dikkatle izlenecektir. İzleneceğinin bilinmesi de iktidar üzerinde bir ciddi fren olacaktır, olmalıdır. Yeni dönemde, sorumlu ve alçakgönüllü davranma ihtiyacı var. İktidar bu açıdan bir sınav verecektir.'' 
     
     ''PARLAMENTO'DA YALNIZLIK DUYGUSU...'' 

     Baykal, parlamentoya girememiş partiler adına burukluk hissettiğini belirterek, bunu daha önce yaşamış bir siyasi parti olarak çok iyi anladığını söyledi. 
     Baykal, ''Türkiye adına da alışmadığımız bir şey. Kendimizi, iç dünyamızı hazırlamadığımız bir tablo. Birdenbire böyle bir Parlamento'da yalnızlık duygusu içinde olacağımızı görüyorum ama bunu taşıyacağız ve gereğini yapacağız. Orada arkadaşlarımızla yakın işbirliği içinde olacağız'' diye konuştu. 
     Parlamento dışında kalan siyasi partilerle de daha özel ilişkiler geliştirmeye çalışacağını, onlarla dayanışma içinde olacağını anlatan Baykal, TBMM'ye yansıyamamış olan halk kesiminin sözcüsü olmak gibi bir sorumluluk taşıdıklarının farkında olduklarını ve bunun gereğini yerine getireceklerini söyledi. 
     





</TEXT>
</DOC>
