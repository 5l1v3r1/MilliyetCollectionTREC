<DOC>
<DOCNO> 100248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/yasam/yas02.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderin böylesi 
</HEADLINE>
<TEXT>

MHP lideri Bahçeli’nin sekreteri Hülya Aslanahi ve koruma polisi eşi, Denizli’de bir trafik kazasında can verdi. Diğer araçta bulunan Eker çifti de, komşularıydı 
     ANKARA Milliyet 

     Ankara’da yaşayan ve komşu olan Aslanahi ile Eker ailesinin üyeleri "rastlantının böylesi" dedirten trafik kazası geçirdi. İki otomobilin kafa kafaya çarpıştığı korkunç kazada, 3 kişi ölürken, 2’si ağır 4 kişi yaralandı. 
     
     Yıllık izin dönüşü facia 
     MHP’nin eski genel başkanı Alparslan Türkeş’in sekreterliğini ve MHP Grup Sekreterliği’ni yürüten, şu anda da MHP Genel Başkanı Devlet Bahçeli’nin sekreterliğini yapan Hülya Aslanahi 35 ve DGM Savcısı Cengiz Köksal’ın koruması olan polis eşi Mahir Oktay Aslanahi 37 , geçen yıl Didim’den satın aldıkları yazlık evi görmek üzere yıllık izinlerini aldı. Aslanahi’ler 2 yaşındaki çocukları Utku Vural ile cumartesi sabahı Ankara’dan Didim’e hareket etti. 
     
     Kafa kafaya çarpıştılar 
     Aynı saatlerde Ankara’ya dönmek üzere Didim’den yola çıkan Eker ailesinin yolculuğu başladı. TKİ’de Baş Uzman olarak çalışan Lütfü Eker 54 , eşi Türkan 45 , Selçuk Üniversitesi Makina Mühendisliği’nde okuyan kızı Evrim 20 ile ilköğretimden bu yıl mezun olan kızı Ezgi’nin 16 bulunduğu otomobil, Denizli’nin Çardak ilçesi yakınlarında hatalı sollama sonucu Aslanahi ailesinin bulunduğu otomobil ile kafa kafaya çarpıştı. 
     Korkunç kaza sonucunda, Hülya Aslanahi, Mahir Oktay Aslanahi ile Lütfü Eker hayatlarını kaybetti. 
     Ezgi ve Türkan Eker ağır yaralı, Evrim Eker ile Utku Vural Aslanahi yaralı olarak Pamukkale Tıp Fakültesi Hastanesi’nde tedaviye alındı. 
     
     100 metre bile yok 
     Kazanın Oktay Aslanahi’nin önünde seyreden kamyonu hatalı sollaması sonucu olduğu belirtilirken, aralarında 100 metre bile bulunmayan komşu evlerde acılı anlar yaşandı. Aslahani çiftinin ölümü MHP çevrelerinde de büyük üzüntü yarattı. 
     
MHP’de büyük üzüntü      Başbakan Yardımcısı Devlet Bahçeli’nin sekreteri Hülya Aslanahi, küçük kızını da bayramlarda MHP Genel merkezi’ne getirip Bahçeli’yle tanıştırıyordu. Çiftin ölümü, MHP’de büyük üzüntü yaratırken, MHP grup bürosunda, Aslanahi’nin çalışma masasına çiçekler konuldu ve bir fotoğrafı asıldı. 
     



 YAŞAM 



















</TEXT>
</DOC>
