<DOC>
<DOCNO> 126096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur18.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Hablemitoğlu'nun tabutuna karanfil... 
</HEADLINE>
<TEXT>

     Uğradığı silahlı saldırı sonucu öldürülen Ankara Üniversitesi Öğretim Üyesi Dr. Necip Hablemitoğlu için Kocatepe Camii'nde tören düzenlendi. 
     Törene, Cumhurbaşkanı Ahmet Necdet Sezer, TBMM Başkanı Vekili İsmail Alptekin, Başbakan Abdullah Gül, Genelkurmay Başkanı Orgeneral Hilmi Özkök, Devlet Bakanı ve Başbakan Yardımcıları Ertuğrul Yalçınbayır ile Mehmet Ali Şahin, bazı bakanlar, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Bülent Alpkaya, Jandarma Genel Komutanı Orgeneral Şener Eruygur, Genelkurmay 2. Başkanı Orgeneral Yaşar Büyükanıt, Hava Kuvvetleri Kurmay Başkanı Korgeneral Nuri Solakoğlu, çok sayıda subay ve astsubay, eski TBMM Başkanı Ömer İzgi, DYP Genel Başkanı Mehmet Ağar, DSP Genel Başkanı Bülent Ecevit, YTP Genel Başkanı İsmail Cem, CHP Genel Sekreteri Önder Sav ve bazı parti yöneticileri, Eski Anayasa Mahkemesi Başkanı ve Cumhuriyetçi Demokrasi Partisi Genel Başkanı Yekta Güngör Özden, Emniyet Genel Müdürü Kemal Önal, ATO Başkanı Sinan Aygün, ASO Başkanı Zafer Çağlayan, Emekli Tümgeneral Osman Özbek, eski Yargıtay Cumhuriyet Başsavcısı Vural Savaş, Ankara Cumhuriyet Savcısı Nuh Mete Yüksel ve kalabalık bir vatandaş topluluğu katıldı. 
     Cumhurbaşkanı Sezer, Necip Hablemitoğlu'nun eşi Şengül Hablemitoğlu'na başsağlığı diledi. 
     Aynı şekilde, Başbakan Gül de, Şengül Hablemitoğlu'na başsağlığı dileklerini iletti. 
     Cenaze namazına katılan ve Hablemitoğlu'nun Türk bayrağına sarılı tabutuna karanfil bırakan Gül, tabutun cenaze arabasına taşınmasına da bir süre eşlik etti. 
     Gül, daha sonra, Cumhurbaşkanı Sezer, Genelkurmay Başkanı Orgeneral Özkök ve kuvvet komutanlarının bulunduğu bölüme giderek, tek tek tokalaştı. 
     Cenaze, arabaya taşınırken komutanlar ve askerlerin selam verdikleri gözlendi. 
     Cenazeye katılanlardan bazılarının altında ''Milliyetçi ve laik fikirlerin savunucusu'' yazısı bulunan Hablemitoğlu'nun posterlerini taşıdıkları gözlendi. 
     Hablemitoğlu'nun cenazesi, arabaya taşınırken alkış tutulması üzerine, ailesinin alkışlanmaması yönündeki isteği anons edildi. Anonsa rağmen kısmen alkışlama devam etti. 
     Namaz kılınmadan önce imam cenazenin önünü kapatmamaları konusunda gazetecileri uyardı. Hoca namazı kıldırdıktan sonra ''İslamın ve insanlığın tasvip etmediği bu tür bir olayın bir daha yaşanmaması'' dileğinde bulundu. 
     Cenaze töreni ile ilgili polis geniş güvenlik önlemi alırken, caminin minaresinden kamerayla çekim yaptı. 
     Bu arada, akli dengesinin yerinde olmadığı belirtilen biri kadın iki kişi polis tarafından cami avlusundan uzaklaştırıldı. 
     Hablemitoğlu'nun cenazesi defnedilmek üzere Karşıyaka Mezarlığı'na götürüldü. 
     





</TEXT>
</DOC>
