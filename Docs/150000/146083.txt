<DOC>
<DOCNO> 146083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/agun.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ı devirmek kolay olmayacak 
</HEADLINE>
<TEXT>

Önce ABD’li komutanlar, "Savaş aylarca sürebilir" dedi. Şimdi de İngiltere Başbakanı Blair, Saddam’ı iktidardan uzaklaştırmanın zor olduğunu söylüyor 
     DIŞ HABERLER SERVİSİ 

     ABD Savunma Bakanlığı ve Irak’taki üst düzey komutanlar, Irak’ta karşılaşılan direniş ve kötü hava koşulları gibi nedenlerle savaşın aylarca sürebileceğini düşünmeye başlarken, İngiltere Başbakanı Tony Blair de, Saddam Hüseyin’i iktidardan uzaklaştırmanın zor olacağını söyledi. BBC’ye açıklamalarda bulunan Blair, önceki gün görüştükleri ABD Başkanı George W. Bush’un "Ne kadar sürerse sürsün zafere kadar savaşacakları" açıklamasını tekrarlayarak, "Zor ve çetin mücadeleler olacağını biliyordum. Şimdi bir haftadır bu savaşın içindeyiz ve korkunç kısmı başarıldı" dedi. 
     
     BM İLE ÇALIŞMALIYIZ’ 
     Saddam’ın sağ mı, ölü mü olduğunu ya da yara alıp almadığını bilmediklerini kaydeden Blair, "Bildiğimiz, kendisini gösterebilecekleri her türlü görüntüyü kaydetmiş oldukları" diye konuştu. Irak’ın geleceğinin Amerikalılar ve İngilizler tarafından yönetilmesi gerektiğini söylemediklerini ifade eden Blair, şöyle devam etti "Bugün yapmamız gereken, Irak’ta mümkün olduğunca temsili bir hükümete sahip olmak ve bunu garanti altına almak için çabalamaktır ve bunun için de BM ile çalışmalıyız." 
     
Irak ordusunu hafife almışız’      İngiliz komutan Albay Chris Vernon, Irak’taki müttefik askerlerinin, Basra’daki Saddam’a bağlı güçleri hafife aldığını söyledi. Basra’nın, henüz ele geçirilmediğini kaydeden Vernon, düzenli birliklerle çarpışırken az da olsa zorluk çeken İngiliz askerlerinin, paramilis güçlerle beklenenden daha çetin çatışmalara girdiğini ifade etti. Irak ordusuyla karşılaştıklarında, onları çok kolay yenebilecekleri kanısında olduklarını belirten Vernon, "Son 5 gündür kent dışını top ateşine tutuyoruz ama merkeze saldırmadık. Basra’da öncelikle Baas Partisi ve ona bağlı birlikleri yok etmek gerekiyor" dedi. 
     


GÜNCEL 























</TEXT>
</DOC>
