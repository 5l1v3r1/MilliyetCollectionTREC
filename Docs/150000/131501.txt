<DOC>
<DOCNO> 131501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo08.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem sakatlanınca, Ender de Milli Takım aday kadrosuna çağrıldı 
</HEADLINE>
<TEXT>

     Efes Pilsen'in ve A Milli Takım'ın oyun kurucusu Kerem Tunçeri, dün akşam FC Barcelona ile oynadıkları Avrupa Ligi maçında sakatlanınca, aynı takımdan genç oyun kurucu Ender Arslan da milli takımın aday kadrosuna çağrıldı. 
     Basketbol Federasyonu'dan yapılan açıklamada, FC Barcelona maçının bitimine 27 saniye kala, bir pota altı mücadelesinde sağ ayak bileğinden sakatlanarak sahayı sedye ile terk eden Kerem'in milli maçlarda oynayıp oynayamayacağının, bugün yapılacak kontrollerde belli olacağı bildirildi. 
     Milli takım doktoru Prof. Dr. Burhan Uslu tarafından muayene edilecek Kerem'in oynayamama olasılığı göz önüne alınarak, Ender Arslan teknik heyet tarafından aday kadroya dahil edildi. 
     A Milli Takım, 33. Avrupa Şampiyonası Eleme Grubu'nda 22 Ocak Çarşamba günü Hollanda, 25 Ocak Cumartesi günü de Litvanya ile İstanbul'da karşılaşacak. 
     





</TEXT>
</DOC>
