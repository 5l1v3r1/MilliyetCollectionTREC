<DOC>
<DOCNO> 108160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/ekonomi/eko03.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yeşillendi umut yolları 
</HEADLINE>
<TEXT>

ABD vatandaşlığının simgesi Green Card’a 150 bin başvuru bekleniyor. Yoğun ilgi, 1.5 trilyonluk bir danışmanlık sektörü yarattı 
     ŞULE YÜCEBIYIK 

     ABD vatandaşlığı, Türkiye’de "tutunamayanların" en büyük düşü. Bu düşün simgesi haline gelen "Green Card"a sahip olabilmek için geçen yıl Türkiye’den 100 bine yakın başvuru yapıldı. "Amerikan rüyası" gerçek olanların sayısı ise sadece bin 632 kişi. 
     Bu yıl, aralıkta yapılacak çekilişe ise 150 bin kişinin başvuracağı tahmin ediliyor. 
     Özellikle krizin ardından ABD’de oturma ve çalışma hakkı veren Green Card çekilişine olan başvurunun artması Türkiye’de 1.5 trilyonluk bir pazar yarattı. 
     Halen piyasada Green Card danışmanlığı veren 40’a yakın firma var. Bu şirketler, İngilizce bilmeyen adayların formlarını dolduruyor, ABD’ye postalıyor, çekiliş sonrasındaki işlemleri takip ediyorlar. Bu hizmetin bedeli 5 ile 45 milyon arasında değişiyor. Geçtiğimiz yıl Green Card çekilişine katılan 17 bin kişiye danışmanlık hizmeti veren Advis Akademik Danışmanlık’ın sahibi Abdullah Peşteli, adayların formlarda yapılan en küçük bir yazım hatası ya da verdikleri bilgilerdeki tutarsızlık nedeniyle şanslarını kaybedebileceklerini söyledi. 
     
     Vurgunculara dikkat 
     "Green Card" çekilişine olan ilgi, bu umut üzerinden haksız para kazanan bir kitleyi de beraberinde getirdi. Piyasada, internet ortamında kurulmuş 20’ye yakın sahte şirket, adaylardan komisyon ücretini alıp ortadan kayboluyor. Peşteli, Green Card tacirlerinin geçen yıl 30 bine yakın insandan para alıp, karşılığında hiçbir şey yapmadıklarını, piyasadan 500 milyar liraya yakın para topladıklarını vurguladı. 
     Sahte şirketlerin özelliği, internette spam e - maillerle kendilerini tanıtmaları, geçerli irtibat telefonu veya adresi vermemeleri. 
     
     Danışmanlık veren şirketler 

</TEXT>
</DOC>
