<DOC>
<DOCNO> 141338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur10.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK silahlanmaya devam ediyor... 
</HEADLINE>
<TEXT>

     Terör örgütü PKK-KADEK'in silahlanmaya devam ettiği bildirildi. 
     Alınan bilgiye göre, PKK-KADEK terör örgütü, Irak'ın kuzeyindeki kaçakçılar vasıtasıyla 60 adet SA-7 benzeri, ancak daha kısa menzilli ve tek atımlık hava savunma silahları ile el bombası, kaleşnikof ve mühimmat, 500 metre infilaklı fitil, 500 fünyeyi Sinath-Haftanin bölgesine getirdi. Örgütün silah ve malzeme sorumlusu teröristin, kaçakçılardan 420 Kaleşnikof ile 250 bin mermi, 500 el bombası aldığı ve silahların parasını ABD doları olarak peşin ödediği ifade edildi. 350 adet gaz maskesi temin etmeye çalışan örgütün, kaçakçılar vasıtasıyla elde ettiği silahlar arasında Rus yapımı 40 adet SA-7 Strella güdümlü füze, 54 adet SA-9, 14 adet SA-18 Igla ve Stinger füzelerinin de bulunduğu belirtildi. Söz konusu füzelerin, örgütün Irak'ın kuzeyinde oluşturduğu medya savunma bölgesi ile Kandil Dağı çevresine yerleştirildiği, Darubedar bölgesindeki RPG-7, Doçka, Bixi, Kaleşnikof ve el bombalarının ise Kandil Dağı bölgesindeki Kanicenge'ye gönderildiği bildirildi. 
     Öte yandan, terör örgütünün, bölgede üçüncü bir güç olduğunu göstermek amacıyla, Kandil Dağı bölgesindeki köylerde nüfus sayımı yaptığı, bununla halkı örgütün kayıtlı üyesi olarak göstermeyi hedeflediği belirtildi. 
     Bu arada, yurtiçinde 700, yurtdışında ise 4300'ü Irak'ta olmak üzere 5000 PKK-KADEK'li terörist bulunduğu, örgütün yurtiçindeki mensuplarını Irak'ın kuzeyindeki kamplara yerleştirdiği öğrenildi. 
     
     EYLEMLERE KATILIM YOK 
     PKK-KADEK terör örgütünün terör örgütü elebaşının yakalandığı tarih olan 15 Şubat öncesinde ve sonrasında düzenlediği eylemlerde, katılımın beklentinin altında gerçekleştiği de kaydedildi. 
     Örgütün, eylemlerde 12-16 yaş grubundaki çocuk ve gençlerin kullanılmasını istediği, 54 eylem planlamasına rağmen 26 eylem yapabildiği ifade edildi. 
     





</TEXT>
</DOC>
