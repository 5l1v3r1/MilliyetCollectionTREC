<DOC>
<DOCNO> 116931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun50.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da bir günlük "adacık" krizi... 
</HEADLINE>
<TEXT>

     Yunan basınının, Kardak kayalıkları yakınındaki bir adacığa Türkiye'nin bir deniz feneri inşa etmek suretiyle ''el koyduğuna'' ilişkin haberleri, Yunanistan Dışişleri Bakanlığı tarafından yalanlandı. 
     Atina'da yayımlanan gazeteler, daha önce Yunanistan sınırları içinde gösterildiğini öne sürdükleri ''Çuka'' adlı kayalığın, Türk haritalarında ''Topan'' adıyla Türk sınırları içinde gösterildiğini yazdı. 
     Gazeteler, İtalya tarafından Yunanistan'a terk edildiğini savundukları adacığın, İtalyan, Rus ve ABD deniz kuvvetlerinin haritalarında Yunanistan'a ait gösterildiğini iddia etti. 
     Yunan basının iddialarını yaptığı yazılı açıklamayla yalanlayan Yunanistan Dışişleri Bakanlığı Sözcüsü Panos Beglitis, bu adacığın Türkiye'ye ait olduğunu vurguladı. 
     Atina Haber Ajansı da ANA ''yetkililere'' dayanarak, bu adacığın Türkiye'ye ait olduğunu ve hiçbir zaman İtalyan egemenliğine girmediğini belirttiklerini duyurdu. 
     





</TEXT>
</DOC>
