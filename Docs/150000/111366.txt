<DOC>
<DOCNO> 111366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur21.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Önümüzdeki dönemde iktidar, AB sürecini etkileyecek" 
</HEADLINE>
<TEXT>

     CHP Genel Başkanı Deniz Baykal, seçimlerden çıkacak hükümetin yapısı, niteliği ve etkinliğinin Türkiye'nin AB ile kuracağı ilişkiyi belirleyeceğini kaydederek, ''Önümüzdeki dönemde iktidarın niteliği, AB sürecini etkileyecektir. Umarım koalisyon söz konusu olmaz, net bir iktidar olur'' dedi. 
     Ankara'dan İstanbul'a gelen Baykal, Atatürk Havalimanı'nda gazetecilerin sorularını yanıtladı. 
     ABD'nin üslerini kullanabilmek için Türkiye'ye başvuruda bulunmasını nasıl değerlendirdiğinin sorulması üzerine Baykal, ''Kritik bir döneme girdiğimiz açık. Türkiye'nin yararları gözetilerek soğukkanlı değerlendirmeler yapılacaktır. Ayrıntılar hakkında bilgim yok, ama kritik döneme girdiğimiz anlaşılıyor. Çok sorumlu ve dikkatli davranmamız gerekiyor. Kuzey Irak hızla bir çatışma alanı olmaya doğru dönüşüyor'' diye konuştu. 
     Baykal, Almanya Başbakanı Gerhard Schröder ile yapmayı planladığı görüşmede neleri gündeme getireceğinin sorulması üzerine de, ''Tarihi ve gidip gitmeyeceğimiz kesinlik kazanmış değil, ama öyle bir proje var. Öyle bir öneri bize geliyor. Henüz kesin cevabımızı vermedik, ama niyetimiz gitmek. Eğer gidecek olursak, Türkiye'nin AB içinde yer tutmasını sağlamaya yönelik temaslar yapacağız'' dedi. 
     Avrupa'nın, Türkiye'deki seçimin sonuçlarını beklediğinin anlaşıldığını ifade eden Baykal, ''Seçimlerden çıkacak hükümetin yapısı, niteliği, etkinliği Türkiye'nin AB ile kuracağı ilişkiyi belirleyecektir. Biz bir yandan onları etkilemeye çalışacağız, bir yandan da seçimleri kazanarak AB konusunda ülkemizi en uygun noktaya getirecek çabaları sürdüreceğiz'' diye konuştu. 
     Baykal, ''AK Parti'nin CHP ile birlikte Meclis'te güçlü bir şekilde yer almasının AB sürecini nasıl etkileyeceğinin'' sorulmasına karşılık, şunları kaydetti 
     ''Önümüzdeki dönemde iktidarın niteliği, AB sürecini etkileyecektir. Önümüzdeki iktidar eğer tek parti iktidarı olursa ve bu parti AB konusunda zihni çok net, ne istediğini bilen, AB'ye ülke yararlarını aktarabilecek, onlarla sağlıklı ilişkiler kurabilecek bir iktidar olursa, hiç kuşku yok Türkiye'ye büyük yardımı olur. Umarım koalisyon söz konusu olmaz. Net bir iktidar kurulur. Bu iktidar hem Türkiye'deki iç sorunların çözümü açısından, hem de uluslararası sorunların AB, Irak ve diğer konuların çözülmesi açısından yararlı olur.'' 
     





</TEXT>
</DOC>
