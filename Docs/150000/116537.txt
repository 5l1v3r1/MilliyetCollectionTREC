<DOC>
<DOCNO> 116537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/yazar/uras.html </URL>
<DATE> 2002/11/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Biraz moral 
</HEADLINE>
<TEXT>

     Uludağ Üniversitesi’nin kampüsünü arıyoruz... "Bursa’dan İzmir yoluna çıkınız... 21’inci kilometrede" dediler... Kampüse ulaştık... Yolları ile binaları ile... Koskoca bir şehir. Tıp Fakültesi’nin acil servisini arıyoruz... Yollardaki işaret levhaları bizi acile ulaştırıyor. Acil denilen yer koskoca bir bina... Hastamız beyin travması bölümünde. Yoğun bakımda... Maalesef geçirdiği trafik kazası nedeniyle komada... Bölüm Başkanı Prof. Dr. Enver Kofalı Bey’in cerrahi dalında ülkenin tanınmış bir hekimi imiş. Yoğun hasta trafiği arasında bize vakit ayırdı. Hastamız ile yardımcısı Prof. Dr. Kaya Aksoy ilgileniyormuş. Dr. Erhan Arslan isminde cıva gibi bir yoğun bakım doktoru ve bir hastadan öbürüne koşuşturan hemşirelerin yöneticisi Fatma Kubat bilgi verdi. 
     Yirmi yedi yaşındaki yeğenim, üniversiteye lisansüstü mastır tezini teslim etmiş. Görevi nedeniyle İstanbul’dan Bursa’ya giderken yolda yerli yapı otomobilin arka tekerleği yerinden çıkınca, takla atan otomobilin içinde komaya girmiş. Dört haftadır Uludağ Üniversitesi Sağlık Uygulama ve Araştırma Merkezi’nde hekimler ve sağlık personeli onu hayata döndürme çabasını sürdürüyor. 
     Allah kimsenin başına böyle üzücü şeyler getirmesin... Anadolu’da bir deyim vardır, "Allah doktora muhtaç etmesin ama, Allah doktorları da eksik etmesin..." derler. 
     İnsan başına dert gelince sağlık tesislerinin, sağlık hizmetlerinin önemini anlıyor. 
     Üniversite öğretim üyesi olarak, gazeteci olarak içeride dışarıda çok sayıda üniversite gezdim. Onlarla kıyaslayarak Uludağ Üniversitesi Kampüsü’nden ve de üniversite hastanesinden çok etkilendim. 
     
     Vakıf üniversiteleri henüz küçük 
     Beğenmediğimiz devlet, küçük gördüğümüz imkanlarla neler yapıyor Devletten aldıkları sınırlı maaşlarla devlet üniversitelerinin öğretim üyeleri, ne büyüklükte üniversiteler kuruyor O üniversiteleri nasıl bir "öğretim yuvası" haline getiriyor Gezmeyince, görmeyince bunları insan anlamıyor. 
     Türkiye’de öne çıkan özel vakıf üniversitelerini küçümsemeye gerek yok. Ama gerçeği de bilmek ve görmek gerek... Vakıf üniversitelerinin en palazlanmışlarının kampüsleri bile devlet üniversitelerininkinin yanında küçücük kalıyor. 
     Rektör Mustafa Yurtkuran’dan öğrendiğime göre Uludağ Üniversitesi’nin 16 bin dönüm arazisi var. Bu büyük kampüs arazisi içinde 8 fakültede 42 bin öğrenci okuyor. Bu öğrencilere 1952 öğretim üyesi ders veriyor. Yazının başında da belirttiğim gibi üniversite kampüsü bir şehir görünümünde. Toplantı, konferans ve gösteri merkezi olarak inşa edilen ve İstanbul’daki Atatürk Kültür Merkezi’nin biraz daha ufağı bina tamamlanmak üzere. 
     Rakam vereyim de anlatımın abartılı olmadığı anlaşılsın. Üniversitenin ilk fakültesi olan Tıp Fakültesi’nin kapalı alanı 132 bin metrekare. Prof. Dr. Müfik Parlak’ın dekanlığında 656 öğretim üyesi hekim hastanede hizmet veriyor. Prof. Dr. Osman Manyaoğlu’nun başında bulunduğu Sağlık Uygulama ve Araştırma Merkezi’nden aldığım bilgiye göre Tıp Fakültesi’nin hastanesinde 900 yatak var. Hastalarla 620 hemşire ilgileniyor. Geçen yıl 409 bin hastaya ayakta tedavi hizmeti verilmiş, 11 bin büyük, 6 bin orta ve küçük ameliyat yapılmış. 
     Görmeyene hastanenin ve acil yardım bölümünün büyüklüğü anlatılamaz. Sayın okuyucularım, Trabzon’da Karadeniz Üniversitesi’nin kampüsü tek başına bir şehir gibi idi... Konya’da Selçuk Üniversitesi’nin kampüsüne hayran kalmıştım. Uludağ Üniversitesi’nin hastanesinin büyüklüğü, öğretim üyelerinin bilgisi, ilgisi beni etkiledi... Bunlar hep devletin imkanlarıyla ortaya çıkan müesseseler. Bunları yaşatanlar, büyütenler devlet kadrosunda devletin üniversite hocalarına ödediği sınırlı maaşlara kanaat ederek, çalışan hocalar ve yardımcı personel. 
     Hastam nedeniyle moralim bozuk ama, gördüklerim ve sayın okuyucularıma aktarmaya çalıştıklarım herkese moral verecek şeyler. 
     
     







Cahil halk 


İsveç Pen Kulübü’nün bir "faşizm" senaryosu... 


Tiyatroya veda 


Ecevit’in Allah tarifi 


Kitapları elinize alıp okşayın 


Anketler utansın 


Seçim falı 


Öğrencilerin demokrasi sınavı 


Oyunun kuralları aynı... 


Gel gündüzle, gece olalım 


Hüzün, huzur ve seçim... 


Seçmen öncelikleri 


Yarın gece saat 01’de buluşalım 


Paranız varsa iş yürür 


Biraz moral 


Bayındır’ın Afganistan yaklaşımı 


</TEXT>
</DOC>
