<DOC>
<DOCNO> 103267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/siyaset/siy08.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca Konya’dan seçime girecek 
</HEADLINE>
<TEXT>

     ANKARA Milliyet 

     Kapatılan RP’nin Genel Başkanı Necmettin Erbakan, bağımsız olarak milletvekilliğine adaylığını koyduğunu bugün açıklayacak. Erbakan, "tarihi" olarak nitelendirdiği basın toplantısını Bilkent Otel’de düzenleyecek. Erbakan, adaylığını açıkladıktan sonra, Yüksek Seçim Kurulu’nun YSK kararına göre hareket edecek. YSK’nın kararını eylül sonunda açıklaması bekleniyor. 
     Erbakan’ın, "yasal şartların" değiştiği gerekçesiyle adaylığını koyacak olmasına rağmen kulislerde, YSK’nın aksi yönde bir karar verebileceği dile getiriliyor. 
     YSK Başkanı Tufan Algan, Erbakan’ın adaylığı konusunda "aday olamaz" demiş, ancak bunun kendisinin kişisel hukuki görüşü olduğunu ifade etmişti. YSK, söz konusu kararını, Erbakan’ın da aralarında bulunduğu RP’nin yöneticilerine konan 5 yıllık siyaset yasağı ile ilgili düzenlemeleri barındıran Siyasi Partiler Yasası’nın 95 ve Erbakan’ın daha önce hüküm giydiği Türk Ceza Kanunu’nun 312. maddesinde belirtilen hükümleri dikkate alarak verecek. Konya’dan aday olması beklenen Erbakan, adaylığını açıklamasının ardından SP’de seçim çalışmalarına başlayacak. 
     



 SİYASET 

























</TEXT>
</DOC>
