<DOC>
<DOCNO> 137554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur02.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-ABD görüşmeleri sürüyor, Washington'dan yanıt bekleniyor 
</HEADLINE>
<TEXT>

     Olası Irak operasyonuna ilişkin Türkiye ile ABD arasındaki siyasi, askeri ve ekonomik boyutta yapılan görüşmeler devam ediyor. 
     Edinilen bilgiye göre, Ankara, bu çerçevede ABD'den beklentilerine ilişkin gelinen son noktayı Washington'a iletti. 
     Ankara, şartlar oluştuğu takdirde yabancı askerlerin Türkiye'de bulunmasına yönelik tezkerinin Meclis'e getirilebileceğini ifade ederken, Washington'a ''Ne zaman hazır olursanız, biz hazırız'' mesajını verdi. 
     Ankara, ABD ile mutabakat zaptı konusunda anlaşmaya varılmadan, Türkiye'de yabancı asker bulundurma ve yurtdışına asker gönderme konusundaki tezkereleri Meclis'e getirmek istemiyor. 
     Bu çerçevede, Türk ve Amerikalı yetkililer arasında 100 sayfalık çok kapsamlı bir metin üzerinde çalışmaların devam ettiğini belirten kaynaklar, metin üzerinde henüz tam bir anlaşma sağlanamadığını, ancak böylesine kapsamlı bir metinde pürüzlerin oluşmasının da normal sayılması gerektiğini belirttiler. 
     Ayrıca, görüşmelerin siyasi ayağında ilerlemeler kaydedildiği, ''komuta'' konusunda da kısmen anlaşma sağlandığı bildirildi. 
     





</TEXT>
</DOC>
