<DOC>
<DOCNO> 105284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/soneko08.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker 'Önerilen 75 milyon liranın bütçeye yükü 1 katrilyon' 
</HEADLINE>
<TEXT>

     Ekonomiden sorumlu Devlet Bakanı Masum Türker, memur sendikalarına önerilen 75 milyon liralık artış rakamının, bu yıl için 300 trilyon lira, gelecek yılın ücretlerinde ise toplamda 1 katrilyon liralık bir maliyeti olduğunu söyledi. 
     Bakan Türker, bu program uygulandığı süre içinde, hiç bir zaman, eksiye geçmeyen tek grubun devlet memurları olduğunu, ancak buna rağmen son 20 yıllık uygulamalara bakıldığında, diğer çalışan kesimlere göre, yine de memurların durumunun tam iyileştirilmiş sayılamayacağını belirterek, şöyle konuştu 
     ''Örneğin kamuda çalışan işçilerin ücreti, memurlara göre yüzde 2.9 oranında fazlaydı. Bu program süresince, bu oran yüzde 2.1'e indi. Hedef, bu oranı sıfıra getirip, memuru, kamu hizmeti gören bir grup olarak öne geçirmektir. Ancak bunu yaparken, kalitenin de arttırılması gerekiyor. Ayrıca Türkiye'de ilk defa, kamu çalışanlarına sendika hakkı tanıyan hükümetimizdir.'' Memur sendikalarıyla görüşmelerde, memurun avantajını düşünerek ve program hedefleri çerçevesinde davrandıklarını belirten Bakan Türker, görüşmeler konusunda şunları söyledi 
     ''Biz bu sendikacı arkadaşlarla anlaşırken, mağdur olduklarını bildiğimiz, ancak programın verdiği en yüksek sınırı verme hedefi güttük. Bu da gelecek sene için en yüksek kümülatif oran yüzde 20 oranıdır. 
     Ancak Hükümet olarak şunu düşündük. Meclis'e bütçeyi 17 Ekim'e kadar göndermek zorundayım. 3 Kasım'daki Erken Seçim nedeniyle bu kadük olacak. Kadük olunca yeniden sil baştan başlayacak, bu nasıl olsa önümüzdeki Şubat'a kadar sarkacak olan bir olgudur. O zaman bu arkadaşları rahatlatma çabasına girdik. Elimizdeki verilere göre, enflasyon farkı olarak Aralık ayında, 20 milyon lira civarında bir para gelecek. Önce 35 milyon lira verebileceğimizi söyledik. Bu rakam brüttür, çünkü sen maaşını net olarak düşünmüyorsun. O özel sektördedir, orada da adam para veriyor ama sonra da ödemiyor.'' Bütçeyi delmeden çaba arayışına girdiklerini, ayrıca programı deldirmemenin asıl hedefleri olduğuna işaret eden Bakan Türkire, devamla şöyle dedi 
     ''Biz istesek 40-30 gibi pazarlık yapardık, ama öyle demedik. Biz bunu 75 milyon liraya getirdik. Halbuki bu 75 milyon lira, gelecek yılın ücretlerinde, toplamda 1 katrilyon liralık artış getiriyor. Bu sizin avantajınız dedik, çünkü bu yalnızca bugün verilen bir para değil ki, gelecek yılın kümülatif yüzde 20'lik artışını alırken, bu rakamla da çarpılacak. Şu andaki 75 milyon liranın ek yükü de, yaklaşık olarak 300 trilyon liraya yakın oluyor. 
     Bunun son kararını Bakanlar Kurulu, Başbakan verecektir. Biz bununla ilgili altyapıyı hazırladık. Biz ayrıca, memurlar arasındaki maaş farkı makasını da kapatmayı amaçladık.'' 
     
     BESİCİLERE KOLAYLIK... 

     Öte yandan Devlet Bakanı Türker, besiciler konusunda da çalışma gayreti içinde olduklarını vurgularken, ''besicilerle ilgili, küçük çiftçiye nasıl davrandıysak, onlara da ondan farklı davranamayız ki'' ifadesini kullandı. 
     Kanuna göre, bütçede karşılığı konmamış bir ödemenin, Bakanlar Kurulu tarafından da kararlaştırılamayacağını hatırlatan Bakan Türker, şunları kaydetti 
     ''Biz, nasıl İstanbul Yaklaşımı'nda büyük şirketlere yardımcı olunuyorsa, besicilere yardımcı olunması için ayrıca bir çalışma yapıyoruz. Bunun kanun dışında bir çözümü yok ama bankacılık usul ve esasları içinde, İstanbul Yaklaşımı kuralları içinde ve çiftçiye tanınmış olan genel kurallar içinde, bankalarımız çözüm geliştiriyorlar, bu çözüm belli olduğu zaman biz besicileri çağırıp konuşacağız. Yani ben şimdi besicilere söz verebilirim, ya da başkası verebilir ama bu aldatmaca olur. 
     Hapis ya da icra yok. Ziraat Bankası, halen müracaatları tamamlayamadığı için otomatik olarak müracaat tarihini 1 Aralık'a kadar uzattı, sonuçlanması ise Ocak ayını bulur. Biz programı delmeden, bankacılık sistemi içinde bir çözüm getireceğiz.'' 

     
</TEXT>
</DOC>
