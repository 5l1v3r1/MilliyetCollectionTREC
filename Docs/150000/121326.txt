<DOC>
<DOCNO> 121326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun23.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush'u alaya alan reklam yasaklandı... 
</HEADLINE>
<TEXT>

     İngiliz ITV televizyon kanalında gösterilen ve ABD Başkanı George W. Bush'u alaya alan reklam filminin yayını yasaklandı. 
     Yayıncılık ve Reklamcılık Düzenleme Kurulu, Başkan Bush'u bir video kasetini ekmek kızartma makinesinin içine koyarken gösteren çizgi film tarzındaki reklam filminin, ancak reklamı hazırlatan firmanın Bush'un iznini alması halinde yayınlanabileceğini bildirdi. 
     ITV'nin bir komedi programı olan 2DTV'nin reklam filminde, Bush'un yanı sıra başka ünlü ve politikacıların da karikatürize edildiği hatırlatılırken, kurulun kararında, hayatta olan insanların izni alınmadan karikatürize edilemeyecekleri kuralına dikkat çekildi. 
     Yayıncılık ve Reklamcılık Düzenleme Kurulu Başkanı Uisdean Maclean yaptığı açıklamada, ''İnsanların, bir başkasının ticari kazancı için kullanılmaları adil olmaz'' dedi. 
     2DTV programının yapımcısı Giles Pilbrow ise kararı sert biçimde eleştirdi ve ''Reklama konu edilen kişinin izninin alınması gerektiği yolundaki kural, son derece saçma. Yani böyle bir reklamda Usame Bin Ladin ya da Saddam'ı kullanmaya kalksak onlardan da mı izin alacağız Açıkçası Bin Ladin'den izin alabileceğimizden şüpheliyim'' diye konuştu. 
     Yayıncılık ve Reklamcılık Düzenleme Kurulu da konuya açıklık getirerek, ''Evet, kullanacağınız kişi Bin Ladin veya Saddam bile olsa kararımız aynı olurdu'' şeklinde görüş belirtti. 
     Reklam amaçlı çizgi filmde Bush, yeni bir video kasetin paketini açıp, ''İşte en sevdiğim kaset'' diyor ve kaseti, video cihazı yerine ekmek kızartma makinesinin içine yerleştiriyor. Video kaset yanıyor. 
     





</TEXT>
</DOC>
