<DOC>
<DOCNO> 142774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/ekonomi/eko05.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye özel TV 
</HEADLINE>
<TEXT>

Philips, elektrik voltajının bölgelere göre değişiklik göstermesi nedeniyle Türkiye’ye özel televizyon üretmeye hazırlanıyor 
     EVRİM ERGİN HANNOVER 

     Philips Türkiye Genel Müdürü Atilla Tüfekçi, Türkiye’de kayıp kaçak oranının yüksek olması ve Güneydoğu gibi bazı bölgelerde elektriğin voltajının kimi zaman 60, 70 voltlara kadar düşmesi nedeniyle Philips’ten Türkiye şartlarına göre özel TV üretmesini istediklerini söyledi. 
     Tüfekçi, şu anda sattıkları ürünlerin önemli bir bölümünün de Türkiye koşullarına göre tasarlandığını kaydetti. 
     Öte yandan devletin uygulamalarına göre, Türkiye’de 220 volt artı - eksi 10 dışında TV üretilmemesi gerektiğini belirten Tüfekçi, "Ancak bunun alt yapısı yok, bu durumda elektriğin her yerde standart tutulması gerekiyor" diye konuştu. 
     Elektriğin stabil olmamasının ve kimi yerlerde düşük voltajlı olmasının ürünlerdeki güç merkezini bozduğunu belirten Tüfekçi, devletin bu konudaki uygulamaları ile alt yapısı arasında bir uyumsuzluk bulunduğunu ve bu durumun gözden geçirilmesi gerektiğini dile getirdi. 
     
     Ortadoğu, Türkiye’ye bağlanabilir 
     Cebit Fuarı kapsamında Philips merkez yetkilileri ile de biraraya gelen Tüfekçi, İran, Kuzey Irak ve Suriye operasyonlarının da Türk Philips’e bağlanmasının gündemde olduğunu belirtti. 
     Tüfekçi, görüşmelerin olumlu gittiğini büyük ihtimalle bu ülkelere ürün dağıtım işini Türk Philips’in üstleneceğini belirtti. İran pazarının en az Türkiye kadar büyük olduğunu dile getiren Tüfekçi, Irak konusunda da ilk etapta Kuzey Irak’a girmeyi hedeflediklerini belirtti. 
     Monitör alanında Türkiye’de yüzde 30’luk pazar payına sahip olduklarını belirten Tüfekçi, 200 bin adetin üzerinde monitör sattıklarını söyledi. 
     
     Devlet sahip çıkmadı, kapattık 
     Philips’in aslında Türkiye’deki ampul fabrikasını kapatmayı düşünmediğini ancak, deprem sonrasında Türkiye’de üretim yapmasına dönük olarak devletin teşvik edici hiç bir tutum içerisinde bulunmadığını da kaydeden Tüfekçi, Philips’in bir şirket prensibi olarak bulunduğu ülkenin kurallarına ve kanunlarına azami ölçülerde uymaya çalıştığını anlattı. 
     Tüfekçi, haksız rekabetin yoğun biçimde yaşandığı Türkiye gibi bir ülkeden hem enerji maliyetlerinin giderek artması hem de vergilerin çok yüksek olması nedeni ile çıktıklarını söyledi. 
     
Bu çamaşır makinesi söz dinliyor      Cebit Teknoloji Fuarı, prototip olarak basına tanıtılan elektrikli ev ürünlerinin sesli komutlara yanıt verme açısından önemli bir mesafe katettiklerini gösterdi. 
     Dünyanın en büyük teknoloji fuarında tanıtılan ve Alman firmasi Speech Experts ve Siemens ortaklığı ile geliştirilen konuşan çamaşır makinesi de sesli komutlara yanıt vererek harekete geçen ürünlerden birisi. 
     Hermine adı verilen bu makinenin ticari modelinin ise en erken 2004 yılında piyasada olabileceği bildirildi. Tüketicileri teknolojik karmaşadan kurtarabilmek amacıyla tasarlanan Hermine, Cebit Fuarı’nın ikinci gününde basına tanıtıldı. Ses ile programlanabilen Hermine, "ön yıkama", "sıkma", "yıkama sırasında sıcaklık 60 derece olsun" ya da "başlamadan önce 30 dakika bekle" gibi komutları rahatlıkla anlayabiliyor. 
     
     4 bin kelimeyi anlayacak 
     Prototip olarak üretilen bu modelin kelime hafızasında yüzlerce Almanca kelime bulunduğunu kaydeden Speech Expert yetkilileri, gelecekte üretilecek olan versiyonunun hafızasında bir kaç değişik dilde 4 bin adet kelime bulunacağını bildirdiler. 
     Şirket yetkilileri, sesli komut teknolojisinin bir çok değişik ev aletinde kullanılabileceğini ancak en verimli olarak çamaşır makinesinde kullanılacağını kaydettiler. 
     
Tuşsuz hayat oh ne rahat      Dev firmaların boy ölçüştüğü Cebit Fuarı’nda dün geleceğin yaşam biçimi sayılan "wireless kablosuz yaşam" HP yöneticileri ile basın arasında yapılan toplantıda tartışıldı. 
     Yetkililer, kablosuz iletişim sayesinde bulunduğunuz noktadan ofise, eve ve istenilen yere bağlanarak tüm işlemlerin kolayca yapılabileceğini, hayatın tuşlar olmadan çok daha kolay bir hale geleceğini kaydettiler. 
     Şu an için yaygınlaşamamasının en büyük nedeninin alt yapı yetersizliği olduğunu belirten HP yöneticileri, telekom operatörlerinin bu konuda yatırımlara başladığını bildirdiler. Toplantıda tartışılan bir diğer konu ise kablosuz dünyada güvenliğin ne olacağı konusuydu. Uzmanlar bu konuda da ek önlemlerin geliştirildiğini belirttiler. 
     



 EKONOMİ 




















</TEXT>
</DOC>
