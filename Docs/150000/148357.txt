<DOC>
<DOCNO> 148357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko13.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, Mart ayı enflasyonunu değerlendirdi... 
</HEADLINE>
<TEXT>

     Merkez Bankası, faiz dışı bütçe fazlası hedefini gerçekleştirebilmek için ek verginin getirilmesi, sağlık giderlerine katkıların artırılması ve maaş-ücret artışlarının sıkı kontrolünün, 2003 yılında iç talep kaynaklı bir enflasyonist baskı ihtimalini azalttığını bildirdi. 
     Merkez Bankası tarafından yapılan açıklamada, Mart ayı enflasyonu ve görünüm değerlendirildi. 
     Açıklamada, Mart ayında gıda fiyatlarındaki olumsuz gelişmelerin devam ettiği, maliyet yönlü baskıda ise belirgin bir azalma gözlendiği belirtilirken, özel imalat sanayindeki düşük fiyat artışlarının bu görüşü destekler nitelikte olduğu ifade edildi. 
     Açıklamada, mevcut gelişmelerin yarattığı ekonominin gidişatına ilişkin belirsizlikler ve buna paralel işgücü piyasasında gözlenen olumsuz gelişmelerin 2003 yılında da devam etme olasılığının, bu yılın ilk yarısında da tüketim harcamalarındaki artışın sınırlı kalacağına işaret ettiği kaydedildi. 
     2003 yılı için uygulamaya konulan sıkı maliye politikası çerçevesinde hedeflenen yüzde 6.5 oranındaki faiz dışı fazlaya ulaşabilmek için, GSMH'nin yüzde 4.9'u kadar ek tedbirin konulmasının benimsendiği hatırlatılan açıklamada, bu çerçevede kamu tüketim harcamalarının bu yıl düşük bir oranda artması, kamu yatırımlarının ise reel olarak gerilemesinin beklendiği ifade edildi. 
     Açıklamada, üretim maliyetlerinde belirgin bir artışın gözlenmediği ve talep yönlü bir baskının da henüz bulunmadığı göz önüne alınırsa, Mart ayındaki yüksek enflasyon rakamını büyük oranda gıda ve tarım fiyatlarına bağlamanın mümkün görülmediği belirtildi. 
     Bu çerçevede, enflasyonda kalıcı bir artış trendine girildiğini söyleminin şu andaki verilerle mümkün görünmediği, hattı gıda dışı sektörlerde bir önceki yılın aynı ayına göre düşüş gözlendiği kaydedilen açıklamada, özellikle 2002 Mart ayının tarihsel anlamda enflasyonun en düşük olduğu göz önüne alınırsa, enflasyonla mücadelede geriye dönüşün söz konusu olmadığı ifade edildi. 
     
     IRAK SAVAŞI 

     Önümüzdeki dönemde üretim maliiyetleri açısından belirleyici olabilecek faktörlerin başında Irak savaşının süresi geldiği kaydedilen açıklamada, şöyle denildi 
     ''Bunun yanında, tarım fiyatlarında son aylarda görülen yüksek artışın devam etme riski bulunmaktadır. Diğer yandan geçen yıl Nisan ayında enflasyon oranı çok düşük seviyelerde gerçekleştiği için, baz etkisinden dolayı önümüzdeki dönemde de yıllık enflasyon rakamlarında bir miktar artış görülmesi olasıdır. 
     Ancak enflasyon hedefi için asıl belirleyici dönem, 2002 yılında mevsimsellikten arındırılmış enflasyon oranlarının yükseldiği Haziran-Eylül dönemi olacaktır. Programın kesintisiz uygulanmasına bağlı olarak, yıllık enflasyon oranlarında bu dönemden başlayarak tekrar belirgin bir düşüş eğiliminin oluşacağı tahmin edilmektedir.'' İlk 3 aylık gelişmeler yakından analiz edildiğinde, enflasyondaki artışın büyük oranda gıda ve petrol fiyat artışları gibi dışsal faktörlerden kaynaklandığı kaydedilen açıklamada, şu ifadelere yer verildi 
     ''Bu durumda önümüzdeki dönemde de iç talepteki canlanmanın sınırlı olması, döviz kurunda yukarıya doğru keskin bir hareket görülmemesi ve program dışı kamu fiyat ayarlamalarına başvurulmaması varsayımıyla, gıda dışı TÜFE'deki yıllık artışın enflasyon hedefi doğrultusunda seyredeceği tahmin edilmektedir. Bu noktada enflasyonla mücadeledeki kazanımların korunabilmesi için ekonomi politikalarının tutarlı ve kararlı bir şekilde uygulanması ile güven ortamının güçlendirilerek bekleyişlerin olumlu etkilenmesi önem kazanmaktadır.'' 
     





</TEXT>
</DOC>
