<DOC>
<DOCNO> 133551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/siyaset/asiy.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp silahlar’ın hesabı valilere çıktı 
</HEADLINE>
<TEXT>

Danıştay, 4 eski Batman valisi, 7 eski vali yardımcısı ve 9 polis hakkında, izinsiz silah ithal etmek, devletin parasını kullanmak, bazı silahları kaybetmek’ suçlarından yargılanmaları kararını aldı 
     ANKARA Milliyet 

     Batman eski valileri Salih Şarman, Sami Seçkin, Zeki Şanal ve Necati Develioğlu’nun da aralarında bulunduğu 20 sanığın, Batman’da kaybolan silahlar ve zimmet dahil 12 ayrı suçtan yargılanmaları kararlaştırıldı. 
     Sanıkların mevzuata uygun olarak yetkililerden izinsiz silah ithal ettikleri, bunun için devletin parasını kullandıkları, yapılan sayım sonucu bazı silahların eksik olduğu, yine bazı silahların gümrük belgesinin bulunmadığı belirlendi. Şarman’ın ayrıca iki ayrı suç nedeniyle zimmetten yargılanmasına karar verildi. 
     
     Paralar da kayıp 
     Danıştay 2. Dairesi, İçişleri Bakanlığı’nın 29 Temmuz 2000’de, halen Hatay Valisi olan Şanal, merkez valileri Seçkin, Şarman, emekliye ayrılan Develioğlu ile yedi eski Batman vali yardımcısı ve dokuz polis hakkında, 1991 - 1998 dönemini kapsayan 12 ayrı suçtan gönderilen soruşturma dosyasını karara bağladı. Danıştay kararında, Şarman’ın iki ayrı suçtan dolayı "zimmetten" yargılanması gerektiği belirtildi. Şarman’ın, Toplu Konut Fonu’ndan gelen paranın da yatırıldığı hesaptaki 2 milyon 623 bin 764 dolarlık bölümü, harcama belgesi kabul edilmeyen belgeler karşılığı kullandığı ifade edildi. Yasal yollardan alınan malzemelerin sayımında da birçok mermi, el bombası, aydınlatma roketi, kalaşnikov tüfek gibi çok sayıda malzemenin eksik olduğunun anlaşıldığı, bu eksik malzemenin Şarman’ın zimmetinde olduğu ifade edildi. Şarman’ın, bu iki suçtan dolayı 12 yıla kadar ağır hapis ve meydana gelen zararın bir misli para cezası istemiyle yargılanması gerektiği vurgulandı. Kararlar oybirliğiyle alındı. Sanıklar Yargıtay’ın ilgili ceza dairesinde yargılanacak. Sanıkların, Danıştay’ın bu kararına itiraz etme hakkı bulunuyor. İtiraz halinde konuyu Danıştay İdari İşler Kurulu karara bağlayacak ve bu karar kesin nitelik taşıyacak. 
     
Milliyet duyurmuştu      Batman’da Şarman’ın özel bir birlik kurarak, bu birlik için yurtdışından izinsiz ve gümrüğe sokulmadan silah ithal ettiğini ilk olarak Milliyet duyurdu. Muhabirimiz Tolga Şardan, Mülkiye müfettişlerinin valilerle ilgili soruşturmayı başlattığı Şubat 2000’de, silahların Ertaç Tinar’ın sahibi olduğu Hospro firmasınca satıldığını, Şarman’ın DYP eski Genel Başkanı Tansu Çiller’in başbakanlığı döneminde ve onayıyla alındığını, Başbakanlık’ın bu dönemde devletin tüm birimlerini silah alımından haberdar ederek, yardımcı olunmasını istediğini ortaya çıkardı. Usulsüz silah ithalatını haberleştiren Milliyet Vali Şarman’ı da ilk defa konuşturdu. 
     



 SİYASET 












</TEXT>
</DOC>
