<DOC>
<DOCNO> 117523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/yasam/yas03.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciyi polisten vatandaş kurtardı 
</HEADLINE>
<TEXT>

YÖK’ün kuruluş yıldönümünü protesto gösterilerinde polis, 18 yaşındaki öğrenciyi neredeyse öldürecekti 
     ANKARA Milliyet 

     YÖK’ün kuruluşunun 21. kuruluş yıldönümünü protesto gösterileri sırasında polis, bir işyerinin bodrumuna sokarak dövdüğü Veli Kaya adlı öğrenciyi, halkın büyük tepkisi sonucu bırakmak zorunda kaldı. Öğrenciyi polisin elinden almaya çalışan bazı vatandaşlar da, yine polis tarafından tartaklandı. 
     Gösteri sırasında kendisine sözlü sataşmada bulunan çevik kuvvet polislerine yanıt veren Kaya ile polis arasında küfürleşmeler oldu. Polisin müdahalesi sonucu grup dağılırken, iki polis Kaya’yı, Mithatpaşa caddesi üzerinde, Şekerbank’ın alt kısmında yeralan Öğütder Süpermarket’in deposuna soktu. 
     
     Çekiçle vuracaklardı’ 
     Deponun kapısını kilitleyen polis, burada Kaya’yı dövmeye başladı. Olayı gören vatandaşlar polise, "Gözaltına aldıysanız, neden karakola götürmüyorsunuz " diyerek tepki gösterdi ve bodrumun kapısını açmaya çalıştı. Vatandaşlara "Burada kimse yok" diyen polisler, olay yerine gelen şeflerinin talimatı üzerine kapıyı açtı. Bu sırada bazı vatandaşlar da tartaklandı. 
     Dersane öğrencisi olan Kaya 18 , serbest kaldıktan sonra "Gözaltına aldıktan sonra gözlüğümü çiğnediler. Yere yatırıp sırtıma tekme attılar. Taşla sırtıma vurdular, sonra da dayak attılar. Siviller de geldi. Bir polis çekiçle vurmaya çalıştı ama diğerleri engelledi. Amirleri beni bırakmalarını isteyince, polisler kasklarını yere atıp tepki gösterdi" dedi. Olaylar sırasında öğrenciler tarafından tartaklanan ve taşlanan bazı polisler havaya 7 - 8 el ateş etti. 
     



 YAŞAM 
























</TEXT>
</DOC>
