<DOC>
<DOCNO> 119662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/spor/spo03.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşeş attı, yek geldi 
</HEADLINE>
<TEXT>

Sezon başında Felipe’yi kasetten izleyen Fatih Terim, yönetime "Fazla koşmuyor, pres de yapmıyor. Ben bu özellikleri ona katarım" dedi. Ancak evdeki hesap çarşıya uymadı 
     HALİL ÖZER 

     Galatasaray’da Felipe’nin durumu henüz aydınlığa kavuşmazken, Sarı - Kırmızılılar’ın bu oyuncu için sezon öncesi büyük bir riske girdiği ve sonuçta kaybettiği ortaya çıktı. 
     Temmuz ayındaki transfer döneminde yardımcı antrenör Ahmet Ceyhan tarafından izlenen ve yakın takibe alınan Felipe’yi Fatih Terim de kasetlerden izledi. Sonuçta bu oyuncunun fazla koşmadığı, pres yapmadığı ortaya çıktı ancak tekniği herkesi hayran bıraktı. Konu yönetime getirildi. Çünkü Felipe en pahalı transfer olacağı için yönetimin ilgi odağı haline geldi. Toplantıda Terim bu oyuncunun olumsuz özelliklerini dile getirdi ancak, "Adam büyük yetenek. İnanılmaz top tekniği var. Ben bu özelliklerine pres ve koşmayı da katarım. 3.5 milyon dolar vereceğiz ama büyük bir futbolcu kazanabiliriz" sözlerini de eklemeyi unutmadı. Yönetim de Terim’in bu oyuncuya el atması halinde istenilen düzeye geleceğini ve birkaç sene içinde 10 - 15 milyon dolara satılabileceğini düşündü. Felipe ile rant yapmayı planladılar, transfere yeşil ışık yaktılar. 
     Ancak aradan aylar geçti, Terim Felipe’yi adam edemedi. Koşmadı, pres yapmadı. Tek top yerine hep çalım attı. Görev adamı olmadı. Terim’in gözünden de kısa sürede düştü. Sonunda Felipe de baskılardan bunaldı ve ayrılmak istediğini bildirdi. Şu anda Brezilyalının durumu "Brezilya dizisi" gibi. Yönetim ise şimdilerde günah çıkartıyor "Keşke o zaman Fatih hocaya Riske girmeyelim. 1.5 milyon dolar verelim Sergen kalsın’ deseydik" diye. Ve bu yüzden de "Yanlış bir transfer yapıldı. Ama bu işte hoca sorumlu olduğu kadar, biz de sorumluyuz" ifadesini kullanıyorlar. 
     
Felipe’de son raund      GALATASARAY 2. Başkanı Ali Dürüst, takımdan ayrılma kararı alan Felipe ile dün bir araya geldi. Dürüst’ün kararını bir kez daha gözden geçirmesini istediği sambacının, "Artık takıma faydalı olmam çok zor" dediği öğrenildi. Bu gelişmelerin ardından Sarı - Kırmızılı yöneticiler Felipe’nin menajeri ile bir kez daha görüşme kararı aldı. Gerek görülmesi halinde ise FIFA’nın görüşüne başvurulacak. 
     
Tatil sona eriyor      TRABZONSPOR maçı sonrası iki gün izin yapan Sarı - Kırmızılı takım, hazırlıklarına bugün başlayacak. Adanaspor maçı sonrası 4. hakeme itiraz ettiği gerekçesiyle disiplin kuruluna sevkedilen Fatih Terim’in de cezası bugün açıklanacak. Bu arada ünlü futbol dergisi World Soccer kasım sayısında Cihan’a yer verdi, "Galatasaray’ın dünya futboluna sunduğu son yetenek" ifadesini kullandı. 
     
     



 SPOR 


























</TEXT>
</DOC>
