<DOC>
<DOCNO> 128755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/soneko05.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezbe fiyatları cep yakıyor... 
</HEADLINE>
<TEXT>

     Tüm yurdu etkisi altına alan şiddetli kış nedeniyle seralardaki ürünün beklenen sürede yetişmemesi, sebze fiyatlarının yüzde 30-107 arasında değişen oranlarda artmasına yol açtı. 
     Konya Yaş Meyve-Sebze Komisyoncular Derneği Başkanı Halil İbrahim Gürbüz, yaşamı olumsuz yönde etkileyen şiddetli kışın, bu aylarda seralarda sebze üreten üreticiyi oldukça zora soktuğunu söyledi. 
     Sebzelerin yetişmesi için belli bir ısıya ihtiyaç duyulduğunu ancak soğuklar nedeniyle seralarda bu ısıya ulaşılamadığını belirten Gürbüz, üreticinin sera içinde soba yakmasına karşın ürünlerin beklenen sürede yetişmediğini kaydetti. 
     Ürün yetişmemesi nedeniyle arz-talep dengesinin bozulduğunu ve fiyatların tırmanışa geçtiğini ifade eden Gürbüz, şöyle dedi 
     ''Sebze fiyatlarında yüzde 30-107 arasında değişen oranlarda artış oldu. Normalde 1 milyon 400 bin lira olması gereken domates yüzde 75 artışla 2 milyon 450 bin liraya, salatalık ise yüzde 107 oranında artışla 1 milyon 350 bin liraya yükseldi. Ayrıca, 1 milyon 250 bin lira olan patlıcan 2 milyon 150 bin, 1 milyon 350 bin lira olan taze fasulye 2 milyon 450 bin liraya ulaştı.'' Gürbüz, fiyatların yükselmesi nedeniyle sebze piyasasının durgun bir döneme girdiğini belirterek, ''Geliri düşük vatandaşlar, domates, salatalık ve patlıcan gibi sebzeleri kilo ile değil taneyle almaya başladı. Ancak bu durum, ne üreticinin, ne de tüketicinin elinde değil. Sadece aşırı soğuklar nedeniyle ürünün gecikmesi sonucu ortaya çıkan bir durum'' dedi. 
     





</TEXT>
</DOC>
