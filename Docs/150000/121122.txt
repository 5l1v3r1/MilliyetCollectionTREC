<DOC>
<DOCNO> 121122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko13.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile görüşmelerin, faiz dışı fazlaya odaklanması bekleniyor... 
</HEADLINE>
<TEXT>

     Ekonomi yetkililerinin, Uluslararası Para Fonu IMF Avrupa Birinci Bölge Direktörü Michael Deppler'in Türkiye ziyareti sırasında, görüşmelerin odak noktasını, 2003 yılına ilişkin yüzde 6.5 oranındaki faizdışı fazla konusunun gelmesi bekleniyor. 
     Ekonomi yetkilileri, yüzde 6.5 oranındaki faizdışı fazla hedefinin bir niyet olduğunu, ayrıca bu niyet ortaya konulurken, reel faizlerin 30-40 puan düzeyinde bulunduğunu vurguluyorlar. 
     Reel faizlerin 15-20 puan düşürülmesi halinde, yüzde 6.5 düzeyinde bir faiz dışı fazlaya gerek olmayacağını vurgulayan yetkililer, bu konunun IMF'ye anlatılması halinde ve 5-6 aylık uygulama sonucu faiz düşüşünü de görmeleri durumunda, makasın daraldığını gören IMF yetkililerinin, kendilerine hak vereceğini belirtiyorlar. Bu hedefin düşürülmesinin, hemen değil, uygulama sonuçlarına göre belirleneceği ifade edilecek. 
     Faizdışı fazla hedefinin düşürülmesinden elde edilecek harcama imkanı, sosyal ağırlıklı projelerin finansmanında kullanılacak. Verimli olmayan projelerin uygulamadan kaldırılmasıyla, kaynaklar, sosyal içeriği yüksek olan projelere aktarılacak. 
     IMF'ye, enflasyon hedefinden herhangi bir taviz verilmeyeceği ama önceliğin büyümede olacağı belirtilirken, düşük enflasyonla da büyümenin sağlanabileceği vurgulanacak. 
     Fon ile görüşmelerde, özerk kurulların yeniden yapılandırılması konusunun da gündeme geleceği kaydediliyor. 
     IMF'ye, borçların geri ödemesinin, yeni borçlanmadan çok özelleştirmenin hızlandırılması ve doğrudan yabancı sermayedeki artışla karşılanacağı belirtilecek. 
     Görüşmelerde, büyüme ve dış ticaret başta olmak üzere bazı makro ekonomik hedeflerin revize edilmesi konuları da yer alınacak. 
     
     IMF'NİN ARAYACAKLARI... 
     Fon, halen yürürlükte bulunan ve 2004'te sona erecek olan Stand-By anlaşmasının tamamlanması görüşünde bulunuyor. 
     IMF, yarım kalan Dördüncü Gözden Geçirme'nin tamamlanabilmesi için ise belirli bir niyetin ortaya konulması ve bu niyetin uygulamalarla gösterilmesini istiyor. 
     Uluslararası Para Fonu, bu niyetin de, Dördüncü Gözden Geçirme kriterlerine ilişkin kanun tasarılarının, en azından Meclis'e sunulmasıyla gösterilebileceği düşüncesinde bulunuyor. 
     Dördüncü Gözden Geçirme çerçevesinde, kamu iktisadi teşebbüslerindeki KİT atıl istihdamın azaltılması, Tekel'in özelleştirme planlarının hazırlanması, vergi reform tasarısı ve İcra İflas Kanunu'nun değiştirilmesi gibi kriterler bulunuyor. 
     IMF, özelleştirmenin çok yavaşladığını vurgularken, vergi ve sosyal sigorta primlerinin toplanmasında yeterli performansın ortaya konmadığını belirtiyor. 
     Bankacılık reformunun taviz verilmeden devam ettirilmesi ise IMF'nin en öncelikli konularının başında geliyor. 
     IMF'nin, sosyal yönünün ağır basması nedeniyle, kamudaki istihdamı gönüllü emeklilik yoluyla azaltma politikasına karşı çıkmayacağı kaydediliyor. 
     Fon'un ilk başta taviz vermeyeceği konuların başında ise faiz dışı fazla hedefi geliyor. IMF, Türkiye'nin borç seviyesinin şuanda çok yüksek olması ve borçlarını ödeyebilmesi için kaynak yaratması gerektiğini, bu kaynağın da kamu maliyesine konulan yüzde 6.5'lik fazlayla sağlanabileceği görüşünü koruyor. 
     Michael Deppler ile Türkiye masası şefi Juha Kahkonen, 2-3 Aralık tarihlerinde Ankara'da temaslarda bulunacaklar. 
     Deppler'in, iki günlük ziyarette, öncelikle, hükümetin ekonomik amaçlarını siyasilerden duymayı amaçladığı ifade ediliyor. 
     Dördüncü gözden geçirme çerçevesinde Washington'dan gelecek olan Fon heyeti ise 9 Aralık'ta temaslarına başlayacak. 
     Dördüncü Gözden Geçirme'nin, yıl sonuna kadar ya da en geç Ocak ayı içinde tamamlanması ve yaklaşık 1.6 milyar dolarlık kredi diliminin IMF tarafından serbest bırakılması bekleniyor. 
     2003'te, IMF'den, toplam 2.7 milyar dolar kredi dilimi çekilebilecek. 
     





</TEXT>
</DOC>
