<DOC>
<DOCNO> 124260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur18.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet bakanı Yalçınbayır "Savaş için referandum olmaz" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, AK Parti Genel Başkanı Recep Tayyip Erdoğan'ın Türkiye'nin savaşa girip girmeyeceği konusunda referanduma gidilebileceğine ilişkin sözlerini ''mesaj'' olarak nitelendirerek, ''Savaşın yapılıp yapılmayacağı konusunda referandum olmaz'' dedi. 
     Yalçınbayır, Türkiye İnsan Hakları Vakfı Başkanı Yavuz Önen'i ziyaret etti. 
     Yalçınbayır, bir gazetecinin, ''Sayın Erdoğan, olası Irak savaşına Türkiye'nin de girip girmeyeceğine ilişkin referandum yapılabileceğini söyledi. Hukuki durumunu değerlendirir misiniz '' diye sorması üzerine, şunları kaydetti 
     ''O sadece bir mesajdır. Savaşın yapılıp yapılmayacağı konusunda referandum olmaz. Temel hak ve özgürlükler konusunda referandum olmaz. Bunlar referandum dışı hadiselerdir o sadece bir mesajdır. Halkımızın savaş istemediğine dair önemli bir mesajdır. Biz, kamuoyu yoklamaları ile halkımızın savaş istemediğini biliyoruz. Halkımızın barışçı amaçlarla dünyaya ve ülkeye hizmet etmek istediğini biliyoruz. Bu amaç doğrultusunda söylenen bir sözdür. Hukuki ve teknik anlamda bir referandum değildir. Parti yönetiminde iken Erdoğan ile konuşmalarımız da bu yönde olmuştur. 
     Savaşı halkımız istemiyor. Bunun yasal sonuçlarını referandumla almamızı istiyorsanız bunu da yaparız anlamına gelmektedir Erdoğan'ın sözleri, referanduma gitme iradesi değildir o. Biz savaş istemiyoruz, barış istiyoruz.'' Yalçınbayır, Avrupa İnsan Hakları Sözleşmesi'nin, idam cezasının tümüyle kaldırılmasını öngören 13 no'lu protokolünün, önümüzdeki günlerde gündeme geleceğini bildirdi. 
     Devlet Bakanı ve Başbakan Yardımcısı Yalçınbayır, 10 Aralık'ta Dünya İnsan Hakları Günü'nün kutlandığını anımsatarak Türkiye'yi hak ve özgürlükler ihlali olmayan bir ülke haline getirmeyi arzuladıklarını söyledi. 
     Türkiye Cumhuriyeti Devleti'nin işkence konusunda kurumsallaşmasının söz konusu olmadığını ifade eden Yalçınbayır, bu konunun önemini herkesin bildiğini vurguladı. 
     Sivil toplum örgütleri ile kamu kurum ve kuruluşları arasındaki ilişkilerin zayıflığına değinen Yalçınbayır, ''Önceki dönemlerde bu makas çok açılmıştır. Bundan sonra sizlerle kurumsal bir ilişki içine gireceğiz ve açılan bu makası daraltacağız'' dedi. 
     Önen de, 1990 yılında kurulan derneklerine ilk kez başbakan yardımcısı düzeyinde bir kişinin geldiğini kaydederek, vakıf olarak görüş ve önerilerini Yalçınbayır'a ileteceklerini söyledi. 
     





</TEXT>
</DOC>
