<DOC>
<DOCNO> 133669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko44.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı-Avon 10 yaşında... 
</HEADLINE>
<TEXT>

     Türkiye'de doğrudan satış sektöründe önemli paya sahip olan Eczacıbaşı-Avon, kuruluşunun 10. yılını kutluyor. 
     Firma yetkilileri, kuruluş yıldönümü etkinlikleri kapsamında Bursa Kervansaray Termal Oteli'nde, çeşitli illerde görevli satış ekipleriyle buluştu. 
     Toplantıda, Eczacıbaşı-Avon Genel Müdürü Erol Dönmez, Pazarlama Müdürü Binnaz Dinçer, Satış Müdürü Gülay Başaran ve Satış Hizmetleri Müdürü Jinet Kohen'in rol aldığı ''Dünden Bugüne Avon'' adlı oyun sergilendi. 
     Firmanın kurulduğu 1993 yılından bugüne kadar yaşanan gelişmeler ile ''2093 yılının Avon'''un anlatıldığı oyundan sonra firmanın Türkiye'deki tarihçesinin, kozmetik sektörüne getirdiği yeniliklerin, hafızalarda yer etmiş etkinliklerin anlatıldığı ve yeni parfümü ''L'eau''nun tanıtıldığı ''Avon Müzesi'' gezildi. 
     Eczacıbaşı-Avon Genel Müdürü Erol Dönmez, gazetecilere yaptığı açıklamada, ABD'li Avon'la Eczacıbaşı'nın eşit ortaklıkla kurdukları firmanın, 10. yılında Türkiye'de doğrudan satış sektörünün lideri durumuna geldiğini savundu. 
     Dünyada 116 yıldır kadınlara kariyer ve kazanç imkanı sağlayan Avon'un, ''Kadınların kadınlar için çalıştığı şirket'' olarak, kadınların nelere önem verdiğini takip ettiğini kaydeden Dönmez, halen 400 çeşit ürün, 75 bin aktif satış temsilcisi ve 1400 ''Takım öncüsü'' ile Türkiye'nin her tarafına yayılmış, geniş bir satış organizasyonuna sahip olduklarını söyledi. Dönmez, şöyle konuştu 
     ''Türkiye'deki faaliyetlerimizden çok memnunuz. Özellikle son 3-4 yılda çok hızlı büyüme trendine girdik. 2001 yılında 20 milyon dolar olan ciromuz, 2002 yılında 30 milyon doların üzerine çıktı. Çünkü ekonomik krizle birlikte ek kazanç imkanı arayan insan sayısı çoğaldığı için, firmamıza temsilci ve takım oyuncusu olarak yoğun talep var. Büyümedeki başarımızda onların payı çok büyük.'' Bazı kozmetik firmalarının, ürünlerini ''şifa kaynağı'' gibi sunmaya çalıştığından yakınan Dönmez, firmaların ilaç mı, kozmetik mi ürettiklerine karar vermeleri, kozmetik üretenlerin ''tüketiciyi 'benim ürünüm uykuya iyi geliyor' gibi yalanlarla yanıltmamaları gerektiğini'' sözlerine ekledi. 
     





</TEXT>
</DOC>
