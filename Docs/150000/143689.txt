<DOC>
<DOCNO> 143689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo14.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da, Bursaspor maçı hazırlıkları... 
</HEADLINE>
<TEXT>

     Trabzonspor, hafta sonunda sahasında Bursaspor ile yapacağı maçın hazırlıklarını sürdürüyor. 
     Teknik direktör Samet Aybaba, idman öncesinde yaptığı açıklamada, ligde 41 puanla 5. sırada yer alan bordo-mavili takımın oynadığı futbolun karşılığını alamadığını söyledi. 
     Aybaba, oynadıkları futbola bakıldığında ligde daha fazla puan toplayabileceklerini belirterek, şöyle devam etti 
     ''Bazı maçlarda iyi oynadık ama puan kaybettik. Bazı maçlarda da daha iyi oynadık, 3 puan kaybettik. Sonuç olarak oynadığımız futbolun karşılığını alamadık. Böyle daha 4-5 maç var. Bunlar takım olma yolunda kaybedilen puanlardı. Bundan sonrası ve gelecek sezon böyle puanlar kaybedileceğini düşünmüyorum.'' Bursaspor ile hafta sonundaki karşılaşmanın zorlu geçeceğini de kaydeden Aybaba, ''Bursaspor, ligde kalma mücadelesi veren bir takım. Bu da maçı zor bir hale getiriyor. Samsunspor maçındaki oyunu devam ettirip, Bursaspor'u yenmek istiyoruz'' dedi. 
     Bordo-mavili takımın deplasmanlarda başarılı bir grafik sergilediğini de kaydeden Aybaba, ''Hızlı tempolu oynayan bir takımız ve bunun karşılığını deplasmanlarda daha rahat alıyoruz. Sezon başında yeni bir takım oluşumuzdan doğan nedenlerden sahamızdaki maçlarda zorlandık. Geçen yılki psikolojinin de bunda etkisi vardı. Ancak Trabzonspor, hem içeride hem dışarıda kazanan bir takım'' diye konuştu. 
     Aybaba, son haftalarda hatalı goller yiyen Petkoviç ile Samsunspor maçı sonrası bir görüşme yapmadığını ve bu konunun fazla abartılmaması gerektiğini de sözlerine ekledi. 
     
     METİN AKTAŞ ''HAZIRIM'' 
     Trabzonspor'da kaleci Petkoviç'in son haftalarda hatalı goller yemesi üzerine gözler yedek kaleci Metin'e çevrildi. 
     Metin, 5 yıldır Trabzonspor'un kalesini koruduğunu belirterek, ''Ben dün kaleye geçmedim. Çalışmalarım da iyi. Kendimi hazır hissediyorum. Hocam görev verirse, Bursaspor maçında oynamak isterim'' dedi. 
     Öte yandan bordo-mavili takımın çalışmasına, hafif sakatlıkları bulunan Fatih ve Emre katılmadı. 
     





</TEXT>
</DOC>
