<DOC>
<DOCNO> 115652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur09.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden YSK'ya protesto 
</HEADLINE>
<TEXT>

     Basın Konseyi Başkanı Oktay Ekşi, Yüksek Seçim Kurulu'nun YSK yazılı basına propaganda yasağı getirmesinin, seçim kavramının ruhuna olduğu kadar, ifade özgürlüğüne, demokratik sisteme, hukuka ve yürürlükteki yasalara aykırı olduğunu savundu. 
     Ekşi, yazılı açıklamasında, YSK'nın aldığı 752 ve 805 sayılı kararlarla yazılı basına propaganda yasağı getirmesini protesto ettiklerini belirtti. 
     SK'nın, yürürlükteki yasaların hükümlerini daha da genişleterek, oy verme gününden önceki bir hafta boyunca yazılı basına propaganda yasağı getirmesinin, seçim kavramının ruhuna olduğu kadar, ifade özgürlüğüne, demokratik sisteme, hukuka ve yürürlükteki yasalara aykırı olduğunu ifade eden Ekşi, şunları kaydetti 
     "Seçim kavramına aykırıdır. Çünkü seçeceklerin bilgi edinmesini ve bilerek tercih yapmalarını engellemektedir. İfade özgürlüğüne aykırıdır. Çünkü ülkenin kaderinin teslim edileceği partiler, adaylar ve genelde kadrolar içinde hangisinin hangi nedenle 'iyi' ve 'yararlı', hangisinin hangi nedenle 'kötü' ve 'zararlı' olduğunu açıklama özgürlüğünü elden almaktadır. 
     Demokratik sisteme aykırıdır. Çünkü demokrasi serbestçe tercih yapma özgürlüğü varsa vardır. Serbest tercih, ancak gerçekleri öğrenmekle mümkündür. Öğrenmeyi engellemek, o nedenle serbest tercih hakkını kaldırmaktadır. 
     Hukuka aykırıdır. Çünkü seçimin gerekli kıldığı düzenleme yetkisi aşılmakta, seçmenin temel hakları bu kararla ihlal edilmektedir. Dahası YSK, kendisine yasalarla verilmemiş bir yetkiyi kullanmaktadır. 
     Ve son olarak yasalara aykırıdır. Çünkü YSK'nın, yazılı basına tam bir 'Sıkıyönetim' mantığıyla getirdiği yasak kararının yasal zemini yoktur. O nedenle YSK'nın, en kısa zamanda bu yanlış karardan dönmesini beklemek hakkımızdır." 
     





</TEXT>
</DOC>
