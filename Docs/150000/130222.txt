<DOC>
<DOCNO> 130222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo14.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ligi başlıyor... Emre kadroda, Okan yine sakat... 
</HEADLINE>
<TEXT>

     İtalya'da Yılbaşı ve Cadılar Bayramı nedeniyle 1. Futbol Ligi'ne verilen 3 haftalık ara sona erdi. 
     Ligin 16. haftasında kendi evinde Modena'ya karşı oynayacak olan İnter'de Emre Belözoğlu kadroya alınırken, sakatlığı halen devam eden Okan Buruk'un kadroda olmadığı bildirildi. 
     İnter kulübü doktorundan alınan bilgilerde hafif koşular yapan Okan'ın önümüzdeki salı gününden itibaren takımla birlikte antremanlara çıkacağı öğrenildi. 
     14. ve 15. haftalarda Vieri, Okan, Dalmat, Conceiçao, C.Zanetti, Morfeo, Crespo gibi oldukça fazla sayıda oyuncusunun sakat olmasından dolayı kadro kurmakta zorlanan İnter, 3 haftalık boşlukta önemli oyuncularından birçoğunun iyileşmesiyle Modena karşısına daha iddialı çıkacak. 
     Teknik direktör Hector Cuper, bugün yapılan antreman sonrasında gazetecilere yaptığı açıklamada, ''İnter iyi, moraller mükemmel ve birçok futbolcu tekrardan takıma döndü'' dedi. Recoba ve Crespo gibi bazı futbolcularının 90 dakika oynayıp oynayamayacakları hakkında kuşkularının olduğunu söyleyen Cuper, Emre'nin bağırsaklarında bir problem olduğu için hafta içinde 3 tane antrenmana katılamadığını ancak endişe edilecek bir durumun bulunmadığını belirtti. 
     Bu arada İtalyan gazetelerinde yapılan yorumlarda, Emre'nin ilk 11'de sahaya çıkıp çıkmaması konusunda farklı görüşler yer almasına karşın, Arjantinli teknik adamın Emre ile oyuna başlaması bekleniyor. 
     TSİ 21.30'da başlayacak olan karşılaşma öncesinde İnter 33 puanla averajla 2., Modena da 19 puanla 11. sırada bulunuyor. 
     





</TEXT>
</DOC>
