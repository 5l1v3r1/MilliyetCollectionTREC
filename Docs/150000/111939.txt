<DOC>
<DOCNO> 111939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/siyaset/siyz1.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİME DOĞRU 
</HEADLINE>
<TEXT>

     Büyükerşen çok gururlu 
     Bursa mitinginde seçimlerden sonra DSP Genel Başkanlığı’nı bırakabileceğini açıklayan Başbakan Bülent Ecevit’in yerine genel başkanlık için adı geçen Eskişehir Belediye Başkanı Yılmaz Büyükerşen, "Yeri doldurulamaz devlet adamı Bülent Ecevit görevi başındayken, hiç aklıma gelmeyen bir konuda adımın geçmesi DSP’ye gönül verenlerin hakkımdaki teveccühüdür" dedi. 
     
     Sırrı Sakık bağımsız aday 
     PKK’nın "Parmaksız Zeki" kod adlı teröristlerinden idam mahk mu Şemdin Sakık’ın kardeşi Sırrı Sakık, Muş’ta bağımsız milletvekili adayı olarak seçime hazırlanıyor. Kapatılan DEP’ten milletvekili olan ve bölücülük suçundan 3.5 yıl hapis cezasına çarptırılan Sakık, HADEP’in kendisini seçilemeyeceği Aydın’dan aday gösterdiğini söyledi. 
     
     Beş bakan bir Yılmaz etmez’ 
     İzmir’de ANAP’ın 1. bölge 1. sıra milletvekili adayı Işılay Saygın, kendi partisinden milletvekili ve bakanları eleştirirken, "Beş bakan bir Mesut Yılmaz etmez" dedi. İzmir Gazeteciler Cemiyeti’ni ziyaret eden Saygın, her zaman seçim varmış gibi çalıştığını belirterek, "Ama diğer milletvekilleri, adaylar bu yükü paylaşmıyor. Sümer Oral’ın sorumluluğundaki işleri bile biz hallediyoruz" diye yakındı. 
     
     Türbanlı vekil istifa etti 
     Meclis’e türbansız gelen ancak dışarıda türban takan MHP Antalya Milletvekili Nesrin Ünal, partisinden istifa etti. 
     Ünal’ın listelerde yer bulamamasından sonra parti içinde rahatsız olduğu dile getirildi. Ünal, dün TBMM Başkanlığı’na gönderdiği dilekçede, "gördüğü lüzum üzerine" MHP’den ayrıldığını bildirdi. Ünal’ın istifasıyla MHP’nin TBMM’deki üye sayısı 124’e düşerken, bağımsız milletvekilleri 23’e yükseldi. 
     
     Kutan İşkence ve yasaklar var 
     SP Genel Başkanı Recai Kutan, AB’nin insan hakları konusunda Türkiye’ye yönelttiği eleştirileri haklı bularak, "Türkiye’de işkence var, düşüncesinden dolayı hapse giren gazeteciler ve siyaset yasaklıları var" dedi. Ankara Sanayi Odası’nın toplantısına katılan Kutan, "Gelişmiş ülkeler demokrasiyi, laikliği, insan haklarını ve hukukun üstünlüğünü nasıl anlıyorsa biz de öyle anlayacağız" diye konuştu. 
     
     Nil Demirkazık’a ispatla’ çağrısı 
     AKP ile sosyete antikacısı Nil Demirkazık arasındaki üyelik savaşı kızıştı. AKP Ankara İl Başkanı Ali Hersek açıklama yaparak, Demirkazık’ın partilerine üye olmadığını bildirdi. "Aksi yönde bir iddiası var ise, bu iddianın üye kimlik kartı veya üyelik müracaat formu alındı belgesi ibraz edilmek suretiyle kanıtlanması gerekir" denilen açıklamada, AKP’nin ciddi insanlardan oluşan ve kadrolarını seçerken titiz davranan bir parti olduğu kaydedildi. 
     



 SİYASET 



















</TEXT>
</DOC>
