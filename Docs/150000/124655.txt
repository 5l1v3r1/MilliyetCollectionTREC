<DOC>
<DOCNO> 124655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur07.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''AB'nin kararı beklediğimiz yanıttan uzak'' 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, Cumhurbaşkanı Ahmet Necdet Sezer'in Türkiye'nin beklentilerinin gerisinde kalması nedeniyle, Kopenhag Zirvesi'nde Türkiye yönünden çıkan karardan hoşnut olmadığını ifade ederek, ''Karar, kendisi açısından sürpriz olmamıştır'' dedi. 
     Tacan İldem, Çankaya Köşkü'nde düzenlediği basın toplantısında, Kopenhag kararında, Türkiye'nin AB'ye hazırlanmasına yardımcı olunması amacıyla, katılım stratejisinin güçlendirileceğinin belirtildiğini kaydetti. Türkiye'nin Avrupa yöneliminin yüzyılı aşkın bir süredir devam ettiğini ifade eden İldem, Türkiye'nin 1923 yılında Cumhuriyetin kurulması ve Atatürk devrimlerinin başlamasıyla, siyasal tercihini geri dönülmeyecek biçimde çağdaşlaşmadan yana koyduğunu bildirdi. 
     İldem, şöyle konuştu 
     ''Türkiye, yarım yüzyılı aşkın bir süredir Avrupa'nın belli başlı siyasal ve ekonomik kuruluşları içinde etkin rol oynamış, Avrupa'nın savunmasında temel görevler üstlenmiştir. Türkiye, halkının istek ve beklentileri doğrultusunda reform çabalarını ve çağdaşlaşma tasarısını artan bir kararlılıkla sürdürecektir. AB'ye tam üyelik ulusal tasarımızın yalnızca bir parçasıdır. 
     Sayın Cumhurbaşkanımızın da değişik vesilelerle vurgulaya geldiği üzere, Türkiye'nin reform çabaları, yalnız AB'ye tam üye olmak için değil, halkımızın hak ettiği kriterleri karşılamak ve Türk insanının yaşam düzeyini en ileri noktalara taşımak içindir. Bireysel temel hak ve özgürlükleri günün en ileri anlayış ve uygulamalarıyla genişletmek, temel hedefimiz olmaya devam edecektir. Öte yandan, ekonomik istikrarın sağlanması ve Türkiye'nin sağlıklı, rekabet gücü yüksek bir ekonomiye kavuşturulması yönündeki çalışmalar da sürdürülecektir. AB'nin Mastrich ekonomik ölçütlerinin en kısa sürede karşılanması da bu alandaki başlıca amaçlarımız arasında yer alacaktır.'' 
     
     HOŞNUT DEĞİLDİR 

     Tacan İldem, Cumhurbaşkanı Ahmet Necdet Sezer'in, 1963 yılında başlayan ve 1999 Helsinki Zirvesi kararı ile pekiştirilen Türkiye-AB ilişkilerinin, öncelikle Türkiye'nin ulusal çıkarlarını gözetecek şekilde geliştirilmesine inandığını kaydetti. 
     İldem, ''Sayın Cumhurbaşkanımızın kişisel açıdan bu karara nasıl baktığını soracak olursanız Tabiatıyla beklentilerimizin gerisinde kalması nedeniyle karardan hoşnut değildir. Karar, kendisi açısından sürpriz olmamıştır. Çünkü, geçmişte AB yetkilileri, devlet ve hükümet başkanlarıyla yapmış olduğu görüşmelerde Avrupa ülkelerinde mevcut olan kimi sıkıntıları gözlemleme olanağını bulmuştur'' diye konuştu. 
     Cumhurbaşkanı Sezer'in, reform paketinin 3 Ağustos 2002'de TBMM'den geçmesinden sonra, Eylül ayı başında Johannesburg'taki Dünya Sürdürülebilir Kalkınma Doruk Toplantısı'na katıldığını ifade eden İldem, Sezer'in Johannesburg'ta, Avrupa Komisyonu Başkanı Prodi ile bir görüşme yaptığını anımsattı. İldem, Sezer'in o görüşmede Türk halkının bütün dikkatinin Aralık ayında düzenlenecek doruk toplantısına odaklandığını ve Kopenhag ölçütlerinin yerine getirilmesi yönünde adımlar atan ve tarihi dönüşüm niteliğinde reformlar gerçekleştiren Türkiye'nin beklentisinin, Kopenhag'taki doruk toplantısında, 2003 yılında müzakereye başlama kararının çıkması olduğunu söylediğini bildirdi. 
     Prodi'nin, o görüşmede Cumhurbaşkanı Sezer'e ilettiği hususun, Avrupa Birliği'ndeki anlayışı yansıtması bakımından çarpıcı olduğunu anlatan İldem, şöyle devam etti 
     ''Sayın Prodi, nasıl Türkiye'de kamuoyu bakımından sayın cumhurbaşkanımızın kendisinin dikkatine getirdiği bir önemli husus var ise Avrupa kamuoylarının bir kesimi bakımından da, hali hazırda bir sıkıntının varolduğunu, henüz Türkiye'nin Avrupa üyeliği fikrine hazır olmayan bir kesimin varolduğunu kaydetmiştir. Daha sonra sayın Cumhurbaşkanımızın Prag'ta Fransa Cumhurbaşkanı Chirac ve Berlin'nde Alman Şansölyesi Schröder ile görüşmelerde, kamuoylarındaki bu engelin varlığı fiil olmuştur. Nitekim Sayın Başbakanımızın da basın toplantısındaki açıklamalarında işaret ettiği gibi dünkü karar Fransa-Almanya tutumu ekseninde oluşmuştur. Özellikle Almanya'nın iç politikadan kaynaklanan sıkıntılarını bilmekteyiz. 
     Fakat, gerçek şu ki, 1999 Helsinki Doruğu'nda Türkiye'ye adaylık statüsü verilirken, Türkiye'nin sonunda AB'ye üye olacağı gerçeğini içine sindirmesi gereken, bu yöndeki soruları yanıtlaması gereken ve kamuoylarını o yönde hazırlaması gereken Avrupa ülkeleri, 2002 yılında Türkiye'nin, belki de onların istemediği ölçüde reformları süratle gerçekleştirmesi suretiyle karşısına çıkması üzerine, bu sualleri yeniden sorma gereğini hissetmişlerdir. Türkiye kendisinde beklenenleri, başkalarının ummadığı ölçüde süratle gerçekleştirmiş, ancak Avrupalı ortaklarımız Türkiye'nin bu süratine psikolojik, zihinsel açıdan ayak uyduramamışladır.'' 
     
     AB BİR DEĞERLERİ TEMSİL ETMEKTEDİR 

     Tacan İldem, Cumhurbaşkanı Ahmet Necdet Sezer'in, Kopenhag Doruğu'nda 2003 yılında müzakerelere başlama kararının çıkacağına inandığını ve bu nedenle de bu doruğa katılmayı istediğini söyledi. Sezer'in, 3 Kasım seçimlerinden sonra Parlamento'da temsil edilen partilerin liderleriyle yaptığı görüşmeler de bu niyetini söylediğini ifade eden İldem, ''Ancak yaptığı temaslardan edindiği izlenimler, 2003 yılında müzakerelere başlama kararının çıkmayacağı yönünde olması üzerine Kopenhag'a gitmemenin daha uygun olacağını belirtmiştir'' diye konuştu. 
     Türkiye'nin çağdaşlaşma eğiliminden sapması için bir neden olmadığını dile getiren İldem, çağdaşlaşmanın, Büyük Önder Atatürk'ten bu yana Türkiye'nin temel yönelimi olduğunu söyledi. ''Avrupa Birliği bir değerleri temsil etmektedir. Bu değerler de çağdaşlaşma tasarımızla örtüşmektedir'' diyen İldem, Türk halkının beklentilerine, ve daha geniş bireysel özgürlüklere kavuşması bakımından gerekli adımların atılmasının çok doğal olduğunu ve bu yönde de gerek hükümet gerekse Cumhurbaşkanı düzeyinde tam bir kararlılık olduğunu kaydetti. 
     Cumhurbaşkanlığı Özel Kalem Müdürü Tacan İldem, Sezer'in temennisinin, AB'nin, Türkiye'nin bugüne kadar attığı adımlar ve bundan sonra da atma kararlılığında olduğu adımların süratine yetişecek bir zihinsel ve psikolojik hazırlıkları tamamlaması ve Türkiye ile AB ilişkilerinin beklenen, istenen ve doğal olan aşamasına gelmesi için sağduyuyla hareket etmeleri olduğunu bildirdi. İldem, bunun AB'nin güvenilirliği, inandırıcılığı açısından da önem taşıdığını dile getirerek, ''Çifte standart uygulandığına ilişkin kanıların pekişmemesi ve bu bakımdan da Türkiye-AB ilişkileri üzerinde olumsuz etki yapmaması açısından da önem taşımaktadır'' dedi. 
     





</TEXT>
</DOC>
