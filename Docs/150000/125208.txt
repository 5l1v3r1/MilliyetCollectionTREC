<DOC>
<DOCNO> 125208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko42.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Gümrük Birliği'ni kafamıza balyoz inince anladık 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Irak'ta yaşanabilecek bir savaşın ihracatta mevcut yürüyen işler açısından endişe yaratacağını söyledi. 
     Satıcı, Maliye Hesap Uzmanları Derneği'nce düzenlenen ''Kopenhag'dan Sonra Türkiye Ne Yapmalı '' konulu toplantıda yaptığı konuşmada, Türkiye'nin Avrupa Birliği AB sürecini ve Kopenhag Zirvesi'ni değerlendirdi. 
     Soruları da yanıtlayan Satıcı, ''Irak'ta yaşanacak savaş, 2003 yılında ciddi ihracat hedefleri var, bunları nasıl etkiler, endişe yaratır mı '' sorusuna ''Mevcut yürüyen işler açısından muhakkak endişe yaratır'' yanıtını verdi. 
     Türkiye'nin bu bölgeyle sahip olduğu ihracatın olması gerekenin çok altında bulunduğunu vurgulayan Satıcı, Irak'ın içine girdiği bataklıktan çıkamaması nedeniyle ilişkilerin de gelişemediğini söyledi. 
     Satıcı, ''Hükümet acil eylem planının detaylarını açıkladı, bu konuda ne düşünüyorsunuz '' sorusuna da şu yanıtı verdi 
     ''Acil eylem planlarının detayları 57. Hükümet döneminde de özellikle meslek örgütlerinin yoğunlukla ortaya koyduğu tüm sorunları içeriyor. Artık acil eylem planının acil hareket planına dönüşmesi gerekiyor. Ancak o zaman sonuçlarını hep birlikte ölçebileceğiz.'' Seçimlerin ardından gelişen iyi havanın iyi yönetilemediği için dezavantaj da yarattığını dile getiren Satıcı, buna örnek olarak ihracatçıyı zorlayan Türk Lirası'nın aşırı değer kazanmasını gösterdi. 
     
     GÜMRÜK BİRLİĞİ GÖZDEN GEÇİRİLMELİ 
     Satıcı Gümrük Birliği'ne ilişkin bir soruyu yanıtlarken ise, ''Gümrük Birliği davul zurnayla bize satıldı. Böyle olmadığını biz saf Türk delikanlıları olarak kafamıza balyoz inince anladık. Gözden geçirilmeli ve geçirilecek de muhakkak'' ifadesini kullandı. Kopenhag Zirvesi'nin sonuçlarının da Türkiye'den başka yurtdışından başka gözüktüğüne işaret eden Satıcı, Avrupa ve ABD'den bakıldığında yayın organlarında Türkiye'nin çok önemli yol katettiğinin ve kendini AB'ye tescil ettirdiğinin görüldüğünü vurguladı. 
     Türkiye'de ise beklentiler çok farklı noktalara çıkarıldığı için istenilen sonuç alınamamış gibi gözüktüğünü belirten Satıcı, ''Her açıdan Türkiye'nin 6 ay 1 yıl önce hayal edemeyeceği durumda AB ile ilişkiler yakınlaşmış durumda'' şeklinde konuştu. 
     Satıcı, vatandaşların da artık moral bozukluklarından kurtulmasına ihtiyaç bulunduğuna işaret ederek, ''AB süreci içinde önemli aktörlerden bir olan İngiltere AB'den iki kez veto yedi, ama bu süreçten kopmadı ve bugün bütünün önemli bir parçası. Türkiye için de mutlaka hayırlı olacaktır'' dedi. 
     Oğuz Satıcı ayrıca yabancı yatırımların tek başına 2004 Aralık tarihi ile artmasını beklemenin de çocukça bir yaklaşım olacağını vurguladı. 
     





</TEXT>
</DOC>
