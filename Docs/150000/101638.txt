<DOC>
<DOCNO> 101638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko03.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bir türlü derinleşemiyor... 
</HEADLINE>
<TEXT>

     Menkul kıymet piyasaları, Kasım 2000 kriziyle birlikte başlayan süreçta kaybettikleri derinliği bir türlü yakalayamıyor. 
     İMKB'nin verilerine göre, İMKB bünyesindeki tahvil-bono kesin alım satımı, repo-ters repo ve hisse senedi piyasalarında gerçekleşen işlem hacimleri 2000 hatta 2001 yılının oldukça altında seyretmeye devam ediyor. 2000 yılında günlük ortalama 4.5 milyar dolarlık kesin satış ve repo-ters repo işlemi yapılan İMKB tahvil ve bono piyasasında bu yıl ancak günde ortalama 1.6 milyar dolarlık işlem yapılabildi. 
     2000 yılında 740 milyon dolara kadar yükselen hisse senetleri 
     piyasası günlük ortalama işlem hacmi ise bu yıl 280 milyon doları güçlükle yakalayabildi. Aynı eğilim bankalar tarafından İMKB dışında yapılan ancak İMKB'ye tescil ettirilen tahvil ve bono kesin satımı ile repo-ters repo işlemlerinde çok daha belirgin bir şekilde yaşandı. 2000 yılında 8.5 milyar dolara kadar çıkan İMKB dışındaki işlemlerin günlük ortalama hacmi, bu yıl 1.6 milyar dolara kadar düştü. 
     
     TAHVİL BONO PİYASASI 
     İMKB'nin verilerine göre yıl başından 9 Ağustos'a kadar geçen sürede tahvil ve bono kesin satış pazarında 35.1 milyar dolarlık işlem yapılabildi. Oysa 2000 yılının tümünde bu pazarda 263 milyar dolarlık işlem yapılmıştı. Söz konusu pazardaki aylık işlem hacimlerine ilişkin veriler de nisan ve mayıs aylarında yaşanan toparlanmanın haziran ve temmuz aylarında önemli bir darbe yediğini gösteriyor. 
     Tahvil bono piyasası içerisinde yer alan repo-ters repo pazarının yıl başından bu yanaki işlem hacmi ise 255.3 milyar dolarda kaldı. Aynı piyasadaki işlem hacmi 2000 yılında 1.1 trilyon dolar, 2001 yılında ise 665 milyar dolar olmuştu. 
     Yılın ilk yedi ayındaki performans, bu yılki repo ters repo işlem hacminin 2000, hatta 2001 yılının oldukça altında kalacağına işaret ediyor. 
     
     BORSA DIŞI İŞLEMLER 
     Bankaların, İMKB dışında yaptıkları ancakİMKB'yle tescil ettirdikleri tahvil ve bono kesin satımı ile repo işlemlerinin bu yılın ilk yedi ayındaki toplam hacmi ise 244.5 milyar dolar olarak gerçekleşti. İMKB dışında yapılan işlemlerin hacmi 2001 yılında 2.1 trilyon dolar, 2001 yılında ise 865 milyar dolar olmuştu. 
     
     HİSSE SENETLERİ 
     Günlük ortalama işlem hacminin 280 milyon dolara kadar düştüğü İMKB hisse senetleri piyasalarında yıl başından bu yana toplam 40 milyar dolarlık işlem gerçekleşti. Bu miktar 2001 yılının tümünde 182 milyar dolar, 2001 yılında ise 80 
     milyar dolar düzeyinde gerçekleşmişti. Hisse senetleri piyasasının da 2000 yılını yakalalamak bir yana 2001 yılındaki işlem hacmine de ulaşmaktan uzak olduğu belirlendi. 
     
     MAYISTAN SONRA KAYBOLDU 
     Bu arada tüm menkul kıymet pazarlarının aylık şlem hacmi miktarları, nisan ve mayıs ayında başlayan yeniden derinleşme eğiliminin haziran ayıyla birlikte tersine döndüğünü gösteriyor. 
     





</TEXT>
</DOC>
