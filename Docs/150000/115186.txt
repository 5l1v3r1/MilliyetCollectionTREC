<DOC>
<DOCNO> 115186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/aspo.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
EVİNE HOŞGELDİN 3-0 
</HEADLINE>
<TEXT>

Kartal, İnönü sendromunu nihayet geride bıraktı, ligin flaş takımlarından Malatyaspor’u farklı yenerek maç fazlasıyla zirveyi kaptı. Üç puanı getiren golleri İlhan, Tayfur ve Nouma attı 
     İNÖNÜ Stadı’nda iki aydır galibiyet yüzü göremeyen Beşiktaş, Malatyaspor karşısında şanssızlığını kırdı, maç fazlasıyla liderliği kaptı. İlk yarım saati karşılıklı ataklarla geçen karşılaşmada devrenin sonlarına doğru oyuna ağırlığını koyan Kartal, 42. dakikada İlhan ile öne geçti, 44’te Tayfur takımını rahatlattı. İkinci yarıda da sayısız pozisyon yakalayan Siyah - Beyazlı takımda Nouma, 81. dakikada penaltıdan attığı golle perdeyi kapadı. 
     
90 DAKİKA      BİLAL MEŞE 

     Bir yanda İnönü "fobisi", diğer yandan Galatasaray’dan bir, Fenerbahçe’den üç puan koparan Malatyaspor. Bu iki faktör maç öncesindeki yorumlar, Beşiktaş’ın Malatyaspor karşısında işinin kolay olmayacağı yönünde idi. 
     Ofansif ağırlıklı bir taktikle sahaya çıkan Malatyaspor, adam markajı yerine alan savunmasını tercih etmesiyle birlikte, Beşiktaş’ın kazanma hırsı, ilk yarıdaki futbol kalitesini yükselten faktörlerdi. 
     Kartal 8. dakikada ilk tehlikeyi kalesinde yaşadı. Sağdan kazanılan korner atışını Duro kullandı, topu cezaalanına kesti, Mert şutladı, Cordoba’dan döndü. Dönen topa Fazlı’nın yakın mesafeden şutunda top yan ağlarda kaldı. 
     14’de Duro’nun uzaktan şutunda Cordoba topu güçlükle tokatladı, savunma uzaklaştırdı. 
     27.dakikada Ahmet Yıldırım soldan topu cezaalanına kesti, Kaan Dobra uygun pozisyonda topu üstten auta gönderdi. 
     28.dakikada Sergen soldan indi topu öndireğe kesti, Tayfur yakın mesafeden topu dışarı gönderdi. 
     Beşiktaş savunması dikkatliydi. Özellikle Ali Eren savunmada adeta savaştı, çok kritik toplara hem kafa, hem de ayak koydu, arkadaşlarının açıklarını kapattı. 
     Golün gecikmesi hem tribünleri, hem de futbolcuları sıkıntıyı soktu. Ne var ki 42’de Sergen, Zago’yu topla buluşturdu. Brezilyalı futbolcu topu İlhan Mansız’ın önüne yuvarladı 1-0 
     Beşiktaş, 44. dakikada farkı ikiye çıkardı. İbrahim sağdan ortaladı. Kaan Dobra topun üstünden atladı, arkasındaki Tayfur gelişine nefis vurdu 2-0 
     Futbol kalitesi ikinci yarıda da sıcaklığını korudu. Lucescu, sakatlanan Zago’nun yerine Amaral’ı aldı, Ahmet Yıldırım’ı savunmaya çekti. Rumen hoca, yorulan ve oyundan düşen Pancu’nun yerine Tümer’i soyundurdu ikinci yarıda. 69.dakikada Pascal Nouma’nın oyuna girmesi tribünleri ateşledi. 
     Malatyaspor iki gole karşın oyundan hiç düşmedi, disiplinini korudu, sık sık Kartal’ın kalesinde göründü. 77’de Duro’nun frikiğini Cordoba güçlükle yumrukladı. 
     Nouma, 81.dakikada farkı üçe çıkardı, ilk golüne "merhaba" dedi. Tolga soldan hareketlenen Nouma’yı indirdi, Ali Aydın penaltı noktasını gösterdi. Fransız futbolcu şık bir vuruşla farkı üçe çıkardı. 
     88.dakikada bu kez Cordoba sahneye çıktı. Hasan Özer’in kafa şutunda Cordoba köşeye giden topu son anda tokatlayarak kornere çeldi. 
     Malatyaspor’un hesapları bu kez İnönü’de tutmazken, Beşiktaş adeta kronikleşen İnönü Stadı’ndaki "fobiye", son verdi. 
     
BİLEĞİ BÜKÜLMÜYORBeşiktaş, Lucescu yönetiminde resmi maçlarda yenilgi yüzü görmedi. Geçtiğimiz yıl ilk 10 haftada 15 puan kaybeden Siyah - Beyazlılar, bu sezon rakiplerine sadece sekiz puan verdi 
     Evinde kalesi kapalı 
     100. yılında mutlak şampiyonluk hedefleyen Beşiktaş, Teknik Direktör Lucescu yönetiminde yoluna emin adımlarla devam ediyor. Siyah - Beyazlı takım, Rumen hocanın göreve gelmesinden sonra resmi maçlarda bugüne kadar hiç yenilgi tatmazken, İnönü Stadı’nda da kalesini rakiplerine kapadı. Kartal, 386 dakikadır evinde gol yemezken, geçtiğimiz yıla oranla müthiş bir grafik de yakaladı. 2001 - 2002 sezonunun ilk 10 haftasında 15 puan veren Beşiktaş, bu yıl aynı dönem içinde sadece sekiz puan kaybetti. 
     
     Maçın adamı 
     ALİ EREN 
     MALATYASPOR karşısında savunmanın en canlı ismiydi. Özellikle ilk yarıda, ona çok büyük işler düştü. En kritik pozisyonlarda sahneye çıktı. İkili mücadelerden yılmadı, ayakta kaldı. Ronaldo ve Zago’un gediklerini kapattı. Zamanında müdahaleleriyle Kaleci Cordoba’nın yükünü hafifletti. Oyun disiplininden hiç kopmayan tecrübeli futbolcu, doksan dakikanın yıldızı oldu. 
     
     Maçın hakemi 
     İyi yönetti 
     307 gün sonra İnönü Stadı’nda maça çıkan hakem Ali Aydın genelde başarılı bir yönetim gösterdi. Pozisyonları yakından izledi, avantaj kurallarına dikkat etti. Yerinde çıkardığı kartlarla oyunun kontrolünü kaybetmedi. Beşiktaş lehine çaldığı penaltıda doğru karar verdi. 
     
     Notlar... 
     Nouma’dan bir ilk 
     BEŞİKTAŞ’IN Fransız yıldızı Pascal Nouma, hayatında ilk kez Malatyaspor karşısında penaltı vuruşu kullandığını açıkladı. Siyah - Beyazlı forma altında 524 gün sonra golle buluşan Pascal Nouma, fileleri en son 2000 - 2001 sezonun 33. haftasında Siirt karşılaşmasında sarsmayı başarmıştı. 
     
     Alaves’ten yakın takip 
     BEŞİKTAŞ’IN UEFA Kupası’ndaki rakibi Alaves, Siyah - Beyazlı takımı büyüteç altına aldı. İspanyol ekibinin yardımcı antrenörü Angel Garitano dünkü karşılaşmayı tribünden izledi. Garitano, "Beşiktaş’ın çıkmasını hiç istemiyorduk. Korktuğumuz başımıza geldi. Şans Beşiktaş’tan yana" dedi. 
     
     Ahmet Dursun’a sevgi seli 
     ÖNCEKİ gün Beşiktaş ile 5 yıllık sözleşme tazeleyen Ahmet Dursun, 18 kişilik kadroda bulunmamasına rağmen en çok alkışı alan isim oldu. Tribünler, uzun süre Ahmet Dursun diye tezahürat yaptı. Yönetimin, Ahmet’ten sonra Tümer, Bayram, Pancu, Cordoba ve İlhan için de kolları sıvadığı öğrenildi. 
     
     Yasin son anda kadrodan çıktı 
     SON idmanda sağ ayak bileğinden sakatlanan Yasin Sülün, maç sabahı yapılan kontrollerde ağrıları devam ettiği için kadrodan çıkartıldı. Bu oyuncunun yokluğunda Lucescu, Amaral - Ahmet Yıldırım arasındaki tercihini son anda Ahmet’ten yana kullanıp Brezilyalı oyuncuyu yanında oturttu. 
     
     Ali Eren’in hediyesi 
     MALATYASPOR maçının doğumgününe denk geldiğini açıklayan Ali Eren, "Galibiyeti kendime hediye ediyorum" diye konuştu. Yıldız futbolcu, İnönü Stadı’nda taraftarların baskısı nedeniyle zorlandıklarını dile getirip, "Malatyaspor galibiyetiyle bu stresi üzerimizden atmayı başardık" dedi. 
     
     Kıvanç Oktay’a yeni görev 
     BEŞİKTAŞ’TA dün yapılan yönetim kurulu toplantısında Kıvanç Oktay, tesisler ve yatırımlar sorumluluğuna getirildi. Altyapı ataması ise yine netleşmedi. Bu göreve talip olan Hüseyin Mican’a Başkan Serdar Bilgili’nin sıcak bakmaması yüzünden atama kararı önümüzdeki günlerde açıklanacak. 
     
     Göze batanlar 
     ZAGO İlk yarıda savunmada fazla sırıtmadı. Zaman zaman ileri çıktı. İlhan’ın attığı golde pas ondan geldi. 
     SERGEN Oyunda kaldığı süre içinde Beşiktaş orta sahasını sırtlayan isimdi. Pas yüzdesi yüksekti. Başarılı oynadı. 
     TAYFUR Kaptan takımın en çalışkan isimlerindendi. Özellikle attığı goldeki vuruşu mükemmeldi. Kritik bir hata yapmadı. 
     DURO Futbolu ve tekniğinin yanısıra savaşcılığı ön plandaydı. Attığı şutlar ve paslarıyla Kartal’a sıkıntı yaşattı. 
     SERTAN Karşılaşma süresince çok koştu, pozisyon aradı. Ancak Ali Eren’in sıkı markajı altında kaybolup gitti. 
     



 SPOR 





























</TEXT>
</DOC>
