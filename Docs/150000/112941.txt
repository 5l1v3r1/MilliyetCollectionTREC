<DOC>
<DOCNO> 112941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kapkaç terörü 2 kapkaççı yakalandı 
</HEADLINE>
<TEXT>

     Beşiktaş'ta biri üniversite öğrencisi iki kadının çantası kapkaç yöntemiyle alınırken, Maltepe'de çalıntı otomobille polisten kaçmaya çalışan 2 kapkaççı da kaza yapınca yakalandı. 
     Müzisyen eşi Celal Kara'nın kullandığı otomobille Levent Faruk Nafiz Çamlıbel Caddesi'ndeki evlerine gelen Kevser Kara'nın 62 içinde cep telefonu ile kredi kartları bulunan çantası, araçtan indiği sırada plakası tespit edilemeyen gri renkli bir otomobille yanına yaklaşan 2 kişi tarafından alındı. 
     Kaçan kapkaççılar, kısa bir süre sonra Levent İzzettin Aksuvar Caddesi'nde yürüyen üniversite öğrencisi Burcu Öktem'in 22 de içinde kredi kartları ile 50 milyon lira para olan çantasını da alarak kaçtı. 
     Her iki olayda kullanılan gri renkli otomobilin, dün evlerinde gaspa uğrayan Yıldız Teknik Üniversitesi Mimarlık Fakültesi Öğretim Üyesi Prof. Dr. Necati İnceoğlu ve İstanbul Teknik Üniversitesi Mimarlık Fakültesi Öğretim Üyesi olan eşi Prof. Dr. Mine İnceoğlu'ndan alınan 34 VE 4065 plakalı araç olabileceği bildirildi. 
     
     POLİSİ KANDIRAMADILAR 
     Kadıköy Kozyatağı'nda şüphe üzerine kontrol edilmek istenen otomobildeki Sebahattin Demir ile arkadaşı Ecevit Yalçınkaya, polisin "dur" ihtarına uymayarak kaçmaya başladı. 
     Bunun üzerine Maltepe'ye kadar izlenen otomobil, Küçükyalı Emek Mahallesi Yeşiltepe Sokak'taki Emek Camii önünde sıkıştırıldı. 
     Park halindeki bir otomobile çarpıp bir işyerine giren Demir ile Yalçınkaya, hafif şekilde yaralanmalarına rağmen polise yakalanmamak için bayılmış gibi davrandı. 
     Ambulans çağıran polis, bir süre sonra Demir ve Yalçınkaya'yı, ciddi sağlık problemleri olmadığını ve rol yaptıklarını anlayınca gözaltına alarak karakola götürdü. 
     İnceleme sonucu Demir ve Yalçınkaya'nın, Kadıköy'de çeşitli kapkaç olaylarına karıştıkları anlaşıldı. 
     





</TEXT>
</DOC>
