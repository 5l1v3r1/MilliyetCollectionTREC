<DOC>
<DOCNO> 122154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur02.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu, üçüncü kez toplanacak... 
</HEADLINE>
<TEXT>

     Asgari Ücret Tespit Komisyonu, 1 Ocak 2003 tarihinden geçerli olacak yeni ücreti belirleme çalışmaları çerçevesinde üçüncü toplantısını yarın yapacak. 
     Çalışma Genel Müdürü Ömer Benokan'ın başkanlığında gerçekleştirilecek üçüncü toplantıda, yeni ücretin belirlenmesinde temel veri olarak kullanılacak DİE, DPT ve Hazine Müsteşarlığı'ndan gelecek rakamlar değerlendirilecek. 
     Komisyonun yarın yapacağı üçüncü toplantının ardından, önümüzdeki günlerde iki veya üç toplantı daha yapıp 1 Ocak 2003 tarihinden geçerli olacak yeni ücreti belirlemesi bekleniyor. Hem işçi, hem de işveren tarafının talebi olan asgari ücretin vergi dışı bırakılması konusunda hükümet kararının etkili olacağı belirtilirken, komisyonun bu yıl da asgari ücretin vergi dışı bırakılması yönünde ''temenni kararı'' alabileceği bildirildi. 
     
     ÖZEL İNDİRİM TUTARININ ARTIRILMASI 
     Bu arada, halen 30 milyon lira olan özel indirim tutarının kademeli olarak 100 milyon liraya çıkarılarak, asgari ücretin 100 milyon liralık bölümünün vergi dışı bırakılmasının sağlanabileceği de kaydediliyor. Yeni asgari ücretin geçen dönemlerde olduğu gibi 6'şar aylık saptanması bekleniyor. 
     Türk-İş, yeni asgari ücretin dört kişilik bir ailenin zorunlu gıda harcamasını karşılayacak düzeyde olmasını ve ücreti belirlemede DİE rakamlarının dikkate alınmasını talep ediyor. TİSK ise ücretin belirlenmesinde sadece çalışan işçinin dikkate alınması görüşünü savunurken, halen 327 milyon 583 bin 290 lira olan SSK prime esas kazancın alt sınırının yürürlükteki asgari ücret ile eşit düzeyde olmasını ve toplu iş sözleşmesi uygulanan işyerleri ile uygulanmayan işyerleri için farklı ücret saptanmasını istiyor. 
     Asgari ücret halen brüt 250 milyon 875 bin lira net 184 milyon 251 bin 937 lira olarak uygulanıyor. Asgari Ücret Tespit Komisyonu, 5 işçi, 5 işveren ve 5 hükümet temsilcisi olmak üzere toplam 15 üyeden oluşuyor. 
     





</TEXT>
</DOC>
