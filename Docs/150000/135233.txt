<DOC>
<DOCNO> 135233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko09.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan İşsizlik sorunu 8 yılda çözüme kavuşturulabilir 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, Türkiye ekonomisinde, enflasyonist bir baskı yaratmadan yüzde 5.5 bir büyüme ile işsizlik sorununun 8 yıl içinde çözüme kavuşturulabileceğini belirterek, ''Tabi bugün harekete geçmek koşuluyla'' dedi. 
     Özilhan, TÜSİAD'ın, ''Enflasyon ve Büyüme Dinamikleri, Gelişmekte Olan Ülke Deneyimleri Işığında Türkiye Analizi Raporu'' tanıtım toplantısında bir konuşma yaptı. 
     Özilhan konuşmasında, büyümenin yolunu açabilmek için enflasyonla mücadelenin tavizsiz sürdürülmesi kamunun borç yükünü azaltılması, piyasaların etkin biçimde çalışmasının sağlanması, yatırım ikliminin iyileştirilmesi ve yabancı sermayeye güven verecek adımların atılması gerektiğini kaydetti. 
     Bütün bunların, herhangi bir kısa dönemli siyasal kaygı içine düşmeden, hemen bugün yapılması gerektiğini işaret eden Özilhan, ''Çünkü işsizliğin ulaştığı boyutların açacağı sosyal yaralar, eğer gerekli önlemler alınmazsa, Hükümeti fazla uzak olmayan bir vadede, siyasal bir gelecek hesabı yapamaz hale getirecektir. Ülkeyi ise bir girdaba sürükleyecektir'' diye konuştu. 
     
     YAPILMASI GEREKENLER... 
     Yapılması gerekenlerin, üç temel eksene oturtulabileceğini ifade eden Özilhan, bunlardan birincisinin, istikrar programının gereklerinin yerine getirilerek, ekonomide istikrarın korunması, istikrarı kalıcı kılmak için gerekli yapısal reformların vakit geçirilmeden yürürlüğe sokulması olduğunu söyledi. 
     TÜSİAD Başkanı, yatırım ortamının iyileştirilmesi, istihdamın yükünün azaltılması için gerekli mikro politikaların geliştirilmesi, yabancı sermayeyi cezbedecek güven ortamı için ekonomiden, dış politikaya geniş yelpazeli bir yaklaşım içinde Avrupa Birliği AB yolunun engellerden temizlenmesi gerektiğini bildirdi. 
     Özilhan, doğrudan işgücü piyasasına dönük mikro ekonomik önlemlerle işgücüne yeni vasıflar kazandıracak eğitim politikalarının geliştirilmesi gerektiğini vurguladı. 
     Bu önlemleri almadan, 1990'ların krizli Türkiyesi'nden gerçek anlamda bir kopuşun gerçekleştirilemeyeceğini belirten Özilhan, bu kopuşun, ekonominin yanı sıra, siyasette de gerçekleşmesi gerektiğinin altını çizdi. 
     Kamu kaynakları üzerindeki kullanım haklarından vazgeçmek istemeyen bir siyaset tarzının kalıcı değişim için katlanılan bütün fedakarlığı boşa çıkaracağının açık olduğuna da işaret eden Özilhan, bu yüzden yapısal reformların sürdürülmesinin yanı sıra, siyaseti çağdaş bir kimliğe kavuşturacak siyasi partiler ve seçim yasalarındaki değişikliklerin de bir an önce gündeme alınması gerektiğini belirtti. 
     
     LİZBON STRATEJİSİ... 
     Özilhan, hazırlanan raporun, Türkiye ekonomisinin sağlıklı bir stratejik çerçeveye oturtulması açısından önemli noktalara ışık tuttuğunu söyledi. 
     Büyümenin, tüm dünyanın, dikkatle üzerine eğildiği bir konu olduğunu belirten Özilhan, bunun en belirgin göstergesinin de AB'nin Mart 2000'de oluşturduğu Lizbon Stratejisi olduğunu kaydetti. AB'nin Lizbon Stratejisi'nde ortaya koyduğu toplumsal katılımın arttırılması gereğinin salt bir demokratik ideal olmadığını söyleyen Özilhan, ekonomide ve sosyal hayatta gerçekleştirilen reformların kalıcılığını sağlamanın temel güvencesi olduğunu ve bu güvenceye Türkiye'nin de ihtiyacı bulunduğunu bildirdi. 
     Özilhan, AB stratejisinin alt açılımında, yenilikçi işletmelerin özellikle de KOBİ'lerin kurulması ve gelişmesi için elverişli bir ortam yaratılmasının bulunduğunu kaydederek, bu yaklaşımın Türkiye için de stratejik bir önemi olduğunu ifade etti. Piyasa mekanizmasının etkin çalıştırılması ve bütünlüğün sağlanması gerektiğini belirten Özilhan, şöyle devam etti 
     ''Özellikle mali piyasaların etkinliği ve entegrasyonu üzerinde önemle durulmaktadır. Kuşkusuz Türkiye gibi işsizliğin had safhaya vardığı bir ülkede de yeni yatırımlarla iş sahaları açılması, mali piyasaların etkin çalışmasını gerektirmektedir.'' Özilhan, Türkiye'de tarım dışı işsizlik oranının yüzde 15'e dayandığını da belirtirken, gelecek 10 yılda, tarımdan kopan işgücü miktarının artacağını ve sosyal güvenlik sisteminin artan açıklarını dengelemek için kaçınılmaz olarak erken emekliliğin sona erdirilmesinin işgücü arzını arttırıcı bir etken olduğunu söyledi. 
     TÜSİAD Başkanı Özilhan, işsizlik oranının aşağıya çekilebilmesi için özel sektör tarafından, yılda 700 binin üzerinde iş olanağı yaratılmasının gerekli olduğunu da ifade etti. 
     





</TEXT>
</DOC>
