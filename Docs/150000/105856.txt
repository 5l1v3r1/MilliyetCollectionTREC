<DOC>
<DOCNO> 105856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/yazar/altan.html </URL>
<DATE> 2002/09/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Saydamlık seli gümbür gümbür geliyor... 
</HEADLINE>
<TEXT>

     Bugün 20 yaşında olan gençler önlerindeki 50 yılı, öylesine beklenmedik sürprizlere tanık olarak yaşayacaklar ki bendenizin bugünkü yaşına yaklaştıklarında, şaşkınlıktan ibaret bir "hilkat garibesi" gibi, belki de ayakları ağızlarından çıkmaya başlayacak... 
     
     Düşünün ki daha şimdiden abartmalı bir hamaset ve "Türk’e Türk propagandası" yapmakla sulanıp duran "sanal bir çağdaşlaşma imajı" evrensel bir saydamlaşmanın etkisi altına girince, çene atmaya başladı... 
     Örneğin, onca hamasi nutuk, demeç ve manzumeye karşın Türkiye’nin "yaşam kalitesi" açısından, sade Yunanistan’ın 57 basamak altında kaldığı değil "çocuk ve kadın sağlığı" açısından, Ermenistan’ın bile gerisinde kaldığı ortaya çıktı. 
     Ve Dünya Bankası ile Birleşmiş Milletler örgütlerinin yaptığı böylesi bilimsel saptamalara karşı siyasetçilerimizden de, Hazine’den geçinmeli üst düzey kadrolarımızdan da, hiç ses çıkmadı... 
     
     Oysa varoşların milyonları bulan ezik gençliği, uluslararası her maçta ne kadar da yürekten bağırıyor, "En büyük Türkiye, başka büyük yok" diye... 
     Ve Türkiye, 80 yıl sürdürülmüş "sanal bir görünümöden, saydam bir sürece doğru kayarak kendi gerçekleriyle yüz yüze gelmenin tuhaflıklarını yaşamaya başlıyor... 
     
     Harika bir süreç bu... Enfes bir süreç... 
     Yüzyıllarca sürmüş bir "kulluk" silikliğinden, kendilerine "üstün bir kişilik" bulma özlemiyle, dev aynalarında "Sezarlaşma" sapkınlığına uğrayanların kıç üstü yere düşme süreci... 
     Özellikle Soğuk Savaş yıllarında, gazete manşetleri Dünya’ya karşı posta koyan bir babalanmayla nağralanırdı. 
     "Kendine gel Coni", yahut "Kendine gel Mösyö", "yahut "Moskova’ya sert çıktık", yahut "Makarnacılar panikte", yahut "Haddini bil Atina" gibi... 
     
     Bugün ise manşetler çok değişmiş durumda... 
     Başbakanlığın tasarrufundaki "örtülü ödenekleröden kimlere neler dağıtıldığının açıklanması konusu kaplıyor gazetelerin birinci sayfa başlıklarını... 
     Hemen açıklanmayacak elbet... 
     Ama "örtülü ödenekler"in nasıl kullanılmış olduğu sorunu, usulca gelip oturuyor gündeme... 
     Tıpkı 15 yıl sürmüş olan "Güneydoğu, yahut Kürt sorunu" operasyonlarında toplam 400 milyar dolar harcanmış olduğunun ilk kez TV’lerde, Em. Büyükelçi Şükrü Elekdağ tarafından, 2 yıl önce açıklanmış olması gibi... 
     Sonradan bu toplam, 200 milyar dolara daha sonra da, 100 milyar dolara düşürülmüş olsa da, Cudi Dağı, yahut Gabar Dağı operasyonlarının ekonomik boyutu, bir kez girdi gündeme... 
     
     Bizim, 60 siyasal liderli politika panayırımız, güngünden yoğurdu ekşiyen bir cacığa dönüşse de bizim politika, gerçekte 2 kutba ayrılır 
     1- Asla Türkiye’nin acıklı ekonomik verilerinden söz etmeyen ve pozisyonlarını, genel bir "Sezarlaşma" sapkınlığı içinde, hamasetle korumaya çalışanlar... 
     2- Türkiye’nin ekonomik gerçeklerini ön plana çıkaranlar... 
     
     Mehmet Ali Birand’ın, Sezen Aksu’nun ünlü konseri hakkında yaptığı Manşet programında da, aynı ayrışmayı izledik. 
     Bir taraf, ırkçı bir hamasete ve beylik tabulaşmış klişelere abanıyor, buna karşılık programa katılan Em. Büyükelçi Yalım Eralp 
     - Yurtseverliği tekelinde tutmaya kalkanlardan birçoğunun da, vergi kaçakçısı olduğunu unutmayalım, diyordu. 
     Yanıt şöyleydi 
     - Demagoji yapma... 
     Evet, harika bir saydamlaşma sürecine giriyor Türkiye... 
     
     10 yıl sonra acaba gazete manşetleri nasıl olacak ya 20 yıl sonra 
     TV’lerdeki programcı dostlar, Türkiye’nin geleceğiyle ilgili fütürist bir mizaha pek ilgi göstermiyorlar. 
     Örneğin gençler acaba 10, yahut 20 yıl sonraki gazete manşetlerini nasıl hayal ediyorlar 
     "AB üyeliğimizden önce, örtülü ödeneği’ hapazlamışların listesi" 
     "Doğu Beyazıt - Sidney uçak seferleri başladı" 
     "Köyceğiz, AB turizminin helikopter merkezi oluyor" 
     "Madanoğlu’nun Resmi Yalanlar’ adlı bir eseri bulundu" 
     "Pekin, Hakkari’deki turizm konfederasyonuna katılıyor" 
     V.s... 
     
     Ne demiş Yahya Kemal 
     "İnsan alemde hayal ettiği müddetçe yaşar" 
     Her ne kadar Tevfik Fikret 
     "İnan Haluk, ezeli bir şifadır aldanmak" demiş olsa da... 
     
     







Sezen’in konseri 


Saydamlık seli gümbür gümbür geliyor... 


İstanbul için... 


İttifaklar... 


CHP’de Derviş olgusu ne mi .. 


Ya, başbakan Derviş diye bağırırlarsa 


Dev aynası 


Veriler gecikirse kriz gözlenemez 


Biz de bu dünyada yaşamıyor muyuz 


Türk doktorun Ermeni hastası... 


Sezen’e DEHAP çengeli 


Keşke AKP’nin 1 değil 10 Mumcu’su olsa... 


Bizim Kemal’in işi zor mu zor 


Diyanetfetva bekle 


</TEXT>
</DOC>
