<DOC>
<DOCNO> 135210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun10.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, Powell'ın BM'de sunacağı yeni kanıtları bekliyor 
</HEADLINE>
<TEXT>

     ABD Dışişleri Bakanı Colin Powell'ın bugün BM Güvenlik Konseyi'nde yapacağı konuşmanın, Bağdat yönetimi ile El Kaide bağlantısı üzerinde yoğunluk kazanmayacağı bildirildi. 
     İsminin açıklanmasını istemeyen Amerikalı bir yetkili, Bağdat-El Kaide bağlantısı konusunun, Powell'ın konuşmasının çok kısa bir bölümünü oluşturacağını söyledi. 
     Yetkili, ''Konuşmanın merkezi El Kaide-Bağdat ilişkisi değil'' dedi. 
     ABD Dışişleri Bakanı Colin Powell'ın bugün Güvenlik Konseyi'nde yapacağı konuşmada, Irak'ın kitle imha silahları bulundurduğuna ve BM silah denetçileriyle tam işbirliği yapmadığına dair kanıtlar sunması bekleniyor. 
     Kanıtların, Iraklı yetkililerin, silah programları konusunda yaptığı görüşmelerin kayıt ve kopyalarını içereceği belirtiliyor. 
     Yetkililer, Powell'ın ayrıca, uydu aracılığıyla alınmış, biyolojik silah laboratuvarları görüntülerini sunmasının beklendiğini kaydediyorlar. 
     Powell'ın konuşmasında, Iraklı yetkililerin, BM denetçilerinin nereleri inceleyeceklerini önceden bildiklerine işaret etmesi de bekleniyor. 
     Powell'a, Amerikan Merkezi Haberalma Teşkilatı CIA Başkanı George Tenet ile yardımcısı John McLaughlin'in de eşlik edeceği belirtiliyor. 
     





</TEXT>
</DOC>
