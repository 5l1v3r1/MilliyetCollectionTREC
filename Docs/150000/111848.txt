<DOC>
<DOCNO> 111848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo08.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşteki doping skandalı büyüyor... 
</HEADLINE>
<TEXT>

     İran'da yapılan Dünya Serbest Güreş Şampiyonası sonrasında, Türk güreşçileri Harun Doğan ve Ahmet Gülhan'ın dopingli çıktıkları ile ilgili resmi açıklama yapılmadan, olayın İran Haber Ajansı IRNA tarafından dünyaya duyurulması, Uluslararası Olimpiyat Komitesi'ni de karıştırdı. 
     IOC, olayı resmilik kazanmadan basına duyuran Sağlık Kurulu Başkanı İranlı Tabakov hakkında soruşturma başlattı. Doğan ve Gülhan ile ilgili Köln Doping Kontrol Merkezi'nden gelen analiz raporlarının, IOC Sağlık Kurulu'nda tartışıldığı sırada, toplantı salonunu terkederek, telefonla İran'a ''Türkler dopingli çıktı'' şeklinde haber gönderen İranlı Tabakov'un görevden alınması bekleniyor. 
     
     KOMPLO ŞÜPHESİ 
     İran'daki şampiyona öncesinde, Serbest Güreş Milli Takımı'na uygulanan doping kontrollerinde tüm sporcuların temiz çıkmasının ardından, Doğan ve Gülhan'ın dopingli çıktığının açıklanması Türkiye'de adeta şok etkisi yaratırken, haberi dünyaya ilk duyuran İran'la ilgili şüpheler de Türk yetkilileri rahatsız etmeye devam ediyor. 
     Başta Güreş Federasyonu Başkanı Osman Şansal olmak üzere, olayın bir komplo olduğu şeklindeki görüşler artarken, Türk yetkililer, konuyla ilgili olarak karşı atağa geçtiler. 
     Doping Kontrol Merkezi ile ortak bir çalışma başlatan federasyon, milli takım kafilesinin, İran'da içtiği çay, öksürük şurubu ve yenilen gıda maddeleri üzerinde araştırma yapmaya başladı. 
     Özellikle, şampiyona sırasında Türk sporcuların oldukça fazla tükettiği ''Seylan Çayı'' üzerinde duran yetkililer, Doğan ve Gülhan'da normal sınırların üzerinde çıkan Efedrin maddesinin bundan kaynaklanabileceği ihtimalini göz önünde bulundurarak, konu üzerinde çalışmalara başladılar. 
     Doping Kontrol Merkezi Başkanı Prof. Dr. Aytekin Temizer, Efedrin maddesinin IOC tarafından belirlenen sınır değerinin 10 mg ml olduğuna dikkati çekerek, ''Sporcularımızda bulunan değer ise yaklaşık 11 mg ml. Efedrin'in, Anabolik Steroidler kadar etkili bir doping maddesi olmaması, sporcularımızın geçmişteki başarıları da göz önüne alındığında şüpheleri artırıyor'' dedi. 
     
     FILA'YA RAPOR 
     Prof. Dr. Aytekin Temizer, Harun Doğan ve Ahmet Gülhan ile ilgili olarak, FILA'ya bir rapor sunulacağını söyledi. 
     Temizer, Doğan ve Gülhan'ın sporculuk kariyerlerinin anlatılacağı raporda, iki sporcunun da bugüne kadar hiçbir doping olayına karışmadığının, sporculara uygulanan testler de eklenerek, FILA'ya gönderileceğini açıkladı. 
     





</TEXT>
</DOC>
