<DOC>
<DOCNO> 103356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko12.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı kredi Bankası, Fintur Holding'deki payını sattı... 
</HEADLINE>
<TEXT>

     Yapı ve Kredi Bankası A.Ş., Fintur Holding'deki yüzde 13.91 oranındaki iştirak payını, Sonera Holding ile Turkcell'e 65 milyon 70 bin dolar bedelle sattı. 
     Yapı Kredi'den Borsa'ya gönderilen açıklamada, Çukurova Grubu'nun telekomünikasyon ve teknoloji sektörlerindeki yatırımlarının yeniden yapılandırılması çalışmaları çerçevesinde, iştiraklerinden Fintur Holding B.V.'nin 540 milyon Euro sermayesinde bankanın sahibi bulunduğu 75.090.128 Euro yüzde 13.91 nominal değerli hissenin Sonera Holding B.V. ile Turkcell İletişim Hizmetleri A.Ş.'ye devredilmesi konusunda taraflarla 28 Şubat 2002 tarihinde bir niyet mektubu imzalandığı hatırlatıldı. 
     Bu niyet mektubu çerçevesinde yapılan çalışmalar neticesi ikinci aşamaya gelinerek 10 Mayıs 2002 tarihinde ilgili taraflarla bir hisse satış anlaşması imzalandığı kaydedilen açıklamada, ilgili mercilerden gerekli izin ve işlemlerin tamamlanarak hisse devirlerinin dün gerçekleştirildiği bildirildi. 
     Açıklamada, devredilen hisselerin karşılığı olarak banka hesaplarına toplam 65 milyon 70 bin doların intikal ettiği duyuruldu. 
     
     TURKCELL'İN ORTAĞI FİNTUR'DA YENİDEN YAPILANMA 

     Turkcell'in ortak olduğu Fintur Holding B.V.'nin ortaklık yapısını yeniden düzenlemek amacıyla 28 Şubat 2002 tarihinde, Sonera Corporation, Çukurova Holding, Çukurova Investment N.V., Yapı ve Kredi Bankası ve Yapı Kredi Holding B.V. Çukurova Grubu arasında, bir niyet mektubu imzalandı. 
     Turkcell'in niyet mektubuna ilişkin daha önceki açıklamasına göre, Fintur'un altında yer alan teknoloji şirketleri Topaz Telekomünikasyon, Mobicom Bilgi İletişim, Superonline, European Telecommunication Holding, Verinet Uydu Haberleşme, Digital Platform, Digital Hizmetler ve Fintur Technologies B.V., Çukurova Grubu'na devredilirken, buna karşılık, Turkcell, Azerbaycan, Kazakistan, Moldova ve Gürcistan'da faaliyet gösteren GSM operatörlerini kontrol eden Fintur'daki payını, Çukurova Grubu'ndan alacağı hisselerle yüzde 41.45'e yükseltecek. 
     Turkcell, bu işlemler neticesinde Çukurova Grubu'na yapacağı net ödemenin 75 milyon dolar ile sınırlı olmasının öngörüldüğünü bildirmişti. 
     
     TURKCELL'İN PAYI 41.45'E YÜKSELDİ 

     Bu arada Turkcell İletişim Hizmetleri A.Ş. bir açıklama yaparak, Fintur'daki payının Çukurova Grubu'ndan aldığı hisselerle yüzde 41.45'e yükseldiğini duyurdu. 
     Turkcell'den Borsa'ya gönderilen açıklamada, yüzde 25 oranında ortak olduğu Fintur Holdings B.V.'nin Fintur ortaklık yapısının yeniden düzenlenmesi amacıyla Sonera Corporation, Çukurova Holding, Çukurova Investment N.V., Yapı ve Kredi Bankası A.Ş. ve Yapı Kredi Holding B.V. Çukurova Grubu ile yürütülen çalışmaların dün tamamlandığı kaydedildi. 
     Açıklamada, şöyle denildi 
     ''Buna gore Fintur'un altında yer alan teknoloji şirketleri Topaz Telekomünikasyon Yayıncılık Reklamcılık Sanayi ve Ticaret A.Ş., Mobicom Bilgi İletişim Hizmetleri A.Ş., Superonline Uluslararası Elektronik Bilgilendirme ve Haberleşme Hizmetleri A.Ş., European Telecommunication Holding E.T.H. A.G., Verinet Uydu Haberleşme Sanayi ve Ticaret A.Ş., Digital Platform İletişim Hizmetleri A.S., Digital Hizmetler Pazarlama A.Ş. ve Fintur Tecnologies B.V. Çukurova Grubu'na devredilmiş, buna karşılık, şirketimiz Azerbaycan, Kazakistan, Moldova ve Gurcistan'da faaliyet gosteren GSM operatörlerini kontrol eden Fintur'daki payını Çukurova Grubu'ndan aldığı hisselerle yüzde 41.45'e yükseltmiştir. 
     Şirketimiz, bu işlemler neticesinde Çukurova Grubu'na net 70.7 milyon ABD doları ödemiştir. Ancak, şirketimizin Fintur'dan alacaklarının tahsilinden sonra bu işlemlerin şirketimize olan etkisinin 3.5 milyon ABD doları tutarında nakit çıkışı olarak gerçekleşmesi beklenmektedir.'' 
     





</TEXT>
</DOC>
