<DOC>
<DOCNO> 107873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun13.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Danışmanı "Savaşın maliyeti 200 milyar doları bulabilir" 
</HEADLINE>
<TEXT>

     ABD Başkan George Bush'un baş ekonomi danışmanı Lawrence Lindsey, savaşın mali boyutunun yüksek olacağını söylemekle birlikte, bunun ABD ekonomisini durgunluğa itceğine ya da kalıcı bir enflasyona yol açacağını sanmadığını belirtti. 
     Wall Street Journal gazetesinin haberine göre, Beyaz Saray'ın Ulusal Ekonomik Konsey'inin başkanlığını yürüten Lindsey, Irak'a karşı bir savaşının maliyetinin ''üst sınırının'' ABD Gayri Safi Yuriçi Hasılası'nın GSYİH yüzrde 1 ile 2'sine ulaşabileceğini hesaplıyor. 
     ABD'nin yıllık GSYİH'inin 10 trilyon doları bulduğu düşünüldüğünde, bu tutarın 100 ile 200 milyar doları bulabileceği ortaya çıkıyor. 
     Lindsey'in hesaplamasına göre savaşın maliyetinin, Beyaz Saray tarafından 50 milyar dolar olarak yapılan ilk tahminin çok üzerine çıkacağı görülüyor. 
     Lindsey, ilk tahminlerden daha fazla olsa da, bu rakamın ABD ekonomisinin büyüklüğü göz önüne alındığında, makro dengeler üzerinde önemli bir etkisi olmayacağına inanıyor. 
     ABD'nin merkezi yönetiminin toplam borçlarının 6.3 trilyon dolar civarında olduğuna dikkat çeken Lindsey, savaşın ekstra maliyetinin bu toplam üzerinde anlamlı bir etki yapmayacağını, aynı şekilde faiz hadlerinin de bu maliyetten etkilenmeyeceğini ifade ediyor. 
     ABD'li ekonomistleri savaşla ilgili en fazla endişelendiren konu ise müdahalenin petrol fiyaktlarında kalıcı bir yükselmeye neden olması olasılığı. 
     ABD'nin geçen yıl yaşadığı son ekonomik durgunluğun büyük ölçüde petrolün varil fiyatının 30 doları aşmasından kaynaklandığını belirten uzmanlar, Irak savaşının fiyatarda kalıcı bir yükselişe yol açması tehlikesine dikkati çekiyor. 
     ABD yönetimi ise savaş yüzünden Irak'tan petrol akışının kesilmesinin fiyatlarda sadece kısa vadeli artışa yol açacağını, bunun da ABD ekonomisini durgunluğa sürüklemeye yeterli olmayacağını savunuyor. 

     
</TEXT>
</DOC>
