<DOC>
<DOCNO> 117412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur03.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, Başbakan adayını belirlemede Erdoğan'a yetki verdi 
</HEADLINE>
<TEXT>

     AK Parti Merkez Yürütme Kurulu MYK , başbakan adayını belirlemede Genel Başkan Recep Tayyip Erdoğan'a yetki verdi. 
     AK Parti Genel Başkan Yardımcısı Abdullah Gül, MYK toplantısından sonra gazetecilere, gündemlerine ilişkin bilgi verdi. 
     Gül, AK Parti'nin Türkiye'nin AB üyeliği sürecinde bir yol haritası çizdiğini, bu çerçevede yarın saat 11.00'de Dışişleri Müsteşarı ile AB Genel Sekreteri'nin brifing vereceğini, ardından da AB üyesi ülkelerin büyükelçileri ile akşam yemeğinde biraraya gelineceğini hatırlattı. 
     Perşembe günü de TESEV'in AK Parti'de brifing vereceğini belirten Gül, Cuma günü ise saat 14.00'de TOBB, İKV, TÜSİAD, Türk-İş, Hak-İş ve DİSK'in de aralarında bulunduğu bazı sivil toplum kuruluşlarının temsilcileriyle biraraya gelineceğini ifade etti. 
     Gül, Cumartesi günü saat 11.00'de MKYK toplantısı, 14.00'te de il başkanları ile bir toplantı yapılacağını, Pazar günü ise milletvekillerinin Ankara'ya geleceğini söyledi. 
     Gül, başbakan adayının kim olacağı konusunun da toplantıda gündeme geldiğini, bu konuda Genel Başkan'a yetki verildiğini bildirdi. 
     Gazetecilerin sorularını da yanıtlayan Gül, ''Cumhurbaşkanı'na bir isimle mi gideceksiniz '' sorusuna, ''Hayır. Bu ziyaret Cumhurbaşkanı'nın daveti üzerine... Genel Başkanımız kendisini ziyaret edecekler'' dedi. 
     Başbakan adayını belirlemede hangi ilkelerin ön plana çıkacağı sorusunu yanıtlarken de Gül, ''AK Parti prensipleri, ilkeleri olan bir parti, demokratik katılımı parti kurullarında çalıştıran bir parti'' diye konuştu. 
     Gül, bir soru üzerine, bu konuda dillendirilen bir ismin olmadığını, bunun konuşulmadığını bildirerek, bu konuda yetkinin partiyi temsil eden Genel Başkanda olduğunu ifade etti. 
     Gül, bu konuyu Erdoğan'ın yetkili kurullarla görüşeceğini söyledi. 
     Son günlerde hükümetin, bazı üst düzey atamalar yaptığını ifade eden bir gazetecinin, AK Parti'nin iktidarında bu atamalara yönelik ne yapılacağını sorması üzerine Gül, MYK toplantısında bu konunun da gündeme geldiğini ifade ederek, bu tür atamaların siyasi etikle bağdaşmadığını dile getirdi. 
     Bu konuyla ilgili hükümete seslenmek istediğini dile getiren Gül, ''Sayın Cumhurbaşkanı, boşluk olmaması için Başbakan'ın yeni hükümet kurulana kadar görevine devam etmesini istemiştir. Bu şartlar altında önemli tayinler, önemli görevlendirmeler yapmak, siyasi ahlakla çelişir, doğru da değildir. Hükümete seslenmek istiyoruz bu tip önemli atamalara dikkat etmeleri gerekir, yeni hükümete bu sorumluluğu devretmeleri gerekir'' diye konuştu. 
     ''Erdoğan'ın, bir TV kanalında başbakanlık konusunda Cumhurbaşkanı'nın tavsiyelerini dikkate alacağını ifade ettiği şeklindeki açıklamasının'' sorulması üzerine de Gül, ''Cumhurbaşkanı dikte etmez. Bu, doğru bir şey değildir. Ziyaret Cumhurbaşkanı'nın daveti üzerine olduğu için bir nezaket ziyaretidir. Bu çerçeve içinde kendileri bu konuyu açarlarsa tabii ki konuşulur, görüşülür...'' diye konuştu. 
     
     BAŞBAKAN ADAYI 

     Partinin başbakan adayının bu hafta sonu belirlenip belirlenmeyeceği yönündeki soruyu yanıtlarken Gül, bir dizi toplantı yapmaları gerektiğini bildirdi. 
     Pek çok kişinin yeni milletvekili olduğunu dile getiren Gül, ''Onlara söyleyeceklerimiz var'' diye konuştu. 
     Gül, bir soru üzerine de Erdoğan'ın yetkili kurullarla yapılacak toplantılar öncesinde, ''gerek gördüğü arkadaşlarıyla'' görüşeceğini ifade ederek, son kararın MYK'dan çıkacağını bildirdi. 
     Genelkurmay Başkanı'nın seçim sonuçlarını değerlendirirken, ''Halkın isteği olmuştur'' açıklamasının hatırlatılması üzerine de Gül, ''Doğru söylemiş Sayın Genelkurmay Başkanımız. Bu sözü, biz de duyunca çok memnun olduk. Eminim bütün Türk halkı da memnun olmuştur. Milli irade bu şekilde çıkmıştır. Buna hepimizin saygı göstermesi gerekir. Demokratik bir ülkeye yakışan da budur zaten'' dedi. 
     
</TEXT>
</DOC>
