<DOC>
<DOCNO> 123697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/yazar/guclu.html </URL>
<DATE> 2002/12/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kırgızistan’daki Türk öğrenciler tedirgin 
</HEADLINE>
<TEXT>

     Dünyanın dört bir yanında Türk öğrenciler var. Zaman zaman hemen her konuda kendilerinden mesajlar geliyor. Ama son günlerde Kırgızistan’dan dikkat çekecek yoğunlukta bir mail trafiği var. Başkent Bişkek’te öğrenim gören gençlerimiz, çok tedirginler. "Ne sokakta rahat edebiliyoruz ne de evlerimizde. Sürekli taciz ediliyoruz" diyorlar. 
     Neredeyse istenmeyen kişi olarak ilan edilmişler. "Def olun gidin diyenlerden kız öğrencilere ağza alınmayacak küfürler savuranlara kadar her türlü olumsuzluğa karşı artık yapacak bir şeyimiz kalmadı. Ne olur bize yardım edin, sorunlarımızı duyurun" diye feryat ediyorlar. 
     Mektuplar gerçekten çok çarpıcı. Bir teki bile iki ülke arasındaki ilişkileri ciddi ölçüde etkileyebilir. Olayın garip tarafı Türk elçiliğinin bu gelişmelere nasıl baktığı Öğrencilere göre üç maymunu oynuyorlar. Görmüyor, duymuyor, konuyla ilgili olarak hiç konuşmuyorlar... 
     Avrupa ve Amerika başta olmak üzere dünyanın dört bir yanında yaşamlarını sürdüren vatandaşlarımızın, çoğu kez sahipsiz kaldıklarına ilişkin olarak bu köşede çok yazı yazdık. Ama ilk kez Türk cumhuriyetlerinden böylesi çığlıklar geliyor. Onların bugüne kadarki tek sorunu, diplomalarının denkliğinin kabul edilmemesiydi. Şimdi bir de güvenlik sorunları ortaya çıktı. Umarım Kırgız ve Türk yetkililer, üzücü bir durum yaşanmadan konuya el atar ve dostluğumuza gölge düşürmeye çalışanlara hadlerini bildirirler... 
     Öğrenci affına ilişkin yasa teklifinin TBMM komisyonlarında görüşülmesine bugün başlanıyor. Bu konuda da çok sayıda mail geliyor. Kimi kapsamının genişletilmesini istiyor. Kimi de daha uzun bir süreye yayılmasından yana... 
     Daha önce bu konuda dile getirdiğim, afla gelen öğrencilerden istekli olanlar şanslarını başka üniversitelerde denesin teklifi çok ilgi gördü. Umarım milletvekilleri de dikkate alır. 
     Siyasette olduğu gibi eğitimde de özgürlük olmalı. Bir - iki dersi başaramayan ya da öğrenim gördüğü mesleği sevemeyen öğrencilere mutlaka yeni haklar tanınmalı. Ama sanki biz öğrenci hata yapsın da kapı önüne koyalım diye fırsat kolluyoruz. Oysa Batılı eğitim sistemleri öğrencinin başarısız olduğu derslerden çok başarılı olduklarını dikkate alarak, onu geriye doğru değil, ileriye götürmek için yoğun bir çaba içerisinde. Yani onu harcamanın değil, kazanmanın peşinde .. 
     Yeni çıkartılacak yasa, bir af yasasından çok bir restorasyon yasası olmalıdır. Yoksa gelecek yıl yeniden affı konuşuyor oluruz. 
     YÖK, rektörler ve öğretim üyeleri, Meclis kararı ile af olmaz, dünyanın hiçbir yerinde böyle bir uygulama yok diyorlar. Haklılar. Keşke hemen her konuda olduğu gibi yükseköğretim sistemimiz de Batılı standartlarda ve sorunlarını kendisi çözecek yeterlilikte olsa da dışarıdan müdahalelere hiç gerek kalmasa... 
     Özetin özeti Gençler, daha önceki iktidarlar döneminde çok ihmal edildiler. Yeni iktidardan ise bu konuda h l olumlu bir sinyal alabilmiş değiliz .. 
     
     







Kamuoyu 


Futbol cinayeti 


Ortak tavır 


Brüksel’den bakınca işler güç ama... 


R. T. Erdoğan ve basketbol 


Kırgızistan’daki Türk öğrenciler tedirgin 


Heyecan dorukta... 


Bir ihtimal daha var... Ona da hazır olmak lazım 


Beşiktaş fırtınası 


İstanbul’un bayram sonrası gündemi 


TL 4 ayda yüzde 15 değer kazandı 


Tayyip Erdoğan’ın bayram evi 


</TEXT>
</DOC>
