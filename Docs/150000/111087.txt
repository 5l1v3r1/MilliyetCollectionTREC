<DOC>
<DOCNO> 111087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/spo01.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL HALAYI 5-0 
</HEADLINE>
<TEXT>

Beşiktaş, İstanbul’da berabere kaldığı Sarajevo’ya deplasmanda patladı. Pancu, İbrahim, Ahmet Dursun pen , Yasin ve Ali Cansun’un golleri ile tur atladı 
     İSTANBUL’DA, Sarajevo ile 2 - 2 berabere kalarak şaşırtan Kartal, rövanşta rakibine gol yağdırdı, UEFA Kupası’nda ikinci tura çıktı. Oyuna baskılı başlayan Siyah - Beyazlı takım, 6’da Pancu ile gol perdesini açtı. Etkili futbolunu sürdüren Beşiktaş, 42’de İbrahim’in golüyle rahatladı. İkinci yarıda daha kontrollü oynayan Beşiktaş, ev sahibi takıma göz açtırmadı. 73’te Ahmet Dursun’un penaltı golünden sonra 81’de Yasin, 85’te de genç Ali Cansun Kartal’ı tura kanatlandırdı. 
     
90 DAKİKA      BİLAL MEŞE 

     İki tablo bizi çok etkiledi. Biri Sarajevolu taraftarların maç öncesinde Beşiktaş’ı alkışlaması, ikincisi başlama düdüğüyle tribünlerdeki şov. 
     Sarajevo’nun yaş ortalaması 22... Teknik ve tecrübeli değiller, ama gençliğin verdiği avantajla çok koşuyorlar. Üstelik ilk maçta beklemedikleri bir "avantaj" yakalamışlardı. Savunma ağırlıklı ve adam markajını tercih eden rakip karşısında Kartal’ın "saldırmaktan" başka alternatifi yoktu. 
     Nitekim Kartal doğru yolu tercih etti, başlama düdüğüyle birlikte rakip yarı alana yerleşti, tüm hatlarıyla gol için yüklendi, maç süresince disiplinden uzaklaşmadı, işi sıkı tuttu, rakibine fark yaparak ikinci tura kanat çırptı. 
     Kronometrenin 1.dakikayı gösterdiği sırada Kartal’ın yüreği ağzına geldi. Skoro’nun yay üzerinde attığı sert şut yürekleri hoplattı. 
     Pres yapan ve topa daha çok sahip olan Beşiktaş aradığı ilk golü 6.dakikada buldu. Sergen sağdan indi, yay üzerinden hareketlenen Pancu’yu gördü. Rumen oyuncu şık bir hareketle savunma blokunu sola yatırdı, sert vurdu, defansa çarpan top, kaleciyi terse yatırdı 0-1 
     Dakika 32 Yine Sergen, bu kez ara pasıyla Yasin’i buluşturdu. Yasin, Ahmet Dursun’u gördü, golcü futbolcu bu pozisyonu da acemice harcadı. 
     Ahmet Dursun kaçırdıkça, kaçırdı, onun yapamadığını 42.dakikada İbrahim gerçekleştirdi. Kaan Dobra’nın serbest atışında top savunmada döndü, Zago bekletmeden soldan hareketlenen İbrahim’in koşu yoluna gönderdi. Tecrübeli futbolcu soluyla kalecinin kapadığı köşeden fileleri gördü 0-2 
     45.dakikada Osmanhodziç altı pas içinde kaleci Cordoba’ya geçti, araya giren Ronaldo bu tehlikeyi kornerle önledi. 
     İkinci yarı başlarken, İnönü Stadı’ndaki korku aklımıza geldi, ama başımıza gelmedi. 73.dakikada sahneye yine Sergen çıktı. Tecrübeli futbolcu klasını konuşturdu, savunmayı geçti, kaleci tarafından yere indirildi. Ahmet Dursun şık bir penaltı vuruşuyla topu filelere gönderdi 0-3 
     81.dakikada Niyazi sağdan indi, ceza alanına ortaladı, kaleci tokatladı, boşta kalan topa Yasin ayak koydu 0-4 
     85.dakikada Ali Cansun yaklaşık 30 metreden topu kaleye gönderdi. Kaleci Alaim tokatladı, ancak meşin yuvarlak filelerle kucaklaştı 0-5 
     
Finale gideceğizLucescu, turu taraftarlara hediye ettiğini söyledi, "Hedefimiz kupada en üst noktaya çıkmak" dedi 
     Gurur duyuyorum’ 
     BEŞİKTAŞ Teknik Direktörü Mircea Lucescu, Sarajevo maçından sonra futbolcularını tebrik etti. Rumen hoca, mükemmel oynadıklarını dile getirip, "Oyuncularımla gurur duyuyorum. Onlara sürekli güven aşıladım. İlk maçta Cordoba ve İbrahim çok büyük hatalar yapmışlardı. Rövanşta ise, turu geçmemizi sağlayan isimler olmayı başardılar. İstediklerimizi yaptık" dedi. 
     
     Hedefleri büyük 
     LUCESCU, bu galibiyetle olumsuz baskıdan kurtulduklarını da açıkladı. Rumen hoca sözlerini şöyle sürdürdü "Turu, bizi her şartta destekleyen taraftarlarımıza hediye ediyorum. Bu kadro büyük işler yapabilecek kapasitede oyunculardan kuruldu. Yolumuza finale kadar devam edeceğiz. Bu futbol ve istek devam ederse, UEFA Kupası’nda en üst noktalara ilerleriz." 
     
NOTLAR...      Divandan uyarı 
     DİVAN Kurulu Başkanı Şeref Nasır, yönetime yazı göndererek, basın yasağının kaldırılmasını talep etti. Nasır, kararın 100. yılda Beşiktaş’a yakışmadığını belirtti. 
     
     Harçlık gibi 
     MADDİ sıkıntı içinde olan Sarajevo yönetimi, Beşiktaş maçı öncesinde tur primini 500’er EURO olarak açıkladı. Beşiktaş’in primi ise 5’er bin dolardı. 
     
     İlica turu 
     BEŞİKTAŞLI futbolcular dün sabah, otele 10 kilometre mesafedeki İlica kentine giderek, parkta yürüyüş yaptı. Yönetim, gezintide kafileyi yalnız bırakmadı. 
     
     Dostluk günü 
     SARAJEVOLU taraftarlar, tribünlerde Türk bayrakları sallayarak alkış topladı. Bosnalı bir taraftar sahaya girip, iki ülke bayrağıyla tur attı. 
     
     Tribün şovu 
     BOSNALILAR, açık tribünü tamamen kaplayan dev bayrak açtılar. Maç boyunca yapılan tezahüratlar, sıkıntılara rağmen futbol sevgisinin göstergesiydi. 
     
Maçın adamı      SERGEN 
     Orta sahada bir dinamo gibi çalıştı. Attığı paslarla yıldızlaştı. Takımı atağa kaldırdığı ilk iki pozisyon golle sonuçlandı. İkinci yarıda da çok etkiliydi. Oyundan hiç düşmedi. Rakiplerini çalımlayıp ceza sahası içine girdiği pozisyonda ancak düşürülerek durdurulabildi. İyi bir Sergen’in takıma nasıl katkı sağlayabileceğini herkese gösterdi. Galibiyette başrolü oynadı. 
     
Göze batanlar      PANCU Tam profesyonel. Taktik gereği oyunun büyük bölümünü orta sahada geçirdi, basmadık yer bırakmadı, nefis bir de gol attı. 
     ALİ EREN Takıma bir girdi, savunma toparlandı. Karşılaşma süresince bölgesinde rakibe hiç geçit vermedi, kademe anlayışı ise mükemmeldi. 
     TAYFUR Ön liberoda mükemmel oynadı. Orta alanda savaştı, top kazandı, sıkı sık ileri çıkarak ofansa destek verdi, sırıtmadı. 
     CORDOBA Maç süresince kalesinde güven verdi. Hele oyunun ikinci yarısında çok kritik iki top kurtarak olası sıkıntıyı önlemiş oldu. 
     ALAİM Beşiktaş’taki meslektaşının aksine inanılmaz hatalar yaptı. Hele ikinci yarıda Ali Cansun’un golündeki büyük hatası affedilmezdi. 
     
YÖNETİMDE ÇATLAK Fikret Orman ve Muzaffer Nasıroğlu’nun istifa kararı, Beşiktaş’a bomba gibi düştü. Başkan Serdar Bilgili’nin, iki yöneticiye de izin vermeyeceği bildirildi 
     Şaşkınlık yarattı 
     SARAJEVO maçı öncesinde Beşiktaş’ta ilginç gelişmeler yaşandı. Asbaşkan Fikret Orman’ın istifası camiayı salladı. Başkan Serdar Bilgili ile birlikte iki dönemdir yönetimde yer alan Orman’ın istifa mektubunu önceki gün yönetim masasına bıraktığı belirtildi. Fikret Orman’ın istifa etmesine neden olan gelişmeler konusunda ise hiçbir yönetici açıklama yapmak istemedi. 
     
     Tartışma iddiası 
     KULÜP çevrelerinden sızan haberlere göre, Fikret Orman’ın iki hafta önce yönetim toplantısında tartıştığı ve bu birikimlerin sonucunda şok kararı verdiği bildirildi. Bu arada Orman’ın önerisiyle yönetime alınan Muzaffer Nasıroğlu’nun da istifa ettiği öne sürüldü. Nasıroğlu’nun bu gelişmeyi yalanlamasına karşın görevini bıraktığı yakın çevrelerince doğrulandı. 
     
Avrupa rekoruBeşiktaş, Sarajevo önündeki 5-0’lık galibiyetiyle, Avrupa Kupaları’ndaki en farklı skorunu yakaladı. Kartal altı maçlık suskunluğunu da bozdu 
     Hasret Bosna’da bitti 
     BEŞİKTAŞ, Sarajevo deplasmanında tarihe geçen bir skor yakaladı. Siyah-Beyazlı takım, 5-0’lık galibiyetiyle, Avrupa Kupaları’ndaki en farklı skorunu yakaladı. En son 2000-2001 sezonunda Şampiyonlar Ligi’nde Barcelona engelini 3-0 ile geçen Siyah - Beyazlı takım, altı maç sonra da galibiyetle buluştu. Beşiktaş, bu maçın ardından Leeds, Milan ve Barcelona’ya yenilmiş, yine Leeds United ile İstanbul’da 0-0 berabere kalmıştı. 
     
     Deplasman fobisini yendi 
     SİYAH-Beyazlı takım, Avrupa Kupaları’nda deplasmanda en son galibiyetini ise yine 2000-2001 sezonunda Şampiyonlar Ligi ön eleme turunda Lokomotiv Moskova önünde elde etmişti. Rus temsilicisini 3-0’lık skorla deviren Beşiktaş, bu karşılaşmadan sonra oynadığı üç deplasman maçından da boynu bükük ayrıldı. Dün geceki Sarajevo galibiyeti, Siyah-Beyazlı takımın Avrupa Kupaları’nda elde ettiği dördüncü deplasman zaferi olarak tarihe geçti. Kartal bu sonuçla hasreti bitirdi. 
     



 SPOR 



























</TEXT>
</DOC>
