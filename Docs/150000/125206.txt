<DOC>
<DOCNO> 125206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko40.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Enflasyonda tek haneyi 2-3 yılda yakalarız 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye'nin hiperenflasyon tehlikesinden yüzde 35'e, yüzde 31'e kadar geldiğini belirterek, ''Bizi enflasyonda, tek haneli rakamlar kurtarır. Bu da 2-3 yıl devam eder. Tek rakamlı enflasyon hedefini 2-3 yıl içinde yakalarız'' dedi. 
     Merkez Bankası Başkanı Serdengeçti, Antalya Sanayici ve İşadamları Derneği ANSİAD ile Dünya Gazetesi işbirliğiyle düzenlenen ''Fiyat İstikrarı ve Para Politikalarındaki Gelişmeler'' konulu konferansa konuşmacı olarak katıldı. Dünyada ve Türkiye fiyat istikrarı konusunda bilgi veren Serdengeçti, Türkiye'de 25-30 yıldır fiyat istikrarı olmadığını söyledi. Fiyat istikrarının, son yıllarda gerçekleştirilmeye çalışıldığını kaydeden Serdengeçti, geleceğe umutla baktığını belirtti. 
     Serdengeçti, şöyle devam etti 
     ''Ülkemizin 25-30 yıllık geçmişinde fiyat istikrarı yoktur. Ekonomik istikrarsızlık siyasi istikrarsızlığı da beraberinde getirir. Enflasyon, ekonomideki kaynaklar üzerinden gerçekleştirilen bir çeşit yolsuzluktur. Fiyat istikrarı sağlanmadığı zaman toplumda güven duygusu zedelenir. İşte ülkemizde 25-30 yıldır bunu yaşıyoruz.'' Bir ülkenin fiyat istikrarına kavuşmasının, Merkez Bankası'nın bağımsızlığı, hesap verebilirliği ve şeffaflığından geçtiğini anlatan Serdengeçti, ''Türkiye'de de artık Merkez Bankası'nın bağımsızlığı vardır. Bağımsız Merkez Bankası, toplumda güven duygusu yaratır. Enflasyon beklentisinin hızla düşmesini sağlar. Merkez Bankası ne kadar bağımsız olursa, enflasyon da o kadar düşük olur. Merkez Bankası'nın hedefi, fiyat istikrarını sağlamaktır'' dedi. 
     Enflasyonist bir ortamda yaşayarak, büyümenin sağlanamayacağını vurgulayan Serdengeçti, sözlerini şöyle sürdürdü 
     ''Türkiye artık, enflasyonla mücadele edelim ama... sözlerini bırakmalı. Büyümenin temeli, verimlilik artışının sağlanmasıdır. Sıkı maliye ve para politikaları, bu amaçla uygulanmaktadır. Amacımız, enflasyonun tek haneli rakamlara indirilmesidir. Artık hedefe varmakta pek de sıkıntımız kalmadı. 25 yıldır ilk kez, Merkez Bankası ile Hükümet'in enflasyon hedefleri birbiriyle tuttu. Toplum da mücadeleyi anladı. Enflasyon yüzde 35'ten yüzde 31'e doğru gidiyor. Enflasyonun yenilmesinde insanların gelecek sorunları düzelecek, toplumda ekonomik ve ahlaksızlık sorunları en aza inecek.'' Merkez Bankası Başkanı Süreyya Serdengeçti, konuşmasını tamamladıktan sonra katılımcıların sorularını yanıtladı. 
     Merkez Bankası'nın parası olanlar için politika yapmadığını kaydeden Serdengeçti, Merkez Bankası olarak fiyat istikrarının sağlanmasını halka en iyi şekilde anlatmaları gerektiğini, kendilerinin de bunu yaptığını söyledi. 
     
     ''İÇ VE DIŞ ŞOKLAR'' 
     Serdengeçti, ''11 Eylül ya da Irak savaşı gibi iç ve dış şoklar ekonomik programı etkiler mi '' şeklindeki soruya da şu yanıtı verdi 
     ''Bizim başlıca hedefimiz, fiyat istikrarını sağlamaktır. İstikrara doğru giderken karşınıza çıkan Irak Savaşı, 11 Eylül krizi ya da geçen dönem yaşadığımız tarımsal sektörlerdeki krizler olacak diye istikrar programından vazgeçmek olmaz. 11 Eylül ya da Irak savaşı gibi şoklarla karşılaşırsak, tedbirlerimizi alırız.'' 
     
     ENFLASYON YÜZDE 35'TEN YÜZDE 31'E İNİYOR 
     Sıkı para politikaları uygulamalarında sağlanan güven duygusu ve diğer etkenlerle yüzde 35 olan enflasyon hedefinin, yüzde 31'lere indiğini anlatan Serdengeçti, ''Geçmişe endeksli talepleri ele almak yanlıştır. Ücretleri geçmişe endeskli olarak belirlememeliyiz. Ücretler, hedeflenen enflasyona göre belirlenmelidir. Verimsel artışı sağlayacak yapısal reformlar, çok önemlidir. Bunda hiçbir aksama olmamalıdır'' diye konuştu. 
     Sergengeçti, ''Merkez Bankası bu dönemde de kar edecek mi '' şeklindeki bir başka soruya da, ''Merkez Bankası normal koşullarda kar eder. 2001'de edilen kar, hazine kağıtlarından olmuştur. Kar da Hazine'ye devredilmiştir. Bu dönem kar da eder, zarar da olabilir. Bu dönem faiz geliri elde edecek operasyon yok. Zarar da çıkma ihtimali olur'' karşılığını verdi. 
     Yüzde 35 olan enflasyonun da yüksek bir rakam olduğunu ifade eden Süreyya Serdengeçti, sözlerini şöyle tamamladı 
     ''Yüzde 35 enflasyon rakamı yüksek ama daha işin başındayız. Buralara nerelerden geldimizi bir kez düşünelim... Hiperenflasyon tehlikesinden yüzde 35'e, yüzde 31'e geldik. Bizi, tek haneli rakamlar kurtarır. Bu da 2-3 yıl devam eder. Tek rakamlı enflsyon hedefini 2-3 yıl içinde yakalarız. Enflasyonla ilgili ataleti kırabilirsek, uygulanan bu rejim başarılı olur. Programda en ufak bir rehavete kapılınmamalı. Bu darbe vurur. Programdan en ufak bir sapma olmamalıdır.'' 
     





</TEXT>
</DOC>
