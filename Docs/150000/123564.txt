<DOC>
<DOCNO> 123564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo08.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Emre'yi keşfediyor... 
</HEADLINE>
<TEXT>

     İtalyanların ''Maradona'' diye çağırdığı Emre Belözoğlu, ''Maradona diyerek beni utandırmayın, Emre'yi göreceksiniz'' dedi. 
     Geçen cumartesi akşamı SS Lazio karşısında attığı 2 mükemmel golle takımını sırtlayan ve beraberliği kazandıran FC İnterli Emre, İtalyan basınında bugün de geniş yer aldı. 
     Gazetelerde bugün çıkan demecinde Emre, ''Maradona büyük bir futbolcuydu, her şeyi kazandı. Beni onunla karşılaştırdıkları zaman neredeyse utanıyorum. Eğer Maradona'ya benziyorsam belki sadece fiziki yöndendir. Geri kalan kısımda dünyanın en iyi futbolcusundan konuşuyoruz. O yetenekte olmayı hayal bile edemem. Ben hala çok fazla şey öğrenmek zorundayım. Neler yapabileceğimi göstermek zorundayım. Beni Maradona'ya benzettikleri için teşekkür ederim ama ben öyle düşünmüyorum'' dedi. 
     Lazio'nun kalecisi Peruzzi'nin üzerinden attığı aşırtma golün Recoba sayesinde olduğunu kaydeden Emre, şöyle devam etti 
     ''Maçtan önce Recoba bana Peruzzi'nin kalenin görünüşünü azaltmak için çok öne çıktığını söyledi. Benim için bu tip gol atmak yeni bir şey değil. Türkiye'de de 10-15 kez gol attım. Bunlardan biri UEFA Kupası'nı kazandığımız yıl Maiorca'ya karşıydı. Solak olarak ikinci golü sağ ile atmak daha zordu.'' 'Gerçek Emre'yi görmek için bekleyin'' diyen 22 yaşındaki Türk futbolcu, geçen yıl sakatlıkların ardından ilk kez devamlı antrenmana çıkmasının formunun yükselmesinde önemli bir faktör olduğunun altını çizdi. Emre, Dünya Kupası'ndan güvenle İnter'e geldiğini belirterek, ''Biz Türkler her tarafta iyi oynamak istiyoruz, sadece Roma Olimpiyat Stadı'nda değil. İnter, pes etmeyerek ileriye gidecek. Roma ve Lazio'ya karşı sadece gol değil iyi futbol oynadığımızı da gösterdik'' dedi. 
     
     39 NUMARA 
     Tutto Sport gazetesi ise Emre'nin Maradona gibi 39 numara ayakkabı giydiğini hatırlattı. ''Hagi'den Maradona'ya Emre'nin coğrafyası'' başlığını atan La Gazzetta dello Sport ise Emre'nin futbola başladığı Zeytinburnuspor ve daha sonra Galatasaray'da olağanüstü yetenekli, kendisini beğenmiş bir futbolcu imajında olduğunu, ancak İnter'de büyük bir takım adamı haline geldiğini savundu. 
     Gazete, ''Emre'yi Terim adam yaptı, Lucescu, İnter'e getirdi'' ifadesini kullandı. 
     
     ÖVGÜLER 
     Öte yandan İnter takımından da Emre'ye övgüler yağarken, Teknik Direktör Hector Cuper, ''Yeteneğindeki mükemmellikleri birleştirerek, olağanüstü güç arzusuyla iyi işler yapıyor. Ama henüz onun en güzel yanı ortaya çıkmadı. Bu futbolcuda hala keşfedilecek şeyler olduğuna ve daha fazlasını verebileceğine inanıyorum'' açıklamasında bulundu. 
     Cuper'in yardımcısı Juan Alfano ise geçen 2 yıl içerisinde Emre'yi daha iyi tanıdıklarını, hangi antrenman sistemiyle ondan daha iyi netice alacaklarını artık bildiklerini kaydetti. Alfano, şöyle dedi 
     ''Emre tam ve modern bir futbolcu. Yapısına bakarak aldanmayın. Güçlü kasları ve iyi ayağı var. Bu kalite, kayda değer bir süratlilik ve 10-15 metre içindeki sprintlerle birleşiyor. İyi bir aerobik gücü var. 90 dakika bu seviyesini koruyabiliyor. Maçın 15-30, 60-75 ve 75-90 dakikalarında bu süratini garanti edebilir.'' Emre'nin takım arkadaşı Di Biagio da ''Sadece klas bir oyuncu değil, savunma yapmasını da biliyor. Ben onu Diego diye çağırıyordum, çünkü ismini her seferinde söylemekten daha kolaydı. Ama o daha iyi. Emre'nin sağ ayağıyla attığı ikinci golü Maradona asla yapamazdı. Sadece 22 yaşında ama 30 yaşındaki tecrübeli bir futbolcu gibi kurnaz. Sadece istemiyor aynı zamanda dinliyor ve öğütlerinizi uyguluyor. Bence oyun stili Hagi'ye daha çok benziyor. Daha geride oynuyor ama emin olduğundan sonra ileriye gidiyor'' yorumunda bulundu. 
     Diğer yandan ''Türk İnter Emre'nin etrafında'' başlıklı haber veren Corriere dello Sport, 2.5 milyona Galatasaray'dan İnter'e gelen Emre'nin bonservisinin 30 milyon Euro'ya çıktığını ileri sürdü. 
     Gazete, İnter Kulübü Başkanı Massimo Moratti'nin Emre'nin etrafını sardığını ve gelen tüm tekliflere kapısını kapattığını yazdı. Corriere dello Sport, Hasan Şaş'ın da İnter'e geleceğini iddia etti. 
     





</TEXT>
</DOC>
