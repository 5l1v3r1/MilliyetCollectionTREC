<DOC>
<DOCNO> 143060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur19.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Güvencesi Yasası tartışmaları Meclis'te sürüyor... 
</HEADLINE>
<TEXT>

     TBMM Danışma Kurulu'nda, İş Güvencesi Yasası'nın yürürlük tarihini erteleyen teklifin öncelikle görüşülmesi konusunda anlaşma sağlanamadı. 
     TBMM Başkanvekili Yılmaz Ateş başkanlığında yapılan ve AK Parti Grup Başkanvekili Faruk Çelik ile CHP Grup Başkanvekili Mustafa Özyürek'in katıldığını TBMM Danışma Kurulu toplantısı yaklaşık yarım saat sürdü. 
     Toplantıdan sonra gazetecilerin sorularını yanıtlayan Çelik, Danışma Kurulu'nda getirdikleri tekliflerle ilgili olarak uzlaşma sağlanamadığını ifade etti. 
     TBMM Genel Kurulu'nun bugün yapacağı toplantıya isteklerini grup önerisi olarak getirileceklerini bildiren Çelik, dün komisyondan geçen İş Güvencesi Yasası'nın yürürlük tarihini erteleyen teklifin gündemin üçüncü sırasına alınacağını belirtti. Faruk Çelik, emeklilik yaşının 61'e düşürülmesine ilişkin yasa tasarısının görüşülmesinin ardından sözkonusu teklifin görüşüleceğini kaydetti. 
     Faruk Çelik'in verdiği bilgiye göre, TBMM Genel Kurulu'nda bugün Türkmenistan ile bir, Hindistan ile üç olmak üzere 4 uluslararası sözleşmenin benimsenmesine ilişkin tasarıların görüşmelerinin tamamlanmasına kadar çalışmalar sürecek. Ayrıca TBMM Genel Kurulu'nun yarın yapacağı çalışma da iptal edilecek. 
     Çelik, bütçenin TBMM Genel Kurulu'nda ne zaman görüşüleceğine ilişkin soru üzerine, bunun ya 21 Mart Cuma ya da 24 Mart Pazartesi günü ele alınacağını, bu konuya Salı günü yapılacak Danışma Kurulu'nda karar verileceğini söyledi. 
     CHP Grup Başkanvekili Mustafa Özyürek de yaptığı açıklamada, İş Güvencesi Yasası'nın ertelenmesini doğru bulmadıklarını, sözkonusu yasanın Haziran ayı sonuna ertelenmesinin de sorunları çözmeyeceğini belirtti. 
     





</TEXT>
</DOC>
