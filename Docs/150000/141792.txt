<DOC>
<DOCNO> 141792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun15.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Belçika'ya vize uygulaması başlatıyor 
</HEADLINE>
<TEXT>

     Amerikan Adalet Bakanlığı, Belçikalılara, 15 Mayıs'tan itibaren vize uygulaması başlatılacağını açıkladı. 
     Belçika Dışişleri Bakanlığı yetkilileri, ABD'nin, 11 Eylül olaylarının ardından bazı ülkelere karşı tavır değiştirdiğini, Belçika'ya da tarihte ilk defa Amerikan vizesi uygulaması başlatılacağını, ancak vize mecburiyetinin sadece ''eski tür pasaport sahipleri için'' geçerli olacağını bildirdiler. 
     Amerikalılar, Belçikalıları, ''çalınmış pasaportların peşinden gitmemekle'', ''taklit edilmesi kolay pasaportlar kullanmakla'' itham ediyorlar. Belçika, 2001'den beri pasaportları yeniliyor ve elektronik kontrola uygun hale getiriyor, ancak halen çok kullanılan eski tür pasaportlar sorun kaynağı oluyor. Bu pasaportların 19 binden fazlasının ''kaybolduğu'' resmen açıklandı. Sahte ve çalınmış Belçika pasaportları, bazı teröristlerin üzerinde de bulunuyor. 
     Kuzey İttifakı'nın askeri lideri Ahmed Şah Mesud, 9 Eylül 2001'de, Afganistan'da, Belçika pasaportu taşıyan ve kendilerini gazeteci olarak tanıtan iki Faslı tarafından öldürülmüş, bu pasaportların, 1999'da, Belçika'nın Lahey Büyükelçiliği'nden ve Strasbourg Konsolosluğu'ndan çalıntı olduğu bildirilmişti. 
     ABD, Belçika tabiyetinin, ''ciddi araştırma yapılmadan'' çok sayıda yabancıya verilmesinden, bunlar arasında 100 binden fazla Arap bulunmasından rahatsızlık duyduğunu da saklamıyor. 
     Amerikalılar, Belçika'ya vize uygulama kararının, bu ülkede alınacak önlemlerden sonra tekrar gözden geçirilebileceğini ifade ettiler. 
     





</TEXT>
</DOC>
