<DOC>
<DOCNO> 104980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/soneko02.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartla alışverişe seçimin gölgesi düştü... 
</HEADLINE>
<TEXT>

     Tüketicilerin seçime ve seçim sonrasında oluşacak tabloya odaklanmalarının kredi kartlarıyla yaptıkları alışverişleri kısmasına ve kart pazarında gelirin düşmesine neden olduğu bildirildi. 
     MasterCard Avrasya Bölgesi Genel Müdürü Özlem Erçelen İmece, ilk yarıda cirolarının yüzde 100 artışla 9.1 milyar dolar olduğunu belirterek, ''Ancak, belirsizlik dönemine girmek harcamalarda çekinceye neden olabiliyor. Seçim tüketicinin davranışını etkiliyor. İkinci yarı, ilk dönem kadar parlak olmayacak. Harcamaların azalmasıyla birlikte cirolar düşecek'' dedi. 
     İmece, bu yılın ilk 6 aylık döneminde MasterCard kredi kartı ve Maestro banka kartı sayısının geçen yılın aynı dönemine göre yüzde 15 artarak 22.7 milyon adede ulaştığını söyledi. Türkiye'nin kart adedi bakımından dünyada yüzde 1.1'lik, Avrupa'da ise yüzde 8.4'lük paya sahip olduğuna dikkat çeken İmece, kart pazarında çok büyük potansiyel taşıdığımızı vurgulayarak, ''İzlanda'nın nüfusu 286 bin ve 18 yaşından büyüklerin cebinde 2.6 tane kart var. Bu hesapla gidince Türkiye, 100 milyon kart olduğunda doyuma ulaşacak. Daha, gidilecek çok yer var'' dedi. 
     İlk yarıda pazar paylarının yüzde 55.7'ye yükseldiğini ifade eden İmece, cirolarının Türk Lirası bazında yüzde 100 ve dolar bazında yüzde 30 artışla 9.1 milyar dolar olarak gerçekleştiğini bildirdi. 
     İşlemlerde ise yüzde 38'lik artış yaşandığını anlatan İmece, hala nakit toplumu olan Türkiye'de kart kullanımının az olduğuna, ortalama işlem tutarının Türkiye'de 24 dolarken, Avrupa'da 61 ve dünyada 73 dolar civarında bulunduğuna işaret etti. 
     
     ''TÜRKİYE, AVRUPA'NIN EN HIZLI BÜYÜYEN PAZARI'' 
     Türkiye'deki ilk 6 aylık zamanı Avrupa ile kıyaslayan İmece, bu dönemde Avrupa'da kartlarda yüzde 13'lük ve ciroda 11.6'lık artış olduğunu vurgulayarak, ''Türkiye, hala ekonomik krizden çıkamamasına rağmen Avrupa'nın en hızlı büyüyen pazarı olma konumunu devam ettiriyor'' diye konuştu. 
     Özlem Erçelen İmece, dünyada ise artışın ciroda yüzde 15.2 ve kartlarda yüzde 16.7 düzeyinde kaldığını ifade etti. 
     Mastercard şirketi bünyesinde, ABD, Avrupa, Asya Pasifik, Latin Amerika, Ortadoğu-Afrika ve Kanada olarak altı bölge bulunduğunu açıklayan İmece, Türkiye'nin tek başına, tüm Ortadoğu ve Afrika'ya eşit olduğunu söyledi. 
     İmece, ''Türkiye, tüm Ortadoğu ve Afrika'nın büyüklüğüne eşit durumda. Hem kart adetlerinde, hem işlem sayısında, hem ciroda. Avrupa'nın bir parçasıyız ama tek bir ülke olarak Mastercard'ın bir bölgesine eşit derecedeyiz'' dedi. 
     
     ''İKİNCİ YARI, İLK DÖNEM KADAR PARLAK OLMAYACAK'' 
     Geçen yılki cirolarının 16 milyar dolar olduğunu bildiren İmece, bu yılı 17.5 milyar dolarla kapatmayı düşündüklerini belirtti. 
     Kasım ayında yapılacak seçimlere de değinen İmece, seçimin insanların tüketim davranışlarını etkilediğini kaydetti. 
     Yılın ilk üç ayında tahminlerinin de üzerinde ciroda yüzde 70'lik artış sağlamalarıyla birlikte, ekonomide canlanma beklentilerinin arttığını, ancak Mayıs ayında ülkenin belirsizliğe girdiğini ifade eden İmece, daha sonra şunları söyledi 
     ''Belirsizliğe Mayıs sonu, Haziran başı gibi girdik. Yani ikinci üç aylık dönemin üçte ikisi zaten bitmişti. Ekonomide canlanmayı çok güzel hissediyorduk. İlk yarıda ciroda yüzde 100 artış oldu. Bu yüzde 100'lük artış, Nisan ve Mayıs ayında tüketim davranışlarının değişmesi, artık krizden çıkıyoruz diye ekonominin hareketlenmesine paralel bir davranıştı. 
     Mayıs ayında yaptığımız bir araştırmada, insanların tatil ve eğlence gibi erteledikleri bütün harcamalarını yapmak istediklerini tespit etmiştik. Ancak, daha sonra belirsizlik ortamına girildi, seçim kararlaştırıldı. 
     İnsanlar önlerini gördüklerinde harcamalarını arttırıyorlar. Belirsizlik dönemine girmek, harcamalarda çekinceye sebep olabiliyor. Özellikle üçüncü çeyrek dönem olmak üzere ikinci yarı, ilk ve ikinci dönem kadar parlak olmayacak. Harcamaların azalmasıyla birlikte cirolar düşecek. Seçim, her şeyi etkiliyor. Tüketicinin davranışı olsun, işadamının yatırım veya işini büyütme kararı olsun, yeni çalışanlar alması olsun hepsi seçime paralel olarak gerçekleşiyor.'' 
     





</TEXT>
</DOC>
