<DOC>
<DOCNO> 143309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/siyaset/asiy.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan cek-caklı’ cümleler istemiyor 
</HEADLINE>
<TEXT>

Başbakan Erdoğan, katıldığı ilk Bakanlar Kurulu toplantısında "Yokuşçu" anlayışın kalkacağını belirterek, söz verilen her şeyin yapılacağını söyledi 
     GÜLÇİN ÜSTÜN Ankara 

     59. hükümetin Bakanlar Kurulu, dün Başbakan Recep Tayyip Erdoğan başkanlığında ilk toplantısını yaptı. Erdoğan’ın, Bakanlar Kurulu’ndaki ilk mesajı "Bana cek - cak’lı cümle kurmayın. Şu iş halledildi, bu iş tamamlandı’ diye gelin" oldu. 
     Erdoğan 59. hükümet çalışmalarında "yokuşçu" anlayışın kalkacağını belirterek, "Bakanlıklar arasındaki iş ilişkilerinde hayır’ sözcüğü olmayacak. İcraatlarda hayır’ı lügatten kaldırın. Koalisyon hükümetlerinde olan anlayıştan vazgeçilecek. Söz verdiğimiz her şeyi yapacağız" dedi. Ekonomik sorunların da masaya yatırıldığı Bakanlar Kurulu toplantısında, ekonomik çıkmazdan kurtulmanın tek yolunun öz kaynaklara yönelmek olduğu görüşünde birleşildi. 58. Hükümet döneminde hükümet sözcülüğü görevini yürüten Başbakan Yardımcısı Abdüllatif Şener de bu görevini yeni hükümette Adalet Bakanı Cemil Çiçek’e devretti. 
     
     Biz aynı partinin iktidarıyız 
     Toplantıya 58. hükümetin Başbakanı, yeni hükümetin Başbakan Yardımcısı ve Dışişleri Bakanı Abdullah Gül, bu kez Başbakan Yardımcılığı koltuğuna oturarak katıldı. Toplantının öncelikli gündemi yeni hükümetin programı oldu. Toplantı sonrasında açıklama yapan Çiçek, 59. hükümetin bir öncekinin devamı olduğunu hatırlatarak, "Hukuken ayrı da olsa 59. hükümet, AKP’nin hükümetidir. Bu nedenle programda devamlılık görülecek. Hükümet değişikliğinin yapılması, politika değişikliği anlamına gelmeyecektir" dedi. 
     



 SİYASET 













</TEXT>
</DOC>
