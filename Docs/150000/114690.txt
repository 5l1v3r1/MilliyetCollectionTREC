<DOC>
<DOCNO> 114690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur05.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, konser salonu koltuğuna 362 milyar harcadı 
</HEADLINE>
<TEXT>

     Cumhurbaşkanlığı Senfoni Orkestrası CSO konser salonundaki izleyici koltukları, 362 milyar 610 milyon lira harcanarak yenilendi. Klasik müzikseverler, CSO konserlerinin keyfini, bundan böyle tanesi 395 milyon liraya maledilen koltuklarda oturarak çıkaracak. Kültür Bakanı Suat Çağlayan, "Ben olsaydım, eski koltukları göndermezdim. Çok kötü değillerdi, ama sökülüp başka kurumlara dağıtılmış" dedi. 
     Çağlayan, CSO'nun 4-5 yıl kullanılan koltuklarının, son bir yıldır sürmekte olan onarım işleri kapsamında sökülerek bazı kurumlara gönderildiğini, göreve gelmesinden önce yapılan bu işlem nedeniyle ihale açarak 918 yeni koltuk almak durumunda kaldıklarını söyledi. İhale için koltuk başına 600 milyon lira civarında bir rakam çıktığını belirten Çağlayan, "Bu bize çok yüksek geldi. İhaleden sonra bir piyasa araştırması yaptırdık ve üzerinde ihale kalan firma ile yapılan pazarlık sonucu koltuk birim fiyatı, KDV dahil 395 milyon lira olarak belirlendi" diye konuştu. 
     Koltukların salona takıldığını, ancak henüz teslim alınmadığını anlatan Çağlayan, koltukların, taahhüt edilen özellikleri taşıyıp taşımadığı incelenerek teslim alınacağını bildirdi. 
     
     İHALE NASIL ONAYLANDI 
     cSO'nun son bir yıldır sürmekte olan onarım işleri çerçevesinde konser salonunun koltuklarının yenilenmesine ilişkin son ihale, 27 Ağustos 2002 tarihinde Kültür Bakanlığı Döner Sermaye İşletmesi Merkez Müdürlüğü tarafından yapıldı. 
     14 firmanın katıldığı ihale, yüzde 12.02 kırımla sonuçlandı. İhalede koltuk birim fiyatı, KDV dahil 600 milyon lira olarak oluştu. İhalede ortaya çıkan birim fiyatının yüksek olması nedeniyle ihaleyi onaylamayan Bakanlık, sezon açılışının yaklaşması nedeniyle CSO'nun konserlerini sürdürebilmesi için Milli Eğitim Bakanlığı Şura Salonu ile mutabakata vardı. 
     İhalede ortaya çıkan koltuk fiyatı ile ilgili araştırma yaptıran Bakanlık, araştırmalar sonucu önerilen fiyatı doğrulayan bulgular çıkmasına rağmen, üzerinde ihale kalan firma ile pazarlığa oturdu. Böylece, KDV dahil 600 milyon olarak teklif edilen koltuk birim fiyatı, 395 milyon liraya çekildi. Uzlaşmada oluşan yeni birim fiyatı dikkate alınarak, söz konusu ihale onaylandı. 
     





</TEXT>
</DOC>
