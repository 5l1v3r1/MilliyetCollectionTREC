<DOC>
<DOCNO> 129819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo23.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da transfer çalışmaları... 
</HEADLINE>
<TEXT>

     Elazığspor'un uzun süredir transfer etmeyi düşündüğü iki yabancı oyuncunun sağlık sorunu olduğu ortaya çıktı. Kulüp Başkanı Baki Aydın, başka oyuncularla görüşmeye başladıklarını söyledi. 
     Aydın, yaptığı açıklamada, Arnavut oyuncu Yudi Radu'nun bugün yapılan sağlık kontrolünde, ayağında yırtık olduğunun anlaşıldığını ve uzun süre top oynamaması gerektiğinin kendilerine bildirildiğini ifade ederek, böyle bir riski göze alamayacaklarını, bu oyuncuya geri dönmesi gerektiğini söylediklerini belirtti. 
     Belçikalı Haeldermans'ın ise sağlık kontrolüne yanaşmadığını anlatan Aydın, şöyle dedi 
     ''Bu oyuncunun sağlık kontrolüne yanaşmaması bizi şüphelendiriyor. Ayrıca Elazığspor'un Doğu takımı olduğu için bu takıma gelmek istemediği yönünde bazı izlenimler edindik. İstekli olmayacaksa bu futbolcunun bize faydalı olacağına inanmıyorum. Bu nedenle bu oyuncunun da geri dönmesinin iyi olacağı düşüncesindeyiz. Başka oyuncularla görüşmelerimiz var. Bu oyuncuların kulüpleriyle en kısa zamanda sözleşme imzalayıp transfer dönemini kapatmak istiyoruz.'' Yarın Elazığspor'un Belek kampına gideceğini de belirten Aydın, takımın çalışma azminin kendilerini gelecek için umutlandırdığını ve kamp süresince 4 hazırlık maçı oynayacaklarını sözlerine ekledi. 
     





</TEXT>
</DOC>
