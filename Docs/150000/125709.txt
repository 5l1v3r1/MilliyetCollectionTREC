<DOC>
<DOCNO> 125709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur24.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Terör kim adına yapılırsa yapılsın kınıyoruz" 
</HEADLINE>
<TEXT>

     Adalet Bakanı Cemil Çiçek, Dr. Necip Hablemitoğlu'na yapılan saldırıyı nefretle kınadıklarını belirterek, ''Terör kim adına ne adına niçin yapılırsa yapılsın, bunu asla tasvip etmemiz, amalı, fakatlı cümleler kurarak bu olayları karşılamamız mümkün değildir'' dedi. 
     Adalet Bakanı Çiçek, MÜSİAD Başkanı Ali Bayramoğlu ve beraberindeki heyeti makamında kabul etti. 
     Çiçek, kabulde gazetecilerin soruları üzerine, Ankara Üniversitesi öğretim görevlilerinden Dr. Hablemitoğlu'nun öldürülmesi olayını nefretle kınadıklarını söyledi. 
     Türkiye'nin bu işlerden dolayı çok sıkıntılar ve acılar çektiğini ifade eden Çiçek, ''Öyle zamanlar oldu ki insanlar birbirleriyle barışık olmaktan çıktı'' dedi. 
     Dr. Hablemitoğlu'nun ailesine, yakınların ve üniversite camiasına başsağlığı dileğinde bulunan Çiçek, ''Olayları hiçbir şekilde tasvip etmemiz mümkün değil. Terörün acısını çekmiş bir millet olarak, terör kim adına ne adına niçin yapılırsa yapılsın bunu asla tasvip etmemiz, amalı, fakatlı cümleler kurarak bu olayları karşılamamız mümkün değildir'' diye konuştu. 
     İçişleri Bakanlığı ile Ankara DGM Cumhuriyet Başsavcılığı'nın olaya el koyduğunu belirten Çiçek, en kısa zamanda sonuca varılmasını ve olayın bütün yönleriyle ortaya çıkmasını temenni ettiğini söyledi. Bakan Çiçek, şöyle konuştu 
     ''Türkiye ne zaman istikrarı yakalasa bu ve benzeri olaylar oluyor. Buna herkesin duyarlı olması lazım. Herkesin görevini dört dörtlük yaparak, bu neviden olaylara meydan vermeyecek, bu neviden olaylar üzerinden başka türden değerlendirmelere fırsat vermeden neticeyi ortaya çıkarmamız lazım.'' Adalet Bakanlığı'na bu konuda bir bilgi gelip gelmediğinin sorulması üzerine Çiçek, açılan soruşturmanın devam ettiğini, bu aşamada sadece siyasi değerlendirme yapabileceğini söyledi. 
     Ali Bayramoğlu da görgü şahitlerinin korkmadan bildiklerini ilgili yerlere anlatması gerektiğini ifade ederek, ''Bu sadece hükümet veya sivil toplum meselesi değil, Türkiye'nin meselesi, insani bir meseledir'' dedi. 
     





</TEXT>
</DOC>
