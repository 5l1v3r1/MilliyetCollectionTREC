<DOC>
<DOCNO> 126887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur37.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de bugün neler oldu.. Yurttan kısa kısa... 
</HEADLINE>
<TEXT>

     Siirt'in Eruh İlçesi'nde kayalıklardan düşen kişi öldü. 
     Hamit Yıldız 22 ilçe yakınındaki dağlık bölgede avlanırken dengesini yitirerek, kayalıklardan düştü. Olay yerinde ölen Yıldız'ın cesedi vatandaşlar tarafından bulundu. 
     
     TÜRBEDEN SOBA ÇALDILAR 
     Antalya'nın Alanya İlçesi'nde bir türbedeki soba çalındı. 
     Sugözü Mahallesi'ndeki ''Musa Dede'' türbesine giren ve kimlikleri henüz belirlenemeyen kişiler, sobayı çaldı. Türbede görevli Ayşe Erdoğan, geçen yıl da halının çalındığını söyledi. 
     
     YARALI DOMUZ MUHTARA SALDIRDI 
     Gümüşhane'nin Kürtün İlçesi'nde domuzun saldırdığı muhtar yaralandı. 
     İlçenin Gürgenli Köyü Muhtarı Osman Çalışkan, kardeşiyle birlikte avlanmak için gittiği ormanlık alanda gördüğü domuza ateş etti. Yaralı domuzun saldırdığı muhtar yaralandı. 
     Kardeşi Muhammet Çalışkan'ın haber vermesi üzerine, köylüler tarafından hastaneye kaldırılan muhtar tedavi altına alındı. 
     
     SANAYİDE HIRSIZLIK 
     Kayseri'de otomobil ve işyerlerinden para, çek ve cep telefonu çalan 3 kişi yakalandı. 
     Eski Sanayi'de iki ayrı işyeri ile iki otomobilden toplam 2 bin 650 Euro, 2 bin 140 dolar, 750 milyon Türk Lirası ve cep telefonu çaldıkları belirlenen Şaban A., Şahin H. ve Akın S. polisin takibi sonucunda yakalandı. Çok sayıda çek çaldıkları da belirtilen bu kişiler gözaltına alındı. 
     
     ZORLA SENETE TUTUKLAMA 
     Aydın'da zorla senet imzalatıp tefecilik yaptıkları belirtilen 4 kişi tutuklandı. 
     Polise başvuran Mesut Ancın, bazı borçların ödeyebilmek için döviz aldığı kişilerin kendisini silahla tehdit ederek senet imzalattıklarını savundu. 
     Yapılan araştırmada olayı gerçekleştiren Ali Rıza, Mustafa ve Latif Taşdemir ile Faysal Demir yakalandı. Sanıklar ''cürüm işlemek için teşekkül oluşturmak'', ''zorla senet imzalatmak'', ruhsatsız silah bulundurmak'' ve ''tefecilik'' suçlarından tutuklandı. 
     
     AHŞAP EV YANDI 
     Zonguldak'ın Alaplı İlçesi'nde bir ev yandı. 
     İlçeye bağlı Gökhasan Köyü'ndeki olayda, Yılmaz Ulukışla'ya ait ahşap evde kimsenin bulunmadığı sırada yangın çıktı. İtfaiye ekiplerince söndürülen yangında ev kullanılamaz hale geldi. 
     





</TEXT>
</DOC>
