<DOC>
<DOCNO> 108544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur17.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik hayali adliyede bitti... 
</HEADLINE>
<TEXT>

     Adana'da, anlaşıp kaçan yaşları küçük iki gencin evlilik hayali mahkemede bitti. Genç adam, ailesi razı olmadığı için evlenemediğini ifade ederken, hamile olduğunu açıklayan kız ise aile kurabilmelerine izin verilmesini istedi. 
     Adana 2. Ağır Ceza Mahkemesi'ndeki duruşmada, tutuksuz sanık Murat A. 18 ile davacılar Çilem T. 18 ve annesi Süheyla T. hazır bulundu. 
     Sanık Murat A., Çilem T. ile geçen yıl anlaşarak kaçtıklarını ve birlikte olduklarını söyledi. 
     ''Küçük yaştaki kızı kaçırdığı ve zorla ilişki kurduğu'' idiasıyla karakola şikayette bulunulması üzerine hakkında dava açıldığını belirten Murat A., ''Birbirimizi seviyorduk. Bir süre birlikte olduk. Ancak, ailem karşı çıkıyordu. Razı olmadıkları için evlenemiyorum, resmi nikah kıyamıyorum'' dedi. 
     Davacı Çilem T. ise kendi isteğiyle kaçtığını belirterek, 6 aylık hamile olduğunu söyledi ve ''Murat'ın ailesinin bu konuda rıza göstermesini istiyorum. Bütün hayalim resmi nikah yaparak evliliğimi sürdürmek, aile olarak yaşamak'' dedi. 
     Anne Süheyla T. de, kaçırma olayından sonra mecbur kaldıkları için resmi nikahsız yaşamalarını izin verdiklerini, daha sonra mahkeme kararıyla kızının yaşını büyüttüklerini ve bu beraberliğe resmiyet kazandırılmasını istediklerini söyledi. 
     Mahkeme heyeti, tanıkların dinlenmesi ve eksik evrakın tamamlanması amacıyla duruşmayı erteledi. 
     





</TEXT>
</DOC>
