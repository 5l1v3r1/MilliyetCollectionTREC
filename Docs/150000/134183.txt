<DOC>
<DOCNO> 134183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/ekonomi/eko03.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımdan 5 katrilyonluk tasarruf 
</HEADLINE>
<TEXT>

600 projeyi yatırım programından çıkararak 5 katrilyon lira tasarruf sağlamak isteyen hükümet, en büyük kaynağı İsdemir’den bekliyor, bazı sağlık projeleri de durduruluyor 
     ANKARA Milliyet 

     Hükümet, aralarında hastane inşaatlarının da bulunduğu çok sayıda sağlık, eğitim, altyapı ve sanayi projesini 5 katrilyon tasarruf sağlayacağı gerekçesiyle tırpanlamaya karar verdi. Bunun için yapılan YPK toplantılarıyla IMF’ye tahhütlerini yerine getirmek için toplam 6.5 katrilyonluk yeni bir önlemler paketini oluşturmaya çalışılıyor. 
     Önlemler arasında 600 yatırım projesinin iptali de bulunuyor. Alınan bilgiye göre yapılan tasarruf çalışmaları çerçevesinde yatırımlar üç gruba ayrıldı. Birinci grup devam edecek yatırımlar, ikinci grup kısmen yapılmış ama tamamlanmayacak yatırımlar, üçüncü grup ise ihalesine çıkılmayan ve bir daha çıkılmayacak yatırımlardan oluştu. 
     
     Tekel’e de proje yok 
     İptal edilecek yatırımlar sayesinde yaratılacak en büyük kaynak İsdemir’den bekleniyor. Kamu payının yüzde 50’nin altına düşmesi nedeniyle İsdemir’in yaklaşık 84 trilyonluk yatırımının programdan çıkartılmasına karar verildi. Tekel’in yatırım projelerinde de ayıklama yapılacağı belirtilirken, özelleştirme kapsamındaki KİT’lerde de bu uygulamanın geçerli olacağı ifade edildi. 
     Bir diğer önlem ise balıkçı barınaklarının inşaatını kapsayan projelerin yatırım programından çıkarılması olacak. Sağlık projeleri çerçevesinde ise siyasi yatırım olarak inşaatına başlanan bazı hastanelerin yapımına devam edilmeyeceği kaydedildi. Aynı önlem SSK’ya bağlı olan hastaneler için de geçerli olacak. 
     Enerji projelerinde de baraj inşaatlarında bazı iptallere gidilecek. Aralarında Çoruh ve Ermenek’in bulunduğu beş baraj programından çıkarılacak. 
     Öte yandan, yıl sonu hedeflerinin tutması için alınacak tasarruf ve gelir artırıcı önlemlerin bütçe içerisinde görülebileceği belirtildi. Bir yetkili, "Önlemlerin ayrıca açıklanması düşünülmüyor. Bütçe açıklandığında içinden çıkartılabilir" dedi. 
     



 EKONOMİ 


















</TEXT>
</DOC>
