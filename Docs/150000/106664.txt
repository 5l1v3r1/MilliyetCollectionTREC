<DOC>
<DOCNO> 106664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siy02.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
170 klasörden oluşan dava bugün başlıyor... 
</HEADLINE>
<TEXT>
Tayyip’e 9 yıl istemi 
İstanbul Belediyesi’ndeki ihalelerde usulsüzlük yapıldığı gerekçesiyle açılan davada Erdoğan, "3 kez artırma ve eksiltmeye hile karıştırmakla" suçlanıyor 
     İSTANBUL Milliyet 

     AKP Genel Başkanı Recep Tayyip Erdoğan, bugün İstanbul’da hakkında açılan bir davayla, Diyarbakır DGM tarafından sabıka kaydının adli sicilden silinmesi sevincini tam yaşayamadı. 
     Eski İstanbul Büyükşehir Belediye Başkanı Recep Tayyip Erdoğan ve İstanbul Büyükşehir Belediye Başkanı Ali Müfit Gürtuna hakkında, "bazı ihalelerde artırma ve eksiltmelere hile karıştırmak" suçundan açılan davanın görülmesine bugün İstanbul 7. Asliye Ceza Mahkemesi’nde başlanacak. 
     Cumhuriyet savcıları Erol Canözkan, Rasim Işıkaltın ve Hüseyin Yıldız tarafından hazırlanan iddianamede, TCK’nın 366. maddesinin 2. fıkrası uyarınca Erdoğan’ın "3 kez artırma ve eksiltmeye hile karıştırmak" suçundan 3 - 9 yıl, Gürtuna’nın da "10 kez artırma ve eksiltmeye hile karıştırmak" suçundan 10 - 30 yıl arasında hapis cezasına çarptırılması isteniyor. 
     Yargıtay Cumhuriyet Başsavcısı Sabih Kanadoğlu’nun gönderdiği dosya üzerine haklarında soruşturma başlatılan Erdoğan 6 Mayıs, Gürtuna da 9 Mayıs’ta savcılılıkta ifade verdi. 
     Davanın 31 Mayıs’ta açılmasına rağmen, ilk duruşma, 170 klasörden oluşan dosyanın yeterince incelenebilmesi amacıyla adli tatil sonrasına bırakıldı. 
     
     12 ihalede usulsüzlük iddiası 
     Kanadoğlu’nun, İstanbul Büyükşehir Belediyesi’ndeki çeşitli usulsüzlüklere ilişkin soruşturma yapılması için "görevsizlik" kararıyla gönderdiği dosyada, Erdoğan ve Gürtuna hakkında, çeşitli tarihlerde servis ve hizmet aracı kiralanması ihaleleri, otopark ihalesi, İstanbul Metrosu 1. aşama inşaatı ihaleleri, ağaç, fidan ve süs bitkisi alımı konularında yapılan ihaleler, İSTAÇ A.Ş.’nin 1999’daki çöp istasyonlarının işletilmesi ve çöplerin taşınması işi, İSBAK A.Ş.’nin ağaç kiralanması işi, KİPTAŞ A.Ş.’nin 1998 ve 2000 tarihli konut inşaat ihalesi, Halk Ekmek A.Ş.’nin 1998 ve 2000 tarihlerindeki çeşitli ihaleleri, AKBİL uygulaması konusundaki eylemleri ve İGDAŞ A.Ş.’nin 1997 ile 2000 yıllarını kapsayan 12 ayrı ihalesine ilişkin çeşitli iddialar yer alıyor. 
     



 SİYASET 



















</TEXT>
</DOC>
