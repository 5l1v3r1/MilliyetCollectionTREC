<DOC>
<DOCNO> 139269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur29.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP grubunda, milletvekilleri neler söyledi 
</HEADLINE>
<TEXT>

     Başbakanlık tezkeresinin görüşüldüğü AK Parti olağanüstü grup toplantısında söz alan milletvekillerinin, Türkiye'nin, çıkarlarını korumak için ne gerekiyorsa onun yapılması gerektiğini belirttiler. 
     AK Parti'nin olağanüstü grup toplantısının sabah yapılan bölümünde Devlet Bakanı Ali Babacan, Dışişleri Bakanı Yaşar Yakış ve Milli Savunma Bakanı Vecdi Gönül söz alarak, olası Irak operasyonu sırası ve sonrası konusunda bilgi verdiler. 
     Alınan bilgiye göre, toplantının öğleden sonraki bölümünde konuşmak isteyen 50'den fazla milletvekilinden 12'sine söz verildi. TBMM Genel Kurulu'nun başlama saatinin yaklaşması nedeniyle grubun yarın saat 10.00'da yeniden toplanması kararlaştırıldı. 
     Söz alan milletvekilleri, Türkiye'nin yanıbaşında yapılacak bir savaştan ülkenin etkilenmemesinin mümkün olmadığını ifade ettiler. Milletvekilleri, tezkerede 6 aylık sürenin yer aldığını bildirerek, bu sürenin uzatılması ihtimalinin sakıncalar doğuracağını, bu durumun ''işgal anlamına da gelebileceğini'' kaydettiler. 
     Bazı milletvekilleri, Kuzey Irak'ta fiili bir devletin varolduğunu, buna ABD'nin destek verdiğini, Türk askerinin bölgeye girmesinin ''işgal'' şeklinde algılanabileceğini söylediler. 
     Milletvekilleri ayrıca, ABD'nin bölgede yaşayan unsurlara dağıttığı silahlar konusundaki endişelerini ortaya koyarken, operasyon sonrasında bu silahların nasıl toplanacağının belirsiz bırakılmaması gerektiğini vurgulayarak, bu konuda sorular yönelttiler. 
     ''NE KADAR İNANALIM '' 
     Olası operasyonun ekonomiye vereceği zararlar üzerinde de duran Ak Parti'liler, ABD'nin Türkiye'de bulunacak askerlerinin yapacağı alışverişlerde KDV uygulanmamasını istediği yolunda haberler olduğunu anımsatarak, ''Böyle davranan ABD'nin, bizim uğrayacağımız zararları karşılayacağı yolundaki söze ne kadar inanalım Bunun garantisini veriyorlar mı '' sorusunu yönelttiler. 
     Ancak, toplantıda konuşan milletvekillerinin, endişe ve eleştirilerine rağmen, Türkiye'nin çıkarlarını korumak için ne yapmak gerekiyorsa onun yapılması gereğini dile getirdiler. 
     İstanbul Milletvekili Emin Şirin de tezkereye karşı olduğunu ifade ederek, toplantıdan ayrılırken gazetecilerin sorusu üzerine, ülkenin geleceğini ilgilendiren bu tip toplantıların kamuoyuna açık yapılması gerektiğini savundu. 
     





</TEXT>
</DOC>
