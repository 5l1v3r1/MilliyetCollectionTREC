<DOC>
<DOCNO> 101095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/aspo.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz gala 
</HEADLINE>
<TEXT>

Yeni sezonun ilk maçı tatsız, tuzsuz, golsüz geçti. Yıldızlar topluluğu Fenerbahçe hayal kırıklığı yarattı, 10 kişi kalmasına rağmen galibiyeti kaçıran Trabzon umut verdi 
     Yıldızlar kayıp 
     ZİRVE yarışının iki iddialı takımı Trabzonspor ile Fenerbahçe’yi karşı karşıya getiren Süper Lig’in ilk randevusu beklentileri karşılamadı. Ortegalı, Washingtonlu kadrosuyla büyük hedeflere yelken açan Sarı - Lacivertliler tam bir hayal kırıklığı yarattılar, Feyenoord maçı öncesi tehlike sinyalleri yaktılar. 
     
     Mehmet atıldı 
     SAHAYA üç forvetle çıkan Fenerbahçe pozisyon üretmekte zorlandı. Sarı - Lacivertliler ilk yarı Washington’un ayağından yüzde yüz bir golü kaçırdı. Trabzonspor, yenilenmiş kadrosuyla güçlü rakibine zor anlar yaşattı. Karadeniz ekibi Mehmet’in atılmasına rağmen Gökdeniz ve Mehmet Yılmaz ile yakaladığı fırsatları harcadı. 
     
Kader anı      43. dakika maçın dönüm noktasıydı. Gelişen ani Fenerbahçe atağında Revivo güzel bir ara pasıyla Washington’u kaçırdı. Kaleci Petkoviç ile karşı karşıya kalan Brezilyalı golcü plase bir vuruşla fileleri gördü. Ancak yan hakem Koray Gencerler’in hatalı ofsayt bayrağı karşılaşmanın belki de kaderini etkiledi. Oysa Serhat pasif ofsayttaydı. Sarı - Lacivertliler’in yüzde yüz golü böylece güme gitti. 
     
Maçın adamı      AURELLIO 
     TRABZONSPOR’UN Brezilyalı oyuncusu geçen sezon da iyi bir grafik çizmişti. Ancak Bordo - Mavili ekibin kötü görüntüsü içinde kaybolup gitmişti. Dün Fenerahçe karşısında orta sahada pire gibiydi. Adam eksiltti, rakiplerine hep zamanında bastırdı, koştu, ter döktü, maçın en önemli adamlarından biri oldu. Aurellio ayağında fazla top tutmadığı, isabetli pasların yüzdesini tutturduğu sürece bu sezon Trabzonspor’a hep pozitif katkıda bulunacaktır. 
     
İyi yönetti, ama...      KUDDUSİ Müftüoğlu, sezonun ilk maçında iyi bir yönetim gösterdi. Kondisyonu, pozisyonlara yakınlığı dört dörtlüktü. Objektif ve hatasız kararlarıyla alkış topladı. Avantaj kurallarını iyi uyguladı. Otoriteyi elinden hiç bırakmadı. Çıkardığı sarı kartlar ve özellikle Mehmet’e gösterdiği kırmızı kart yerindeydi. Ancak Washington’un ofsayt gerekçesiyle sayılmayan golünde yan hakemi Koray Gencerler’in kurbanı oldu ve yanlış düdüğü ile istemeden sonucu etkiledi. 
     
Başkan uğur yaptı      SON iki sezondur Trabzon’da seyircinin tepkisi ve alınan kötü sonuçlar nedeniyle rahat yüzü görmeyen Başkan Aziz Yıldırım bu kez şehre gelmedi. Yıldırım, bir anlamda uğur denemesi de yapıp, karşılaşmayı televizyondan izledi. Bu arada Fenerbahçeli hiçbir taraftar maça gelmedi. 
     
Okan çabası      YÖNETİM, Gençlerbirliği’nin genç yıldızı Okan’ı transfer etmek için çalışmalarını sürdürüyor. Sarı - Lacivertliler, ödeme planı konusunda sundukları ilk teklifin kabul görmemesi üzerine, Lorant’ın çok istediği Okan’ı alabilmek için formül arıyor. Hafta başında yeni bir öneri sunulacak. 
     
Güneş şov yaptı      KARŞILAŞMA öncesi Avni Aker’de Milli Takımlar Teknik Direktörü Şenol Güneş adeta şov yaptı. Güneş’in stadda olduğu anons edilince, taraftarlar müthiş bir tezahürata başladı. Daha sonra seyirci Güneş’i tribünlere davet etti. Başarılı teknik adam tek tek tribünleri dolaşarak taraftarları selamladı. 
     
Hakan’a özel parti      FENERBAHÇELİ oyuncular dün kamp yaptıkları otelde Hakan Bayraktar için özel doğum günü partisi düzenlediler. Sarı - Lacivertli futbolcular genç oyuncuya özel bir pasta hazırlattılar. İdari Koordinatör Kemal Dinçer ile Teknik Direktör Lorant da Hakan Bayraktar’a hediyeler verdi. 
     
Gençler berabere      TRABZON ile Fenerbahçe arasında oynanan ümit maçı 2 - 2 berabere sonuçlandı. Avni Aker Stadı’nda 30 bin taraftarın izlediği karşılaşma temposu ve oyun kalitesi açısından beğeni topladı. Sarı - Lacivertliler’in genç kalecisi Recep, kurtardığı penaltıyla da alkış aldı. 
     



 SPOR 


























</TEXT>
</DOC>
