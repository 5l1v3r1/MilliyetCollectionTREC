<DOC>
<DOCNO> 104932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/spo06.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler aslan gibi 
</HEADLINE>
<TEXT>

Avrupa Şampiyonası Eleme Grubu ilk maçında 7 Eylül’de Slovakya ile karşılaşacak, Ay - Yıldızlı ekibin 22 kişilik aday kadrosuna 9 Galatasaraylı çağrıldı 
     Altı eksik var 
     12. Avrupa Futbol Şampiyonası 7. Eleme Grubu’ndaki ilk maçında 7 Eylül Cumartesi günü İstanbul’da Slovakya ile karşılaşacak A Milli Takımın aday kadrosu açıklandı. Şenol Güneş 22 futbolcuya davetiye çıkarırken, Galatasaray’dan 9, Fenerbahçe’den 4, Beşiktaş’tan ise 1 oyuncuya yer verdi. Mustafa İzzet, Hakan Şükür ve İlhan Mansız sakatlıkları, Abdullah, Metin Aktaş ve Tayfun Korkut formsuzlukları yüzünden aday kadroya alınmadı. 
     
     Hakem Nieto 
     MİLLİ Takım pazartesi günü İstanbul’da kampa girecek ve çalışmalarını Florya Metin Oktay Tesisleri’nde sürdürecek. Ayrıca salı günü Dünya üçüncülüğü nedeniyle Başkan Haluk Ulusoy, teknik heyet ve futbolculara Turizm Hizmet Madalyası takılacak. 20.30’da Ali Sami Yen Stadı’nda oynanacak Slovakya maçını İspanyol Jesus Lopez Nieto yönetecek. 6 Eylül’de Slovakya ile karşılaşacak Ümit Milli Takım da pazartesi kampa girecek. 
     
Alpay Özalan ortada kaldı      ASTON Villa ile sorun yaşayan Alpay’a, Teknik Direktör Graham Taylor rest çekti. Eski Beşiktaşlı savunma oyuncusu Ronny Johnsen’i transfer ederek, sakat Alpay’ın boşluğunu dolduran Taylor, takımdan ayrılmak istediğini söyleyen milli futbolcuya sert mesaj göndererek, "Kalmak istemeyen oyuncunun soyunma odasında yeri yok" dedi. Alpay, bugün akşama kadar kendisine takım bulamazsa, uzun süre sahalardan uzak kalacak. 
     

</TEXT>
</DOC>
