<DOC>
<DOCNO> 136620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur24.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Köksal Toptan 2. ordumuz Irak sınırında gerekli önlemleri alıyor 
</HEADLINE>
<TEXT>

     AK Parti Zonguldak Milletvekili ve TBMM Adalet Komisyonu Başkanı Köksal Toptan, ''İkinci ordumuz, Türkiye-Irak sınırında gerekli önlemleri alıyor'' dedi. 
     AK Parti Bartın İl Başkanlığı'nı ziyaretinde, partililerle bayramlaşması sırasında gazetecilerin sorularını yanıtlayan Toptan, Arap dünyası ile Irak ve komşu ülkeleriyle ABD arasındaki barış çabalarını, Türkiye'nin halen sürdürdüğünü söyledi. 
     Bölge ülkelerin dışişleri bakanlarını bir araya toplayan ve başkanlar düzeyinde barışın sağlanması için süratli diplomasi uygulayan ülkenin Türkiye olduğuna işaret eden Toptan, şöyle konuştu 
     ''İlk silah sesi duyuluncaya kadar, Türkiye barış çabalarını sürdürecektir. Ancak, ülkemiz elinde olmayan sebeplerle her ihtimale karşı kendi tedbirlerini alıyor. Böyle gelişme karşısında, zarara uğramamak ya da en asgari düzeyde zarara uğramak için ne gerekiyorsa yapılıyor. Ülkemiz, TSK ve idare bakımından iç düzeninin yanı sıra dışarıyla da özellikle ABD ile ilişkilerini sürdürüyor. İkinci ordumuz, Türkiye-Irak sınırında gerekli önlemleri alıyor. Şu anda, iki bakanımız ise ABD'de görüşmelerde bulunuyor.'' 
     
     ''NATO KENDİNİ SORGULAMALI'' 
     Toptan, NATO ülkeleri Fransa, Almanya ve Belçika'nın tutumunu anlamanın ve savunmanın mümkün olmadığını belirterek, şunları söyledi 
     ''Söz konusu ülkelerin yetkilileri, tavırlarının Türkiye'ye karşı olmadığını söyleseler bile, NATO bundan sonra ciddi şekilde kendi içinde özeleştiri yaparak geleceğini netleştirmezse çok ciddi sıkıntılarla karşı karşıya kalır. Avrupa, başta Fransa olmak üzere artık NATO'nun kendileri için gerekli organ ve güç olmadığını düşünebilirler. Avrupa'yı tehdit eden bir komünizm ve Sovyetler Birliği tehlikesi ortadan kalktı. O nedenle Fransa, Almanya ve Belçika başta olmak üzere bazı NATO üyesi ülkeler NATO'yu kendi içinde sorgulamaya çalışıyorlar. Öte yandan da Türkiye'ye baskı yapmak suretiyle, AB'nin asgari gücünün NATO tarafından karşılanmasını istediler. Türkiye'nin ne kadar haklı olduğu bir kere daha ortaya çıkıyor. Bence NATO, geleceğini garanti altına almak ve yeniden tanzim etmek için kendi kendini sorgulamalı.'' 
     
     ''TSK'NIN GÜCÜ VATANI KORUMAYA YETER'' 
     Köksal Toptan, TSK'nın gücünün vatanı korumaya yettiğini, siyasi değerlendirilmesi durumunda ise NATO'nun kaybedeceğini belirterek, şunları kaydetti 
     'NATO savunması, ülkemiz açısından fazla önemli değil. Türkiye, kendi savunmasını kendi imkanlarıyla yapabilecek konumdadır. Herkes bilmelidir ki, Kurtuluş Savaşı'nda bizi ne NATO korudu, ne de başka bir güç. Türk halkı kendi kendini korudu, Türkiye Cumhuriyeti topraklarını kendi kanı ve gücüyle çizdi. TSK'nın gücü vatanı korumaya yetecek kadar yüksektir. Fakat bir siyasi organizasyon olarak değerlendirilirse, NATO bunda kaybeder. Türkiye'nin kaybedeceği çok fazla birşeyi olmaz. Çünkü, Ülkemizi hiç kimse işgal edemez.'' 
     





</TEXT>
</DOC>
