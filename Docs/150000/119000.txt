<DOC>
<DOCNO> 119000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/spor/spo05.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLANIM DENİZLİ 2-0 
</HEADLINE>
<TEXT>

Çek Sparta Prag’ı 1 - 0’ın rövanşında iki golle devirdi, UEFA Kupası’nda üçüncü tur biletini kesti. Mustafa Özkan perdeyi açtı, penaltıdan aynı oyuncu golleri ikiledi 
     İki top direkten döndü 
     DENİZLİSPOR, ilk kez katıldığı UEFA Kupası’nda Çek Cumhuriyeti’nin yenilgisiz lideri Sparta Prag’ı devirdi, üçüncü tura yükselerek büyük bir başarı elde etti. Rakip sahada 1 - 0 yenildiği Sparta Prag karşısında oyuna kontrollü başlayan temsilcimiz daha sonra üstünlüğü ele aldı, 23. dakikada Mustafa Özkan tura göz kırpan golü attı. 53. dakikada Bencik’in düşürülmesi ile kazanılan penaltıyı gecenin yıldızı Mustafa Özkan ağlara gönderince Denizli rahatladı. Meres ve Kabat’ın birer vuruşu direkte patladı. 
     
     Bayram havası 
     Davul-zurna 
     DENİZLİSPOR tur sevincini inanılmaz gösterilerle kutlandı. Vali Yusuf Ziya Göksu, Belediye Başkanı Ali Aygören, Başkan Mustafa Baysal ve yöneticiler sahaya inip, futbolcuları kutladı. Vali Göksu ve yöneticiler, sahada davul zurna eşliğinde oynarken, Başkan Baysal omuzlara alındı. Taraftarlar ise Delikliçınar Meydanı’nda kutlamaları sürdürdü, konvoylar oluşturarak şehir turu attılar. Tur primi maçtan sonra 7.5’tan 8.5’ar milyara yükseldi. 
     
     Hak ettik’ 
     TEKNİK Direktör Rıza Çalımbay maçtan sonra "Kimse bize şans tanımıyordu, ama galibiyeti hak ettik" dedi. Çalımbay, "Dört dörtlük mücadele ettik. Taraftarımızdan gördüğümüz destek bizi çok sevindirdi. Süper Lig, UEFA ve Türkiye Kupası’nı bir arada götürecek güce sahibiz. İdeal 11’im yok, ideal kadrom var" diye konuştu. Maçı izleyen Futbol Federasyonu Başkanı Haluk Ulusoy ise "Türk futbolunun nerelere geldiği ortada" ifadesini kullandı. 
     



 SPOR 



























</TEXT>
</DOC>
