<DOC>
<DOCNO> 129123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur02.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öç almak için iki kişiyi otomobiline bağlayıp sürükledi... 
</HEADLINE>
<TEXT>

     Fatih'te kardeşinin tutuklanmasına neden oldukları gerekçesiyle iki kişiyi dövdükten sonra otomobiline bağlayarak sürükleyen kişi, polis tarafından yakalandı. 
     T.T. 17 ve M.K.B'nin 17 , işledikleri gasp suçunu kardeşi F.A'nın üzerine atarak tutuklanmasına neden olduklarını öne süren Mehmet A. 24 , bu kişileri Fatih Küçükmustafapaşa'da yakaladı. 
     Beyzbol sopasıyla darp ettiği T.T. ve M.K.B'yi daha sonra ayaklarından iple 34 RFG 85 plakalı otomobilinin tamponuna bağlayan Mehmet A, yolda sürüklemeye başladı. 
     T.T. ve M.K.B'yi yaklaşık 500 metre sürükleyen Mehmet A, Haliç Caddesi'nde olayı polislerin fark etmesi üzerine, ipleri keserek aracıyla kaçmaya başladı. Mehmet A, polisin takibi sonucu Yenikapı'da yakalanarak gözlem altına alındı. 
     Bu arada, darp ve yerde sürüklenme sonucu yaralanan M.K.B. SSK Vakıf Gureba Eğitim ve Araştırma Hastanesi'ne, T.T. ise Haseki Eğitim ve Araştırma Hastanesi'ne kaldırıldı. 
     Fatih İlçe Emniyet Müdürlüğü Araştırma Büro Amirliği'ne götürülen Mehmet A'nın otomobilinde yapılan aramada, biri kurusıkı, biri ruhsatsız olmak üzere 2 tabanca ile 2 adet beyzbol sopası ele geçirildi. 
     Mehmet A'nın kardeşi F.A'nın, 2 gün önce Zeytinburnu'nda gasp sonucu elde edildiği öne sürülen 50 milyon lira ve bir adet cep telefonu ile yakalandığı ve bugün çıkarıldığı Zeytinburnu Adliyesi'nde tutuklandığı belirtildi. 
     Mehmet A'nın polise verdiği ifadede, M.K.B ile T.T'nin bir kişiden gasp ettikleri para ve cep telefonunu kardeşine vererek tutuklanmasına neden olduklarını, olayı bunun intikamını almak amacıyla gerçekleştirdiğini söylediği öğrenildi. 
     Öte yandan, hastanede ayakta gördüğü tedavinin ardından gözlem altına alınan T.T. ile tedavisine devam edilen M.K.B'nin de Zeytinburnu Asayiş Büro Amirliği'nce gasp suçundan arandığı kaydedildi. 
     





</TEXT>
</DOC>
