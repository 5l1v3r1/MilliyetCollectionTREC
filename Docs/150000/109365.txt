<DOC>
<DOCNO> 109365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur15.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünler küstükleriyle kaldılar... 
</HEADLINE>
<TEXT>

     TBMM Başkanı Ömer İzgi, küskün milletvekillerinin olağanüstü toplantı çağrı başvurusunu, usul eksiklikleri ve işlevsizliği nedeniyle kabul etmedi ve olağanüstü toplantı çağrısında bulunmama kararına vardı. 
     İzgi, küskün milletvekillerinin Meclis çalışanlarına zor kullandıklarını, onları makamlarında hapsettiklerini bildirdi. 
     TBMM Başkanı Ömer İzgi, düzenlediği basın toplantısıyla kararını açıkladı. Küskünlerin başvurusunda usul eksiklikleri ve yanlışlıkları bulunduğunu aktaran İzgi, bunları şöyle özetledi 
     "-Milletvekilleri erken seçim kararının iptal edilmesine ilişkin önergelerini uygun saatte 17.58'de verdiler. Bu önerge işleme alındı. 
     -Ancak milletvekilleri 26 Eylülde, biraz önce verdikleri seçimlerin iptali önergesi ve seçim yasaları değişikliklerinin görüşülmesi için olağanüstü toplantı çağrısını saat 18.07'de verdi. 
     -Tatil günlerinde Meclis'in mesaisi 18.00'de biter. Bu nedenle bu önerge 23 Eylül değil 24 Eylül tarihi itibariyle işleme konuldu. Yedi gün hesabı da usul kanununa göre genel bir kural olarak bir gün sonra başlar. Yani yedi günün sayımına 25 Eylül'den itibaren başlanır. Böylece 1 Ekim tarihine ulaşılıyor." Ömer İzgi, Meclis'in 1 Ekim'de normal açılışını yapacağını hatırlatarak, "O zaman da zaten Meclis olağan gündemine geçiliyor ve toplantıyı sağlıyor. Olağan çalışma düzeninde, olağanüstü toplantılardaki istekler kendiliğinden hükümsüz hale gelir. O nedenle bugün kabul etmiş olduğumuz önergeyi işleme koyup Meclis'i olağanüstü toplantıya çağırmama kararına vardım" dedi. 
     Erken toplanma halinde getirilen seçimlerin ertelenmesi önergesinin Anayasa Komisyonu'na gönderileceğini, Komisyon'un bunu zaten 48 saatten önce görüşemeyeceğini anlatan İzgi, "Burada da herhangi bir sonuç alınamayacak" şeklinde konuştu. İzgi şunları söyledi 
     "1 Ekim'den önce ona yakın bir tarihte başvuru olursa bu başvuruya uyarak, Meclis'i toplantıya çağırmamın, bahsettiğim zorluklar nedeniyle sonuç alıcı bir çağrı olmayacağından ve şu ortamda da seçim atmosferiyle Milletvekillerimizin meşgul olması, dağda, kırda, bayırda seçim propagandalarını yapar olmaları sırasında onların 1 Ekim 2002 tarihinden önce çağrılması ve ondan sonra 1 Ekim'de de mutlaka Meclis normal düzeni itibariyle toplanacak olması nedeniyle doğru bulmadım." 
     
     ZOR KULLANMIŞLAR 

     İkinci dilekçeyi getiren milletvekillerinin Meclis çalışanlarına zor kullandıklarını ise İzgi şu sözcüklerle anlattı 
     "Meclisimiz tatilde, tatilde olununca Meclisimizin genel işleyişi saat 18.00'de bitmektedir. İkinci dilekçeyi getirmiş olan arkadaşlarımız, Meclis'teki görevli memurları saat 18.00'de ayrılma isteklerini engelleme yolunu tutmuşlar ve o arkadaşlarımız kendi odalarında bir nevi mahsur kalmak zorunda kalmıştır. Böylece 18.07'de getirilen dilekçe evrakımıza girme imkanı bulmuştur." Meclis Başkanı'na gelen olağanüstü toplantı önerilerini yedi gün içinde değerlendirme olanağı tanındığını anlatan İzgi, burada Başkan'a karar serbestisi tanındığını kaydetti. 
     İzgi, Danışma Kurulu, Anayasa Komisyonu gibi kuruluşların Meclis tatildeyken çalışmaları gibi bir durumun sözkonusu olamayacağını belirtirken, küskünlerin "erken seçim kararının ortadan kaldırılması kararının" geçerliliğini sürdürdüğünü anlattı. İzgi erken seçimlerin iptaline karşı olduğunu da belirtirken, bundan sonra olabileceklere ilişkin sorular üzerine şu tabloyu çizdi 
     "-Erken seçimin kaldırılması isteği 1 Ekim tarihinden itibaren Meclis'in normal prosedürü içinde değerlendirilecek demektir. 
     -Seçim gününe kadar Meclis'de bir tatil kararı alınmamış olursa Meclis te her zaman aç-kapa mı yapar, yoksa açıldığı zaman, toplantı yeter sayısı bulunduğu zaman çalışır mı o zamanki gelişmelerle ortaya çıkar. 184 milletvekili gerekir. Ama 1 Ekim'de genelde törensel açılış yapılıp Meclis kapanır. Tatil kararı hemen alınırsa Meclis çarkları işlemez. Öyle bir karar gelirse ona bakarız. 1 Ekim'de seçime kadar tatil kararı alınırsa milletvekilleri isterse yeniden olağanüstü toplantı çağrısı yapabilirler. 
     -Komisyonlarda seçim kararları öncelikle görüşülmez, Genel Kurul'da öncelikle görüşülür." İzgi bir soru üzerine de Cumhurbaşkanı Ahmet Necdet Sezer'in çok önceki bir dönemde 1 Ekim'de Meclis'de konuşma yapmayacağını kendilerine bildirdiğini söyledi.Ömer İzgi basın toplantısında Küskünlerin 1 Ekim'de yeni bir manevraya kalkışmaları olasılığını da şöyle değerlendirdi 
     "Geleneklere göre sembolik bir açılış yapılıp kapanır." 

     
</TEXT>
</DOC>
