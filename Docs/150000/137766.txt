<DOC>
<DOCNO> 137766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo24.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Adanaspor maçı hazırlıkları... 
</HEADLINE>
<TEXT>

     Trabzonspor, Adanaspor maçının hazırlıklarını sürdürdü. 
     Bordo-mavililer, Mehmet Ali Yılmaz Tesisleri'nde genç takımı ile yaptığı hazırlık maçını 4-2 kazandı. Yedek ağırlıklı kadro ile mücadele eden A takımının gollerini Emre 2 , Hasan ve Serkan Özsoy atarken, genç takımın gollerini Mustafa Ramazan ve Burak kaydetti. 
     Karadeniz ekibinde, sakatlıkları bulunan Erdinç ve Fatih ise kondisyon salonunda çalıştıktan sonra bir süre koşu yaptı. Sağ ayak arka adalesinden sakatlığı bulunan Erdinç ile belinde ağrı hisseden Fatih'in Adanaspor maçına yetiştirilmeye çalışıldığı ve durumlarının maç günü belli olacağı bildirildi. 
     
     ERMAN GÜRACAR ''TRANSFER İÇİN ERKEN'' 
     Bu arada, Trabzonspor'un savunma oyuncusu Erman Güracar, transferi için konuşmanın şu an erken olduğunu söyledi. 
     Erman Güracar, Galatasaray'dan bir transfer teklifi almadığını belirterek, ''Sezon bitimine kadar transferim netlik kazanacak. Ancak bir aksilik çıkmazsa Trabzonspor'da kalacağım'' dedi. 
     Öte yandan Trabzonspor'un eski oyuncularından ve teknik direktörlerinden Ali Kemal Denizci, Kulüp Başkanı Özkan Sümer ve Teknik Direktör Samet Aybaba ile bir süre görüştü. 
     





</TEXT>
</DOC>
