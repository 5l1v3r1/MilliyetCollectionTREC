<DOC>
<DOCNO> 119208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/spor/ykocaomer.html </URL>
<DATE> 2002/11/16/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Spor Bakanlığı 
</HEADLINE>
<TEXT>

     Geçen hafta "Arena" programında Uğur Dündar’ın konuğu olan AKP Genel Başkanı Tayyip Erdoğan, bakanlık sayısının azaltılacağını, devlet bakanlıklarının Başbakan Yardımcısı pozisyonunda üçe indirileceğini ve bu bakanların "Takip Bakanlığı" olacağını söyledi. Bu arada anlaşılmayan husus "Spor Bakanlığı"nın ne olacağı idi. Daha sonraki günlerde gazetelerde, Spordan Sorumlu Devlet Bakanlığı’nın kaldırılacağı, bu bakanlığın Kültür ve Turizm Bakanlığı’na veya Milli Eğitim Bakanlığı’na bağlanacağı yazıldı. Yani bir anlamda Türkiye’de işler sporun idaresi konusunda 20 yıl geriye gidecek gibi gözüküyor. 
     Batı’ya baktığımızda, Almanya’da spor teşkilatı İçişleri Bakanlığı’na bağlıdır. Fransa’ya baktığımızda da bu görevi Kültür Bakanlığı’nın yaptığını görüyoruz. Ancak bu ülkelerde spor teşkilatı her türlü düzenlemesini yapmış, belli bir sistem içinde çalışan teşkilatlar olduğundan, bu bakanlara da pek fazla iş düşmüyor. 
     Oysa ülkemizde durum farklı. Gençlik ve Spor Genel Müdürlüğü tam bir kargaşa içinde ve belki de Türkiye’nin reorganizasyona tabi tutulması gereken en başta gelen kurumlarından bir tanesi. 
     Yine aynı programda Uğur Dündar’ın bir sorusu üzerine AKP Genel Başkanı "Bizim dönemimizde ahbap - çavuş ilişkisi olmaz. Buna izin vermeyiz" dedi. Bu açıdan bakıldığında da, ülkemizdeki "Ahbap - çavuş" ilişkisinin en yoğun şekilde yaşandığı kurumlardan bir tanesi de Gençlik ve Spor Genel Müdürlüğü’dür. Bu konuda, bu güne kadar sorumlu bakana verilen dosyaların sümen altı edildiği hep söylenip yazılmıştır. 
     Gençlik ve spor, bir ülkenin en önemli unsurlarından bir tanesidir. Umarız Sayın Tayyip Erdoğan, Milli Eğitim gibi ağır görevi olan bir bakana sporumuzu da bağlıyarak, zaten sallantıda olan bu grubun daha çok yozlaşmasına fırsat vermez. Umudumuz, AKP’nin içinde - ki böyle milletvekilleri mevcuttur - spordan anlayan, dürüst bir kişiye sporun bağlanması ve bu teşkilatın bir an evvel reorganize edilerek, bugünkü mevcut menfaatler zincirinden arındırılmasıdır. 
     Bu konudaki yazılarımız devam edecek. 
     
     



 SPOR 




























</TEXT>
</DOC>
