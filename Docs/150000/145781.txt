<DOC>
<DOCNO> 145781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo17.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivasspor Rize'ye galibiyet için gidiyoruz... 
</HEADLINE>
<TEXT>

     İkinci Futbol Ligi A Kategorisi'nde şampiyonluk mücadelesi veren Sivasspor'da, teknik direktör Mehmet Şahan, Çaykur Rizespor karşılaşmasının zorlu geçeceğini belirterek, ''Rize'ye galibiyet için gidiyoruz'' dedi. 
     Hafta sonunda deplasmanda yapacakları Çaykur Rizespor maçını değerlendiren Mehmet Şahan, Rize'nin en zorlu deplasmanlardan biri olduğunu belirterek, ''Ama biz Sivas'ın ve Sivaslı'nın bizden beklentilerinin farkındayız. Bu yüzden bu maçta Sivasspor'a yakışır bir mücadele sergileyip sahadan kazanan taraf olarak çıkmak istiyor'' diye konuştu. 
     Çaykur Rizespor maçı hazırlıklarını aralıksız sürdürdüklerini belirten Şahan, şöyle konuştu 
     ''Çaykur Rizespor'un, grubun en güçlü takımlarından biri olduğunu biliyoruz. Ama biz de en az onlar kadar güçlü bir takımız. Geçen hafta kendi sahamızda yitirdiğimiz 3 puanı bu maçla telafi etmek istiyoruz. Zorlu bir maç olacak. Rize'ye galibiyet için gidiyoruz. Bu karşılaşmada güzel bir oyun sergileyip, 3 puan alarak, yolumuza devam etmek istiyoruz.'' Şahan, takımda eksik futbolcular bulunmasına karşın bunu kesinlikle mazeret olarak görmediklerini kaydederek, ''Onların yerine oynacak olan futbolcularımız da görevlerini en iyi şekilde yapacaktır. Sahaya çıkan oyuncularımız takımımızı galibiyete taşıyacaklardır'' dedi. 
     Sivassspor Kulübü Asbaşkanı İlhan Çetin de, Çaykur Rizespor karşısında mutlak galibiyeti hedeflediklerini belirterek, ''Çaykur Rizespor iyi bir takım, ancak yenilmeyecek bir takım değil. Birinci Süper Lig'e çıkmak istiyorsak böyle önemli maçlardan galip ayrılmamız gerekiyor. Rize'den 3 puanla ayrılarak, sorunsuz ve kayıpsız bir hafta geçirmek istiyoruz'' dedi. 
     




</TEXT>
</DOC>
