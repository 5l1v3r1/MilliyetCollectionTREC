<DOC>
<DOCNO> 120334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/spor/spo02.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık vakti yaklaştı 
</HEADLINE>
<TEXT>

Fenerbahçe, gözden çıkardığı Revivo ve Rapajc ile sözleşme yenilememe kararı aldı. Yönetim bu oyunculara teklif gelmesi halinde bonservislerinden kolaylık da yapacak 
     YALÇIN TÜRK 

     Şans bulamadılar’ 
     SARI - Lacivertli yönetim bu sezon bir türlü bekleneni veremeyen Revivo ile Rapajc’i gözden çıkardı. Teknik Direktör Werner Lorant’ın uzun zamandır fazla şans tanımadığı iki yıldızın yıllık maliyetinin 3 milyon doları bulması nedeniyle Fenerbahçe’nin sezon sonu yeni bir anlaşma yapmayı düşünmediği öğrenildi. Bu arada Revivo ve Rapajc’e talip çıkması halinde bonservislerinde kolaylık da sağlanacak. 
     
     Çifte kazanç 
     İKİ yıldız kendilerine takım bulmaları halinde Sarı - Lacivertli kulüp, bu oyunculara hem ödeme yapmayacak, hem de bonservis bedellerinden kasasına para koyacak. Revivo ve Rapajc’i artık kadroda düşünmeyen yöneticiler alıcı çıkmasını umutla bekliyor. Bu arada Teknik Direktör Werner Lorant’ın her iki oyuncudan da faydalanmak için bir süre daha onlara şans tanıyacağı ifade edildi. 
     
Ariel Ortega dert oldu Arjantinli oyuncuya yer açmak için orta sahadan kimin kesileceği sıkıntı doğurdu 
     YUSUF KOBAL 

     KOCAELİSPOR maçının hazırlıklarını dün yaptığı tek antrenmanla sürdüren Fenerbahçe’de Ortega konusunda endişeli bir bekleyiş başladı. Arjantinli yıldızın yokluğunda gol patlaması yaşayan Sarı - Lacivertli takımda, orta sahada ortaya koydukları başarılı futbolla gözdolduran Hakan Bayraktar ve Ceyhun arasında Lorant’ın bir tercih yapacağı belirtildi. 
     JAPONYA maçı nedeniyle Arjantin Milli Takımı’ndan dün gece geç saatlerde dönen Ortega için henüz kesin kararını vermeyen Alman hocanın, bu futbolcuyu yorgun olabileceği düşüncesiyle ilk onbirde sahaya sürmeyeceği de ifade edildi. Sarı - Lacivertli takımın dünkü çalışmasına ülkelerinde bulunan Revivo, Mirkoviç ve Johnson ile hasta olan Rapajc katılmadı. 
     
Kıyat Fark beklemeyinBasın Sözcüsü Atilla Kıyat, Kocaeli önünde farklı galibiyet beklentisine girenleri uyardı 
     ASBAŞKAN ve Kulüp Sözcüsü Atilla Kıyat, Kocaelispor ile deplasmanda yapacakları karşılaşma öncesinde uyarılarda bulundu. Kıyat, son maçlarda alınan farklı galibiyetlerin Fenerbahçe camiasını Kocaelispor maçında da büyük bir beklenti içine soktuğunu vurgulayarak, "Bu hafta bizim asıl amacımız güzel futbol ve üç puandır. Özel bir skor peşinde koşmayacağız. Ama güzel futbol da farkı getirebilir" dedi. 
     KIYAT, Kocaelispor ile yapacakları lig maçı öncesinde Kocaeli İl Spor Güvenlik Kurulu’nun rakip takım seyircisini stada almama kararının kendilerini ilgilendirmediğini de söyledi. Kıyat, "Bizim zaten bilet talebimiz yoktu. Üç büyük kulübün başkanları deplasmanlara seyirci götürmeme kararı almıştı. Bu konu, kendiliğinden oraya gideceklerle Kocaeli İl Spor Güvenlik Kurulu arasındadır" diye konuştu. 
     
Oktay’a teklif      FENERBAHÇE’DE kadro dışı kalan ve kendine takım arayan Oktay’a Belçika’nın Lommelse takımı transfer teklifinde bulundu. Sarı - Lacivertli kulübe resmi olarak başvuran Belçikalı yöneticiler bu futbolcunun transferini bir an önce gerçekleştirebilmek için yardım istediler. Oktay da menajeri Ceylan Çalışkan’a transfer teklifi aldığını ve gitmek istediğini söyledi. Fenerbahçe yönetimi Oktay için fiyat belirleyip, en kısa sürede Belçika kulübüne kararını bildirecek. 
     
Şanlı Tuncay      TÜRK Futbolu’nun yeni yıldız adaylarından biri olan Tuncay’ın, İtalya’da Ümit Milli Takım forması ile iki gol atması, ardından bir gün sonra A Milli Takım’da oynaması Fenerbahçe camiasını sevince boğdu. Kısa bir zamanda gündeme oturan genç yıldızın çizdiği müthiş performans Sarı - Lacivertli yöneticilere gurur kaynağı oldu. 
     TUNCAY, kısa bir süre de olsa A Milli Takım formasını giydiği için çok heyecalandığını söyledi. Genç oyuncu, "Böyle bir olayı yaşadığım için şu anda dünyanın en mutlu kişisiyim. Bu her futbolcuya nasip olmaz. Bir gün arayla iki milli takımda oynamak olağanüstü bir şey. Futbol hayatım boyunca bunu hiç unutmayacağım" dedi. 
     



 SPOR 




























</TEXT>
</DOC>
