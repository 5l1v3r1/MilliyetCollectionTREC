<DOC>
<DOCNO> 106384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sondun04.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer "ABD, Körfez'e askeri yığınak yapıyor" 
</HEADLINE>
<TEXT>

     The Observer gazetesi, ABD'nin bir yandan jetleriyle Basra'daki bazı füze üslerine saldırırken, diğer yandan da Körfez'e askeri yığınak yaptığını öne sürdü. 
     Binlerce askerin Körfez'e doğru hareket halinde olduğunu ve aynı anda da bölgeye tonlarca cephane yığıldığını iddia eden gazete, ''Bush ve Blair'in, henüz hiçbir karar alınmadığına dair sözlerine rağmen, ABD'nin geçen haftadan itibaren Körfez'e askeri yığınak başlattığına dair güçlü deliller var'' diye yazdı. 
     Bölgeye ulaşan ilk askeri varlığın 2 bin 500 askerlik bölümünün Ürdün'de konuşlandırıldığını öne süren gazete, Ekim ayı ortalarına doğru da California'dan hareket edecek 20 bin kişilik bir gücün bölgeye ulaşacağını savundu. 
     Observer'ın bir diğer iddiası da Türkiye'deki İncirlik üssüne dair oldu. Gazete, ABD ve İngiliz özel birimlerinin İncirlik yakınındaki askeri üste konuşlanmaya başladıklarına dair ısrarlı raporların varlığına dikkati çekerken, ''bu güçlerin çoktan Kuzey Irak'a bir askeri köprü kurmaya başladıkları belirtiliyor'' diye yazdı. 
     
     SARIŞIN 
     Observer gazetesinde yer alan bir başka ilginç haberde de Irak Devlet Başkanı Saddam Hüseyin'in metresi olarak onunla 30 yıl süren bir ilişkiyi paylaşan, adı gizli tutulan ''Sarışın'' lakabıyla tanınan kadınla yapılmış röportaja yer verildi. 
     ''Sarışın'' lakabını kendisine bizzat Saddam'ın taktığını belirten kadının, Irak'tan ve Saddam'la yaşadığı ''altın kafesteki korku dolu yaşamından'' söz ettiğini belirten gazete, kadının Saddam ile ilk kez 15 yaşındayken karşılaştığını anlattığını yazdı. 
     Gazete, söz konusu kadının başına gelenleri anlattığı 13 saatlik röportajın, kaçmasına yardım eden Irak Ulusal Kongresi INC tarafından yapıldığını da bildirdi. 
     Haberde, Saddam'la tanıştıktan sonra bir başkasıyla evlendiğini, ancak kocasının Saddam tarafından zindanlara atıldığını, bütün mal varlığına el konulduğunu belirten Sarışın'ın, ''kızımın 15 yaşındayken Uday'ın tecavüzüne uğraması, bardağı taşıran son damla oldu. İşte o zaman kaçmaya karar verdim'' dediği kaydedildi. 
     Söz konusu kadının kimlik bilgilerini ve şu anda bulunduğu yeri gizli tutan gazete, Sarışın lakaplı metresin önümüzdeki hafta ABD'nin en önemli TV kanallarından biriyle röportaj yapacağını duyurdu. Sarışın'ın, zengin bir Rum mühendisin kızı olarak Bağdat'ta dünyaya geldiğini, mühendis babanın burada bir petrol boru hattı projesinde çalıştığını da belirten gazete, Saddam'la 30 yıl önce bir partide tanışan kadının o yıllarda genç, güçlü ve yakışıklı olan Saddam'ın etkisinde kaldığını saklamadığını kaydetti. 
     Daha sonra ailesi tarafından Beyrut'a götürülen Sarışın'ın iki çocuğunun babası olan zengin bir Iraklı ile evlendiğini hatırlatan Observer, Saddam'ın hiçbir zaman unutmadığı genç kadın ve kocasını 1972 ylılında gücü tümüyle ele geçirdiğinde tutuklattığını bildirdi. Bundan sonra Saddam'dan hiçbir zaman kurtulamadığını söyleyen Sarışın'ın, kızlarından birinin Uday'ın tecavüzüne uğramasından sonra kaçmaya karar verdiğini belirten gazete, Sarışın'ın olaydan sonraki duygularını, ''kızımın başına gelenlerden sonra Sadamla her beraber oluşumda ben de tecavüze uğruyormuşum duygusuna kapıldım'' diye ifade ettiğini de yazdı. 
     





</TEXT>
</DOC>
