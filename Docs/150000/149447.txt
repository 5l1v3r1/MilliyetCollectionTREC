<DOC>
<DOCNO> 149447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun05.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
K.Irak'ta kritik toplantı 
</HEADLINE>
<TEXT>

     NAMIK DURUKAN 

     Kuzey Iraklı Kürt grupların ele geçirdiği Kerkük ve Musul'daki yağma olayları üzerine ABD, Türkmenleri de çağırdığı bir toplantıda güvenlik önlemlerini ele aldı. Toplantı sonucu bölgedeki asayişin yerel birimlerle sağlanması konusunda anlaşmaya varıldı. 
     IKYB lideri Celal Talabani, Kerkük'ten peşmergelerin çıkarılacağına ilişkin söz vermesinin ardından, yerel Başbakanı Behram Salih'i Kerkük'e gönderdi. ABD subaylarının başkanlık ettiği toplantıya, Kerkük'ün önde gelen Türkmen ailelerinin liderleri de davet edildi. Toplantı sonunda bir açıklama yapan Salih, Kerkük'te asayişin sağlanması için en kısa sürede çekileceklerini belirtti. 
     
     KOMİSYON KURULDU 
     Talabani de, bundan böyle Birleşmiş Milletler'in gözetiminde çalışacaklarını belirterek, "Kürtler, Türkmenler ve Asuriler'den oluşan bir komisyon kurulacak, Kerkük'ü bu komisyon yönetecek" dedi. 
     Talabani'nin açıklamasından sonra Irak Kürdistan Yurtseverler Birliği KYB , Kerkük kentinin idaresi ve güvenliğin sağlanması için, kentin başlıca toplumlarını temsil eden sivil bir komite kurulduğunu duyurdu. Yapılan duyuruda, Kürt, Arap, Türkmen ve Asurilerden oluşan bu komitenin geçici olduğu belirtildi. Açıklamada, komite hakkında herhangi bir ayrıntı verilmedi. 
     
Stratejik kayıtlar elimizde      ÖNDER YILMAZ Ankara 

     Tapu ve Kadastro Genel Müdürü Necdet Poyraz, Kuzey Irak'taki Kürt grupların Musul ve Kerkük'teki tapu kayıtlarını yağmalamasını değerlendirirken, "Uluslararası gerçerliliği olan stratejik kayıtların bir kopyası bizde. Yaksalar da amaçlarına ulaşamazlar" dedi. Tapu kayıtlarının yok edilmek istenmesinin, demografik yapıyı değiştirmek amacı taşıdığını savunan Poyraz, "İleride kafa bulandıracak girişimde bulunmak isteyeceklerdir" diye konuştu. 
     Poyraz şunları söyledi "16. yüzyıldan cumhuriyet dönemine kadar, Musul ve Kerkük'ün tapu kayıtları tüm ayrıntılarına kadar elimizde. Hangi bölgede kimin yaşadığını, hangi ailenin yaşamını devam ettirdiğini takip edebiliyoruz. Dışişleri Bakanlığı, bilgileri gerektiği zaman kullanacaktır. Oradaki Türkmen varlığını her yönüyle kanıtlarız." 
     
     


GÜNCEL 






















</TEXT>
</DOC>
