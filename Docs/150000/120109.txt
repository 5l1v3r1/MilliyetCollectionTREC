<DOC>
<DOCNO> 120109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/spor/yguven.html </URL>
<DATE> 2002/11/21/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Nefret’in dozu 
</HEADLINE>
<TEXT>

     Yanlış mı duydum acaba Sayın Terim gazeteci döven Ümit Davala’ya karşı medya mensuplarının protestosuna, Ümit Davala’nın arkadaşlarından bir misilleme beklediğini, ancak hayal kırıklığına uğradığını söyledi... 
     İnanamadım... 
     Sayın Hocam... Ayıp edenin yanında saf tutmak, o ayıbı bölünerek azaltacağına katlayarak arttırır ancak. Arkadaşını desteklemekle, ayıbı desteklemek ayrımı, bıçağın keskin tarafında pres yapmak kadar zordur bu durumda. 
     Bu işin desteği sessiz ve kapalı kapılar ardında sırt sıvazlayarak olur, olursa. Yoksa, ne diyecekler "eline sağlık" mı .. Deseler, en başta hocaları kızmaz mı .. 
     Çalışkanlıkta, yetenekte, başarıda, hırsta sınırları zorlamak iyi de, söz konusu "nefret" olunca, dozunu aşmamalı. 
     
Yerli malı      İster paranın suyunu çekmesi yüzünden, ister uyum sağlama zorlukları nedeniyle veya kişisel durumları sebebiyle, yeni bir süreç başladı galiba yabancı transferlerde... 
     Ben "yerli malına dönüşün" sinyallerini alıyorum ve seviniyorum... 
     Nadir becerilere sahip, aldığının hakkını veren ve futbolcularımızın ufkunu açıp, onlara ustalık eden yabancılara, kimsenin itirazı yok. Ama ikinci ligdeki bir yeteneğin küçük bir merdiven yardımıyla tırmanacağı yüksek kulüp zirvelerini, uyumsuz kalabalıklarla Babil Kulesi’ne çevirmek, Noel’den sonra indirilmeyen vitrin süsleri gibi hüzün veriyor bana. 
     "Bir Türk cihana bedel", lakin her yabancı üç - beş Türk’ün yolunu keser durumda sahada. Gelmesi dert gitmesi dert adamların. Yabancı borsa yatırımcısı gibi. Balayında parsayı toplayıp, kriz anında sorunu katmerleyen unsura dönüşüveriyorlar. Bir de "forma aşkı" varsayımında ne denli çifte sandart sahibi ve ikiyüzlü olduğumuzu yüzümüze çarpıyorlar. Sevsek bir türlü, sevmesek bir türlü. 
     Son olarak, her maçtan önce İstiklal Marşı söyleme milliyetçiliğimizde komik kaçıyorlar. Takımını yarısı ne dediğimizi bile anlamıyor... Söylesek bir türlü, söylemesek bir türlü. 
     Bence piyasaları daraltılsın. 
     Hem, dünya üçüncüsü olan milli takımımızda da yabancı transfer yoktu değil mi Ağzımızın suyu akarak seyrettiğimiz yabancı futbol mangalarını onlar geçti. 
     Gerçi, geçsek bir türlü, geçmesek bir türlü ya... 
     
Hırsızın suçu...      "Kilit"siz bir yaşam nasıl olurdu acaba 
     Kapı kilidi, kasa kilidi, asma kilit, elektronik kilit, şifrelisi, otomatiği derken dünyadaki aç insanları kimbilir kaç nesil doyuracak paralar harcadık kilit için... Açıp, kapatırken zaman kaybettik... Yetmedi can verdik kimimiz yangından kaçamadık, kimimiz depremden kilit yüzünden... 
     Çok çektik... Kimbilir kaçımız anahtarı kaybedip sokakta geceledik. Ne yapalım şimdi .. Kilide mi lanet edelim, onu icad edene mi, yoksa hırsızlara mı .. 
     Ali Sami Yen’den Trabzonsporlu taraftarların çıkarıldığını görünce düşündüm bunları... Kimdi suçlu Trabzonsporlular mı, Galatasaraylılar mı, Polis mi .. Hiçbiri 
     Bizi "insanlığı kilitlenmiş" holiganlar mahvetti. Doğdular, büyüdüler ve her asalak gibi beslendikleri organizmanın yaşamına kasteder duruma geldiler. Önümüzdeki tek çare, acı reçeteler ve kesin istirahat... 
     Olağanüstü durumlar olağandışı önlemler gerektirir. Bazen acılı, bazen haksız, belki hoyrat, hatta anlamsız. 
     Bu da onlardan biriydi... 
     Gördük, her iki takım taraftarı en azından polise tepki bağlamında yan yana geldi. Hedef yanlış olsa da bu bir aşama. Yan etkilere rağmen ilaca devam. 
     
AK KAŞIK      Robokoplar, gösteri yapan gençlerden birini karakol yerine bodruma indirip coplayınca Emniyet açıklama yaptı 
     "Hatasız iki kişi vardır. Biri öldü, diğeri doğmadı"... 
     Aslında üç kişi... Üçüncüsü Türkiye’de Futbol Federasyonu Başkanı. 
     
Taraflı, Kıro, Maço’ ve Terbiyesiz’      Bu cümle, canlı yayında ekrandan tane tane söylendi. 
     "Futbol terörüne kadar tüm hatalarda, bizim taraflı, kıro, terbiyesiz, maço futbol basınımızın rolü var". 
     Telif sahibi, bir zamanlar futbol yazarlığına "ver - kaç’ın faziletlerini" yazarak "katkılarda" bulunmuş duygulu bir hanımefendi. O şimdi futbol programında yorum yapıyor. Yaparken de bir yandan zorluklarını öğreniyor. 
     Bir ara Fatih Terim için, "Çok üzülüyorum, adamın ruh sağlığı bozulacak" dedi. Dedi de, dört beş kere özür dilemek zorunda kaldı 
     "Vallahi Fatih Hoca’ya ruh hastası demedim. Ay tam tersi vallahi.." 
     Gerçekten de demedi... Ama gel de anlat fanatiklere. 
     Bu iş böyle .. Uzaktan okuyorsun, dinliyorsun "Yahu ben bu rutin yazılardan, konuşmalardan çok daha iyisini yaparım" diyorsun. 
     Direksiyona oturdun mu, daha ilk sollamanda doğru duvara. Bir dahaki sefere, sağdan ikinci vitesle... Ne kahramanlar gördük biz bu "taraflı, kıro, terbiyesiz ve maço" insanların yaptığı meslekte ki, en berbatları onlar oldular. 
     Yağdanlık dedikleriniz kişilikli, terbiyesizler en terbiyeli olarak başlamışlardı. Kimini reyting bozdu kimini yaşam şartları. 
     Hanımefendi yeni bir deneyim. "Taze" kan. Ben ümitliyim. Kendi tabiri ile "erkek dünyamıza" müthiş bir renk katacak. 
     En azından, tribünler işlerine gelmeyince "i... basın bunu da yazın" diye bağıramayacak. 
     
ATSAN ATILMAZ      Sayın Terim, bazı atasözlerinin tedavülden kalkması gerektiğini söyleyince hak verdim. Oturdum eledim... Ama şunlarda kararsız kaldım. Çizelim mi, biraz daha mı kalsın 

</TEXT>
</DOC>
