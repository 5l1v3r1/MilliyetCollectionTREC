<DOC>
<DOCNO> 131534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur09.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ''Tanıdığım komünizmi ben burada görmedim'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Çin'e yaptığı gezide, bu ülkeye hayran kaldığını belirterek, ''Tanıdığım komünizmi ben burada görmedim'' dedi. 
     Erdoğan, Hilton Otel'de Türk işadamlarıyla bir değerlendirme toplantısı yaptıktan sonra gazetecilerin sorularını yanıtladı. 
     Bir gazetecinin, işadamlarının genelde gezinin verimsiz geçtiği yönünde düşünceler ifade ettiklerini söylemesi üzerine Erdoğan, kendilerinin hükümet yetkilileriyle görüştüğünü dile getirerek, şunları söyledi 
     ''Biz sadece bu ülke yönetimiyle mevcut ticaret ağını güçlendirmek için global adımlar atıyoruz. Bunun içini doldurmak işi, TOBB, DEİK gibi kuruluşların buradaki denkleriyle yapacakları görüşmelerle olacaktır. Biz işadamlarımızın arkasındayız. Bize ne görev düşüyorsa onu yaparız diyoruz.'' Erdoğan, Çin'deki gelişimin nedenlerini neye bağladığı sorusunu yanıtlarken, buradaki siyasi iradenin çok iyi işlediğini dile getirerek, zamanın önemini vurguladı. 
     Çin'in, zamanı çok iyi değerlendirdiğini kaydeden Erdoğan, ''Çin Komünist Partisi Genel Sekreteri'nin, 'kültür devriminde hata yaptık' sözleri anlamlı. Burada güven ve istikrar oluşturulmuş. Biz de güven ve istikrarı sağladığımız sürece yabancı sermaye bize de gelir'' dedi. 
     Erdoğan, bir soru üzerine, Çin'in ortak yatırımlar yapma konusunda istekli olduğunu söyledi. 
     Recep Tayyip Erdoğan, bir gazetecinin, ''Liberal bir ülkeden geldik. Çin'de komünizm hakim. Bu durum, bu gelişmişlik ile çelişkili mi '' sorusuna, ''Öyle bir komünizm burada yok. Liberal bir anlayışı burada görmek mümkün. Tanıdığım komünizmi ben burada görmedim. Türkiye'de komünizmi anlayanlara, gelin buradaki havayı teneffüs edin demek lazım'' yanıtını verdi. 
     Bir gazetecinin, ''Cüneyd Zapsu'nun resmi bir sıfatı olmamasına rağmen bazı toplantılara katılıyor. Sayın Zapsu'nun sıfatı nedir '' sorusu üzerine Erdoğan, ''Biz bu seyahati konuşuyoruz. Bu konuyu Türkiye'de sorun. Sizleri anlamakta gerçekten zorlanıyorum'' diye konuştu. 
     





</TEXT>
</DOC>
