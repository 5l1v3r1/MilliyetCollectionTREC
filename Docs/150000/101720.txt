<DOC>
<DOCNO> 101720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur35.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'u sesiyle kirleten Mali Bar'a bir günlük kapatma... 
</HEADLINE>
<TEXT>

     Bodrum Emniyet Müdürü Ümit Akyol, ilçede 1300 ruhsatlı eğlence yeri olmasına karşın, sadece 10 kadar işletme hakkında gürültü kirliliği konusunda yoğun şikayet geldiğini belirterek, kurallara uymayan 3 bara birer gün kapatma cezası verildiğini bildirdi. Akyol, ilçedeki eğlence sektörü temsilcileri ile Bodrum Ticaret Odası'nda gürültü kirliliği konusunda toplantı düzenledi. Akyol, ''Bodrum'da eğlence sektörü ile ilgili 1300 işyeri ruhsatı bulunuyor, bunların arasında 10 işletme şikayetlere neden oluyor. Bundan böyle ses izolasyon cihazı taktırmayan işletmelere ruhsat verilmeyecek'' dedi. 
     Ümit Akyol, Muğla Valiliği'nden konuyla ilgili ''canlı veya cansız müzik yapan tüm işletmelerde gece 01.00'den sonra amfi ve mikserlerin devreden çıkarılması aksi halde ihtarda bulunulması, ihtarın ihlali halinde ise işletmenin kapatılması'' yazılı talimatı aldıklarını kaydetti. 
     Muğla'dan takviye olarak çevre sağlık teknisyenleri gönderildiğini bildiren Akyol, ''Bu geceden itibaren her akşam sık sık ses kontrolü yapılacak. Yapılan ölçümlerde kurallara uymadığı tespit edilen ve ihtarlara rağmen önlem almayan 3 bara kapatma cezası verildi. Ceza bu gece uygulanacak'' dedi. 
     İşletme sahiplerinin çeşitli itirazlarını da dinleyen Akyol, Çevre Yasası gereğince hangi saatte olursa olsun 90 desibelin üzerine çıkılamayacağını anımsattı. Akyol, gece 01.00'den itibaren de sesin dışarıya taşması halinde anında müdahale edileceğini belirtti. 
     Gürültü kirliliği ile mücadele yönetmeliğine uygun davranmadığı için bir geceliğine faaliyetten men edilen barların Batı Yakası, Soho ve Mali Bar olduğu öğrenildi. 
     





</TEXT>
</DOC>
