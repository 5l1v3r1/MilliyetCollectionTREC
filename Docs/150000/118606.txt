<DOC>
<DOCNO> 118606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun05.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da iktidar partisi de Türkiye'nin AB üyeliğine karşı... 
</HEADLINE>
<TEXT>

     Kophenag Zirvesi yaklaşırken Avrupa'dan Türkiye'nin AB üyeliğine karşı çıkan çatlak sesler de çıkmaya başladı. Önce Avrupa Konvansiyonu Başkanı Valery Giscard d'Estaing, Türkiye'nin üyeliğine açıkça karşı çıkmıştı. 
     Ardından Alman Hıristiyan Demokrat Birlik Partisi CDU Genel Başkanı Angela Merkel, Türkiye'nin AB'ye girecek durumda olmadığını öne sürdü. 
     Bugün de Fransa'da iktidardaki sağcı parti, Türkiye'nin tam üyeliğine karşı çıktı ve Avrupa Konvansiyonu Başkanı Valery Giscard d'Estaing'e destek verdiğini açıkladı. 
     Fransa'da sağ partiler arasında genel seçimler öncesi Cumhurbaşkanı Jacques Chirac'ı desteklemek için Cumhurbaşkanlık Çoğunluğu Birliği UMP adı altında kurulan siyasi grubun başkanı Jacques Barrot, Türkiye'yi AB'de hayal etmenin erken olduğunu iddia etti. 
     UMP'nin grup toplantısından sonra konuşan Barrot, ''Valery Giscard d'Estaing'in, Türkiye'nin AB üyeliğini sorgulamakla çok iyi ettiğini'' ileri sürdü. 
     UMP, Haziran ayında yapılan genel seçimlerde, sol partilere karşı ezici bir üstünlük sağlayarak iktidar olmuştu. 
     Fransa Başbakanı Jean-Pierre Raffarin ve Dışişleri Bakanı Dominique de Villepin, Giscard d'Estaing'in sözlerinin, hükümetin görüşünü yansıtmadığını, ''kişisel'' olduğunu söylemişlerdi. 
     





</TEXT>
</DOC>
