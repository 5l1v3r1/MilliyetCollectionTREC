<DOC>
<DOCNO> 147082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo30.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere 2 - Türkiye 0 
</HEADLINE>
<TEXT>

     Türkiye, 12. Avrupa Futbol Şampiyonası 7. Eleme Grubu'nda, deplasmanda İngiltere'ye 2-0 yenildi. 
     Türk Milli Takımı, karşılaşmanın ikinci yarısında ilk yarıdaki başarılı futbolunu devam ettiremedi. İngiltere'nin baskılı futbolu karşısında oyun kurmakta ve rakip kaleye gitmekte zorlanan Türk Milli Takımı, kalesinde sık sık gol pozisyonları yaşadı. Mükemmel bir performans gösteren kaleci Rüştü, evsahibi takımın ataklarına başarıyla karşı koymasına rağmen yenilgiye engel olamadı. 
     Stat Light Hakemler Urs Meier xxx, Rudolf Kappeli xxx, Martin Iseli xxx İsviçre 
     İngiltere James xxx, Neville xx, Ferdinand xx, Campbell xx, Bridge xx, Beckham xxx, Butt xx, Scholes xx, Gerrard xx, Owen x, Rooney xx. 
     Türkiye Rüştü x, Fatih Akyel xx, Bülent xxx, Alpay xx, Ergün xx, Okan xx, Yıldıray xx, Tugay xx, Emre Belözoğlu xx, İlhan x, Nihat xx. 
     Sarı Kartlar Dk. 9 Beckham İngiltere , Dk. 34 Okan Türkiye 
     Bugüne kadar İngiltere ile oynadığı 8 karşılaşmadan 7'sini kaybeden, sadece bir beraberlik alabilen ve kalesinde 29 gol görüp, tek gol dahi atamayan Türk Milli Takımı, bu kez deplasmanda rakibiyle başabaş bir futbol sergiledi. Türkiye, oyunun bazı bölümlerinde topla daha fazla oynayarak rakibinden daha üstün bir görüntü verdi. 
     11. dakikada sol taraftan Gerrard'ın ortasında, kaleci Rüştü topu elinden kaçırdı. Boşta kalan topa altıpas çizgisi üzerinden Rooney'in vuruşunda, meşin yuvarlak savunmadan döndü. Bu kez Beckham'ın uygun pozisyonda vuruşunda, top yandan auta gitti. 
     13. dakikada Nihat'ın arapasıyla buluşan İlhan'ın çapraz pozisyonda yaptığı sert vuruşta, top az farkla üstten auta çıktı. 
     17. dakikada Beckham'ın kullandığı korner atışından gelen topa Campbell kafayı vurdu. Meşin yuvarlak, direğin yanından dışarı gitti. 
     32. dakikada Yıldıray'ın ceza alanı önünden ve yerden sert şutunda, kaleci James topu iki hamlede kontrol etti. 
     42. dakikada Neville'nin ortaladığı topla, uygun pozisyonda Owen buluştu. Ancak bu futbolcu vuruşunu iyi yapamadı. 
     43. dakikada Butt'un pasıyla buluşan Owen, kaleci Rüştü'yle karşı karşıya kaldı. Rüştü, bu futbolcunun ayaklarına yatarak topu almayı başardı. 
     Karşılaşmanın ilk yarısı 0-0 sona erdi. 
     49. dakikada Beckham'ın kullandığı serbest vuruşta, top yan ağlarda kaldı. 
     50. dakikada Türk Milli Takımı'ndan Fatih sarı kart gördü. 
     52. dakikada Yıldıray'ın sağ taraftan gönderdiği topu alan Nihat, yerden vuruşunu yaptı. Kaleci James'in karşıladığı meşin yuvarlağı savunma oyuncuları kornere attı. 
     58. dakikada İngiltere'de Owen'in yerine Vassel xxx oyuna girdi. 
     59. dakikada Scholes'un ceza alanından sert şutunda, kaleci Rüştü yatarak tehlikeyi önledi. 
     Aynı dakika içinde Türkiye'de Okan'ın yerine Ümit Davala xx oyuna girdi. 
     64. dakikada Neville'in sağdan son çizgiye inerek ortaladığı topa Vassel çok sert vurdu. Kaleci Rüştü bir kez daha mükemmel kurtardı. 
     66. dakikada Beckham'ın kullandığı serbest atıştan gelen topu son anda kaleci Rüştü köşeden kornere çeldi. 
     70. dakikada Türkiye'de Yıldıray'ın yerine Hasan x oyuna dahil oldu. 
     72. dakikada Nihat'ın yaklaşık 25 metreden sert vuruşunda, top kaleci James'te kaldı. 
     75. dakikada Vassel soldan ceza alanına girdikten sonra, yerden topa sert vurdu. Kaleci Rüştü yatarak topu kornere göndermeyi başardı. 
     Aynı dakika içinde ceza alanında Campbell'in ceza alanından sert şutunda, kaleci Rüştü bir kez daha gole izin vermedi. Ancak boşta kalan topu yakın mesafeden Vassel filelere gönderdi 1-0 79. dakikada Türkiye'de Fatih Akyel'in yerine Hakan Şükür x oyuna alındı. 
     82. dakikada Ergün'ün soldan ortaladığı topa Nihat kafayı mükemmel vurdu. Ancak, kaleci James son anda topu kornere atarak gole izin vermedi. 
     89. dakikada İngiltere'de Rooney'in yerine Dyer oyuna girdi. 
     90. dakikada Ergün'ün Gerrard ile ceza alanında girdiği ikili mücadele sonunda, hakem Urs Meier penaltı noktasını gösterdi. Penaltı atışını Beckham gole çevirdi 2-0 
     Karşılaşma, İngiltere'nin 2-0 üstünlüğüyle sona erdi. 
     
     Karşılaşmadan notlar 

     İngiltere ile Türkiye arasındaki 12. Avrupa Futbol Şampiyonası 7. Eleme Grubu karşılaşmasına, her iki takım taraftarları büyük ilgi gösterdi. 
     Sunderland kentindeki 48 bin 500 kişi kapasiteli Light Stadı'nda yapılan karşılaşmanın biletlerinin tamamına yakını satılırken, maçı 5 bin civarında Türk seyirci izledi. 
     Karşılaşmada, Türk ve İngiliz toplam 300 basın mensubu görev yaptı. 
     Normalde 45 poundtan başlayan fiyatlarla satışa çıkarılan maç biletlerinin karaborsaya düştüğü ve 100 pounda alıcı bulduğu öğrenildi. 
     İngiliz yetkililer, karşılaşma öncesinde herhangi bir olay yaşanmaması için önlem aldı. İngiltere'de yaşayan ve maça gelecek Türkler'i telefonla tek tek arayan İngiliz yetkililer, stada bireysel olarak değil, gruplar halinde ve doğruca stada gelmelerini istedi. Sunderland şehir merkezinde ve stat çevresinde yaklaşık 1000 polis görev yaptı. 
     İngiliz bahis şirketleri, maçın favorisi olarak İngiltere'yi gösterdi. Karşılaşma öncesi oynanan bahis oyunlarında, Türkiye'nin galibiyetine 1'e 3 veren İngiliz bahis şirketleri, evsahibi takımın galibiyetine ise 4'e 5 verdi. 
     İngiltere ile en son 31 Mart 1993'te Dünya Kupası eleme grubunda karşılaşan Türk Milli Takımı'nın o günkü kadrosunda forma giyen futbolculardan Tugay Kerimoğlu ile Bülent Korkmaz, bu maçta da görev yaptı. 10 yıl önceki maçta futbolcu olarak sahaya çıkan Ünal Karaman ise bu kez Türk Milli Takımı Antrenörü olarak İngiltere karşısında yer aldı. 
     İngiltere ile bugüne kadar oynadığı 8 maçta 1 beraberlik, 7 yenilgi alan, kalesinde gördüğü 29 gole karşılık hiç gol kaydedemeyen Türkiye, bu akşamki maça, hem rakibi karşısında ilk golünü bulmak hem de sahadan galibiyetle ayrılmak hedefiyle çıktı. 
     İngiltere-Türkiye karşılaşmasını, Futbol Federasyonu sponsorlarının davetlileri arasında bulunan 20 parlamenter ile birlikte, Devlet Bakanı ve Başbakan Yardımcısı Mehmet Ali Şahin ile Gençlik ve Spor Genel Müdürü Mehmet Atalay da izledi. Maçı izleyen davetliler arasında ayrıca, ''Çocuklar Duymasın'' adlı televizyon dizisinin oyuncularından Tamer Karadağlı ile Furkan Kızılay da yer aldı. 
     İngiltere Milli Takımı Teknik Direktörü Sven Goran Eriksson, son anda kadroda değişiklik yaparak, Heskey'i yedekler arasında bırakırken, bu futbolcunun yerine forvette, 17 yaşındaki Evertonlu Rooney'i ilk 11'e aldı. Eriksson'un bu kararı, ''sürpriz ve kumar'' olarak değerlendirildi. 
     Karşılaşma öncesi bir grup İngiliz taraftar, çekim yapmakta olan NTV Televizyonu kameramanı Gökmen Örkmez'e saldırdı. Saldırganların darbelerine maruz kalan Örkmez, daha sonra olay yerinden ayrıldı. 
     





</TEXT>
</DOC>
