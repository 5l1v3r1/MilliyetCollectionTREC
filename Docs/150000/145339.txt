<DOC>
<DOCNO> 145339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur07.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BM sözcüsü "Türkiye sınırına doğru göç hareketi yok" 
</HEADLINE>
<TEXT>

     Birleşmiş Milletler Mülteciler Yüksek Komiserliği UNCHR Türkiye Basın Sözcüsü Metin Çorabatır, şu ana kadar Türkiye'ye sınırları içinde göçle ilgili bir hareketliliğe rastlanmadığını, durumun sakin olduğunu söyledi. 
     Mültecilerle ilgili bilgi toplamak üzere Silopi'de bulunan Çorabatır, yaptığı açıklamada, UNCHR'a ait mobil ekiplerin sınırlarda izleme yaptıklarını, onların getirdikleri raporlara göre mültecilerin durumlarını tespit etmeye çalıştıklarını söyledi. 
     Çorabatır, şu ana kadar izledikleri bölgelerde mültecilerin Türkiye sınırı dışında yığıldıklarına dair bir işaret almadıklarını ve Türkiye sınırı içine de bir mülteci hareketi görülmediğini belirtti. 
     Birleşmiş Milletler görevlilerinin Irak'tan çekilmesi nedeniyle sağlıklı bilgi almakta güçlük çektiklerini, buna karşın mobil ekipler aracılığıyla gelişmeleri takip etmeye çalıştıklarını bildiren Çorabatır, bugün de 3 mobil ekibin Çukurca ve Uludere bölgelerinde izleme yaptıklarını, onlardan gelecek raporlara göre hareket edeceklerini ifade etti. 
     Irak'tan çevredeki ülkelere yaklaşık 600 bin kişinin mülteci olarak gideceğini tahmin ettiklerini ve hazırlıklarını bu yönde yaptıklarını söyleyen Çorabatır, bunlardan 80 bin kadarının Türkiye'ye gireceğinin tahmin edildiğini belirtti. 
     Türkiye'ye girmesi beklenen 80 bin mülteciye yardım için Türk Hükümeti'ne destek çalışması yaptıklarını da anlatan Çorabatır, İskenderun'da bulunan depolarına şu anda 30 bin kişiye yetecek gıda ve insani yardım malzemesi yığdıklarını ifade etti. 
     




</TEXT>
</DOC>
