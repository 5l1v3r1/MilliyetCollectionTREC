<DOC>
<DOCNO> 114066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/soneko02.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu salı günü toplanacak... 
</HEADLINE>
<TEXT>

     Asgari Ücret Tespit Komisyonu, 22 Ekim Salı günü toplanacak. 
     Çalışma ve Sosyal Güvenlik Bakanı Nejat Arseven'in çağrısı üzerine toplanacak olan komisyon, 1 Ocak 2003 tarihinden geçerli olacak yeni ücreti belirleme çalışmalarına başlayacak. Bakan Arseven'in açış konuşmasını yapacağı komisyonun, 22 Ekim'deki birinci toplantısının ardından çalışmalarını 3 Kasım milletvekili seçiminden sonra sürdürmesi bekleniyor. Yeni ücretin belirlenmesinde seçim sonrası oluşacak hükümetin görüşünün etken olacağı bildirildi. 
     Asgari Ücret Tespit Komisyonu, 5 işçi, 5 işveren ve 5 hükümet temsilcisi olmak üzere toplam 15 üyeden oluşuyor. Komisyonda işçi tarafını Türk-İş, işveren kesimini ise Türkiye İşveren Sendikaları Konfederasyonu temsil ediyor. 
     Asgari ücret, halen, 16 yaşından büyük işçiler için brüt 250 milyon 875 bin lira net 184 milyon 251 bin 937 lira , 16 yaşından küçük işçiler için brüt 213 milyon 210 bin lira net 157 milyon 264 bin 965 lira , kapıcılar için ise brüt 250 milyon 875 bin lira net 211 milyon 738 bin 500 lira olarak uygulanıyor. 
     
     TARAFLARIN GÖRÜŞLERİ 
     Türk-İş, asgari ücretin vergi dışı bırakılarak işçiye net ödenmesini isterken, ücretin vergi dışı bırakılması konusunda tanınan yetkinin Bakanlar Kurulu'nca uygulanmasını talep ediyor. 
     Belirlenecek yeni ücretin, işçinin ailesi ile birlikte dört kişinin temel zorunlu gıda harcamalarını karşılayacak düzeyde saptanmasını da isteyen Türk-İş, yeni ücretin en düşük devlet memuru maaşı olan 364 milyon lira düzeyinde olması gerektiğini de savunuyor. 
     Türkiye İşveren Sendikaları Konfederasyonu TİSK ise belirlenecek yeni ücretin hesaplanmasında sadece çalışan işçinin dikkate alınmasını ve yeni ücretin işletmelere ekonomik yük getirmeyecek düzeyde olmasını istiyor. TİSK'in bu komisyon çalışmaları sırasında da daha önce olduğu gibi asgari ücretin belirli yaş grubu altında ve üstünde olanlar için ayrı ayrı tespit edilmesi ile belirlenecek yeni ücretin toplu iş sözleşmesi kapsamı dışında bırakılması görüşünü gündeme getirmesi de bekleniyor. 
     





</TEXT>
</DOC>
