<DOC>
<DOCNO> 114663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/soneko17.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nin işlem sırası açıldı... 
</HEADLINE>
<TEXT>

     Petrol Ofisi A.Ş, birleşme kararı alınan İş Doğan Petrol Yatırımları A.Ş.'nin toplam borcunun 1 milyar 212 milyon 681 bin 805 dolar, nakit varlıklarının ise 26 milyon 593 bin 185 dolar olduğunu bildirdi. 
     Petrol Ofisi'nden Borsa Başkanlığı'nca istenen ek açıklamaya cevaben gönderilen yazıda, bugünkü Akşam gazetesinde yer alan yazıda Petrol Ofisi'nin İş Doğan Petrol Yatırımları A.Ş.'nin 930 milyon dolar borcunu ödeyeceğinin iddia edildiği belirtilerek, şöyle denildi 
     ''Kamuoyunun bilgilendirildiği üzere Petrol Ofisi ile İş Doğan'ın birleşmesi için yasal aşamalar henüz tamamlanmamıştır. Dolayısıyla birleşme sonucu ortaya çıkacak şirkette yer alacak borç konusunda bir tespitte bulunmak mümkün değildir. Borç yapısı ancak gereken mahkeme ve SPK süreçleri sonrasında ortaya çıkacaktır. 30.09.2002 tarihli bağımsız denetimden geçmemiş bilanço verilerine göre İş Doğan Petrol Yatırımları A.Ş.'nin toplam borcu 1.212.681.805 dolar, nakit varlıkları ise 26.593.185 dolardır. 
     Söz konusu borçlar Ağustos ayında Özelleştirme İdaresi Başkanlığı'ndan alınan Petrol Ofisi hisse senedi borçlarını ve tüm borçların 30.09.2002 tarihine kadar yürütülen faizlerini de kapsamaktadır.'' Petrol Ofisi'nin işlem sırası, ek açıklamanın gönderilmesinin ardından saat 14.25'te yeniden işleme açıldı. 
     





</TEXT>
</DOC>
