<DOC>
<DOCNO> 115730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/spo15.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Golcüler iş başı yaptı      SUSKUN golcüler, ligin 10. haftasında siftah yaptı. Beşiktaşlı İlhan Mansız ile Nouma’nın yanı sıra Galatasaraylı Baliç ve Christian, Bursasporlu Murat Sözkesen, İstanbulsporlu Fazlı bu sezon ilk kez gol sevinci yaşadı. 
     
İsmail Dilber yine başkan      TÜRKİYE Futbol Antrenörleri Derneği’nin TÜFAD olağan genel kurulunda İsmail Dilber yeniden başkanlığa seçildi. 1430 delegeden 917’sinin katıldığı kongreye tek liste halinde giren Dilber ve arkadaşları tüm oyları topladı. Genel kurula katılan Milli Takımlar Teknik Direktörü Şenol Güneş, "Dünya üçüncülüğünde tüm antrenörlerin payı var" dedi. 
     
Diyarbakır keyifli      GÖZTEPE maçında galibiyet hasretine nokta koyan Diyarbakırspor’da büyük sevinç yaşanıyor. Teknik Direktör Ümit Kayıhan, "Derin bir nefes aldık. Artık çıkışa geçme zamanı. Trabzon karşılaşması belki yılın en güzel maçlarından biri olacak. Üzerimizdeki baskıyı attık. İnşallah puanlarla döneceğiz" diye konuştu. 
     
Kurtar garantisi      ANKARAGÜCÜ’NÜ farklı yenerek, ligde siftah yapan Kocaelispor’da idmanlara neşe geldi. Kalan tüm maçlara final havasında çıkacaklarını belirten Teknik Direktör Güvenç Kurtar, "Ankaragücü maçında şanssızlığımızı da yendik. Kimse endişeye kapılmasın. Kocaelispor küme düşmez. Devre arasında birkaç transfer yapabiliriz" dedi. 
     
Antep memnun      GAZİANTEPSPOR, Bursaspor karşısında alınan beraberliğe sevindi. Hem namağlup unvanının kaybedilmemesi, hem de zirvedeki yerin korunması nedeniyle yönetim memnun kaldı. Basın Sözcüsü Kamil Gereççi, "Zorlu bir deplasmanda yara almadık" dedi. 
     
Bücürler sınıfı geçti      İTALYA’DA Emre Belözoğlu ve Okan Buruk, Inter’in orta alanında en sağlam ikiliyi oluşturuyor. Bologna’yı 2 - 0 yenen Inter’de, 90 dakika forma giyen Emre ve 27 dakika oynayan Okan’a iyi not 6 verildi. Özellikle Okan’ın takıma canlılık getirdiği, top çalarak, ikinci golü Vieri’ye attırdığı vurgulandı. Bücürler müthiş presleriyle övgü aldı. 
     
Gebze finalde      GÜREŞTE Gebze Belediyesi Güreş İhtisas Kulübü, Avrupa CELA Kupası yarı final rövanşında, Romanya’nın Dinamo Braşov takımını 30 - 24 yenerek, finale yükseldi. İlk maçı da 41 - 14 kazanan Gebze, finalin ilk ayağını evinde 2 Kasım’da CSKA Moskova ile yapacak. 
     
Celil’e son ihtar      SAMSUNSPOR Teknik Direktörü Jovanosvki, bu şekilde devam etmesi halinde Celil’le yolların ayrılacağını açıkladı. Makedon hoca, "Hiç kimse kulübün üstünde değildir. Egoist futbolcunun burada işi yok. Celil’e iki ay süre verdim" açıklamasını yaptı. 
     
Tura yolculuk      DENİZLİSPOR, UEFA Kupası’nda Sparta Prag’la oynayacağı ikinci tur ilk maçı için dün Çek Cumhuriyeti’ne gitti. Teknik Direktör Rıza Çalımbay, "Gollü beraberlik bize turu getirir. İşimiz zor. Ama üstesinden geliriz" dedi. Takımda sakat olan Kabat ve Özgür’ün iyileşmesi sevinç yarattı. 
     
Belçika kapı dışarı      BELÇİKA Grand Prix’si, sigara reklamı yasağı nedeniyle Formula 1 takviminden çıkarıldı. FIA Komisyonu, AB’nin 2006’da geçeceği yasağı Belçika’nın gelecek yıldan itibaren uygulayacak olması üzerine yarışı takvim dışı bıraktı. Böylece 2003’te toplam 16 yarış yapılabilecek. Formula’da altı yerine ilk sekize puan verilmesi de benimsendi. 
     
Becker kurtulamadı      ALMANYA’DA vergi kaçakçılığı suçuyla yargılanan ve ağır para cezasına çarptırılan Boris Becker’e, üç milyon euro daha borç çıkarıldı. Becker’in avukatı Weigell, Becker’in eski antrenörü ile arasındaki kontratlardan doğan vergi yükünün kabul edilemez olduğunu söyledi. 
     
Yeni uygulama      FIFA, Dünya Kupası’nda hakem üçlüsünü bundan böyle aynı ülkeden atamayı planlıyor. FIFA Hakem Komitesi, son Dünya Kupası’nda yaşanan hakem hatalarını inceledikten sonra kendi ülkelerinde birlikte başarıyla görev yapan hakem üçlülerinin kullanılmasına karar verdi. 
     
Son golünü attı      PERU Ligi’nde oynanan Wanka - Lima maçı sonrası üzücü bir olay yaşandı. Wanka’nın 3 - 1 kazandığı maçta takımının ikinci golünü kaydededen Marcio Dos Santos, maçtan 1 saat sonra kalp krizi geçirip öldü. Maç sonrası yaptığı röportajda golü doğum günü olan annesine hediye ettiğini açıklayan talihsiz futbolcunun hayatını kaybetmesini Peru’da büyük üzüntü yarattı. 
     



 SPOR 

























</TEXT>
</DOC>
