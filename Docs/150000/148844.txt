<DOC>
<DOCNO> 148844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko14.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a gidecek unun 50 bin tonunu Türk firmaları karşılayacak... 
</HEADLINE>
<TEXT>

     Orta Anadolu Un Sanayicileri Derneği Başkanı Nurettin Demirpolat, Irak'a BM kanalıyla gönderilecek 120 bin ton unun ilk etaptaki 50 bin tonunun, Türk firmalarına verildiğini söyledi. 
     Demirpolat, yaptığı açıklamada, ekonomik krizlerle iç piyasası oldukça daralan un sektörü için, savaşın fiili olarak sona erdiği Irak pazarının büyük bir şans olduğunu söyledi. 
     Demirpolat, Konya ve Trakya'da kurulu un fabrikalarının, Irak'ın ihtiyacı olan ve BM'nin finansmanı ile karşılanak 120 milyon tonluk miktarı, yüksek üretim kapasitesiyle, çok kısa süre içinde hazırlayabileceğini kaydetti. 
     Geçtiğimiz yıllarda bizden çok uzakta bulunan Afrika ülkelerinin un ihtiyaçlarının bile, yine BM kanalı ile Türk un fabrikaları tarafından karşılandığını ifade eden Demirpolat, ''Irak'ın un ihtiyacının tamamını sağlamak Türk firmalarının hakkıdır. Bu doğrultuda da ilk sevindirici haberi ve siparişi aldık. BM Kanalı ile Irak'a gidecek 120 bin ton unun ilk 50 bin tonu, Konya, Mersin ve Adana'da bulunan firmalar arasında dağıtıldı'' dedi. 
     Bu haberin, 1991 yılındaki körfez krizinden sonra Türk un sektörü için en sevindirici gelişme olduğunu vurgulayan Demirpolat, şunları kaydetti 
     ''Türk şirketlerin önceki yıllarda Filistin ve Umman'a yine BM kanalı ile un başta olmak üzere gıda maddesi gönderme tecrübesi var. İlk planda 50 bin ton un talebinin gelmesi, piyasayı hareketlendirecektir. Kalan 70 bin ton un siparişinin de ileriki aylarda yine Türk şirketlerine verileceğini umuyoruz.'' Demirpolat, Irak'taki ABD askerlerinin yaklaşık 25 bin tonu bulacak un ihtiyacının da Türk firmalar tarafından karşılanacağını, bunun da krizlerden bunalan un sanayicilerini önemli ölçede rahatlatacağını sözlerine ekledi. 
     





</TEXT>
</DOC>
