<DOC>
<DOCNO> 106543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun50.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum gazetesine göre, ABD tatbikatlarda moratoryum istedi 
</HEADLINE>
<TEXT>

     ABD'nin, Kıbrıs konusundaki gelişmeler nedeniyle bu dönemde askeri tatbikatlardan kaçınılması amacıyla bir moratoryumda anlaşmaya varmaları için Türkiye, Yunanistan, KKTC ve Kıbrıs Rum tarafında girişimde bulunduğu öne sürüldü. 
     Rum Fileleftheros gazetesi, bu girişimin, geçen hafta Atina, Lefkoşa ve Ankara'yı ziyaret eden ABD Dışişleri Bakanlığı Kıbrıs Özel Koordinatörü Thomas Weston tarafından yapıldığını yazdı. 
     Gazeteye göre, Weston, gerek Atina, gerekse Ankara'ya bölgede gerilim yaratabilecek askeri tatbikatlardan bu dönemde kaçınılması gerektiği mesajını verdi. 
     Rum Yönetimi Savunma Bakanlığı'nın bir yetkilisi, gazeteye verdiği demeçte, Amerikalılardan girişimler olduğunu doğruladı ve bunun her yıl aynı dönemde yapıldığını kaydetti. Rum yetkili, ''Ancak bu konuda Amerikalılar ve Türklerle hiçbir anlaşma bulunmadığını, Rum ordusunun yıllık Nikiforos tatbikatının planlandığı gibi yapılacağını'' söyledi. 
     Rumların Nikiforos tatbikatının bu yıl, 29 Ekim-3 Kasım tarihleri arasında yapılacağı açıklandı. 
     





</TEXT>
</DOC>
