<DOC>
<DOCNO> 128899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko01.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ülkelerinde eğitimin yolu açıldı... 
</HEADLINE>
<TEXT>

     Devlet Planlama Teşkilatı DPT ve AB Komisyonu arasında imzalanan Socrates, Leonardo da Vinci ve Youth Programlarına ilişkin anlaşmalarla, Türklerin de AB ülkelerinde eğitim görmelerinin yolu açıldı. 
     Edinilen bilgiye göre, söz konusu anlaşmalar ile Hazırlık Tedbirleri Anlaşmaları ve Socrates Programı Pilot Uygulamalar Anlaşması 27 Aralık 2002 tarihinde imzalanarak, yürürlüğe girdi. 
     Bu anlaşmalar, DPT bünyesindeki AB Eğitim ve Gençlik Programları Daire Başkanlığı Ulusal Ajans tarafından yürütülecek. 
     Bu anlaşmanın toplam bütçesi 2003 yılı için 6 milyon euro olarak belirlenirken, bu bütçenin yüzde 78'i yaklaşık 4 milyon 680 bin doları AB tarafından geri kalanı da Türkiye tarafından karşılanacak. 
     
     PROGRAM İÇERİKLERİ 
     Söz konusu programlardan Socrates eğitim, Leonardo da Vinci mesleki eğitim, Youth ise gençlik programlarını kapsıyor. 
     İmzalanan sözleşmelerin amacı Türkiye'nin bu 3 programa tamamen katılımı için hazırlık amacını taşıyor. 
     Ocak 2004'te Türkiye'nin tam katılım sözleşmesinin imzalanması bekleniyor. 
     
     2003'TE NELER YAPILACAK 
     Bu yıl boyunca, programları tanıtım faaliyetleri yürütülecek, program yürütücüleriyle, programdan yararlanacakların eğitimi gerçekleştirilecek. 
     Bu programlardan yararlanabilmek için gerekli altyapılar oluşturulacak, tanıtım için ülke çapında toplantı, konferans ve seminerler düzenlenecek, genel bilgi için broşür ve el ilanları basılacak, internette web sayfası açılacak. 
     2003 yılı sonuna kadar Ulusal Ajans'ın kuruluşunun tamamlanması da hedefleniyor. 
     
     2004 İÇİN BAŞVURULAR KASIM 2003'TE 
     Ulusal Ajans'ın takviminde, 2004 yılında programları çerçevesinde başvuruların 2003 yılı Kasım ayında kabul edilmesi öngörülüyor. 
     Bu yıl pilot proje çerçevesinde üniversitelerin AB üniversitelerinin normlarına uyumları sağlanacak, diploma ve müfredatlar üzerinde çalışılacak. Socrates programına uygun ders programlarının geliştirilmesi sağlanacak. 
     
     2003'TE GİDECEK ÖĞRENCİ SAYISI SINIRLI 
     Bu yıl programlara katılımı için hazırlık yılı olarak görülürken, öğrenci değişimi çerçevesinde 150'nin altında Türk öğrencinin AB ülkelerine, 50'nin altında yabancı öğrencinin de değişimle Türkiye'ye gelişi öngörülüyor. 
     Önümüzdeki yıllarda ise iyi bir organizasyonla yıllık ortalama 10 bin öğrencinin söz konusu programlar kapsamında AB ülkelerine gönderilebileceği ifade ediliyor. 
     4 yılda 30 bin öğrencinin program kapsamında AB ülkelerine gönderilebilmesi hedeflenirken, 10 bin yabancı öğrencinin de Türkiye'ye gelebileceği belirtiliyor. 
     1999-2000 döneminde Socrates'in alt programı olan Erasmus çerçevesinde Almanya'nın gönderdiği öğrenci sayısı 15 bin 715, İspanya'nın gönderdiği öğrenci sayısı 16 bin 297, Fransa'nın gönderdiği öğrenci sayısı da 16 bin 824 kişi olarak hesaplanıyor. 
     Şimdiye kadar bu programdan yararlanan öğrenci sayısı da 2001 yıl sonuna kadar 742 bin kişiyi buldu. 
     





</TEXT>
</DOC>
