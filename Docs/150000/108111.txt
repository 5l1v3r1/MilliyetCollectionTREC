<DOC>
<DOCNO> 108111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo09.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Asbaşkanı "Yeni bir takımız, puan kayıpları normal" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, ligin ilk 5 haftasında kaybettikleri puanların normal karşılanması gerektiğini söyledi. 
     Gürsoy, yeni oluşmuş bir futbolcu kadrosuna sahip olduklarını dile getirerek, ''İlk 5 haftada 6 puan topladık. Yaşadığımız puan kayıplarının normal karşılanması gerek. Takımın iyice rayına oturmasıyla Trabzonspor, çok daha iyi günlere kavuşacaktır'' dedi. 
     Türkiye liglerinde ilk haftalarda her takımın istikrar sorunu ile karşı karşıya kaldığını ifade eden Gürsoy, ''Beşiktaş, Galatasaray ve Fenerbahçe'de, bazı sıkıntılar yaşıyorlar. Şu anda ligde her takımın zamana ihtiyacı var. Trabzonspor içinde zaman en iyi ilaç olacaktır'' diye konuştu. 
     Geçen hafta ligde Gençlerbirliği karşısında beklemedikleri bir beraberlik aldıklarını ifade eden Gürsoy, şöyle dedi. 
     ''Arzu edilen futbolu oynayamadık. Maç sonrasında bazı eleştiriler yapıldı. Ancak bazı otoritelerde taktik olarak iyi oynadığımızı söylediler. Gökdeniz'e verilen görev herkesi şaşırttı. Rakip karşısında hızlı hücumlarla sonuca ulaşmaya çalıştık. Gökdeniz gününde olsa maçın kaderi değişebilirdi.'' Beşiktaş ile hafta sonu deplasmanda yapacakları karşılaşmanın zorlu geçeceğini ifade eden Gürsoy, şöyle konuştu 
     ''Beşiktaş'ta bizim konumumuzda bir takım. Onlarda taraftarlarına arzu ettiklerini veremiyorlar. Beşiktaş, ligde her zaman iddialı olan bir takımdır. İyi bir performans gösterirsek, Beşiktaş deplasmanından iyi sonuçla ayrılırız. Beşiktaş maçında taraftarlarımızın yüzünü güldürecek bir sonuçla ayrılacağımızı ümit ediyorum.'' 
     





</TEXT>
</DOC>
