<DOC>
<DOCNO> 124406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko19.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Son açıklamalara kadar pazarlık devam edecek 
</HEADLINE>
<TEXT>

     Devlet Bakanı Kürşad Tüzmen, ''Kopenhag'ta, son cümle söylenene kadar, son açıklama yapılana kadar pazarlık devam edecek'' dedi. 
     Tüzmen, TÜSİAD'ın Ankara Sheraton Oteli'nde yapılan Yüksek İstişare Kurulu YİK toplantısında yaptığı konuşmada, Kopenhag'da öğleden sonra saat 14 00'e kadar pazarlıkların devam edeceğini söyledi. 
     Tüzmen, önümüzdeki günlerde neler yapılacağının kararlaştırılmış durumda olduğunu belirtirken, ''planımız var'' dedi. 
     Tüzmen, 58.Hükümet'in, bir güven ve istikrar hükümeti olduğunu belirtirken, piyasalarda da kendini yakinen hissettirdiğini söyledi. 
     Halkın milletin, kendilerine güzel bir avans verdiğini kaydeden Tüzmen, önemli olanın, bu avansı ileriye doğru devam ettirebilmek olduğunu belirtirken, ''biz bu avansı ileriye doğru taşımak istiyoruz'' dedi. 
     Hükümetlerinde, interaktif bir iletişim olduğunu, sivil toplum örgütleriyle kararlar aldıklarını anlatan Tüzmen, son 10-12 gündür, 14 AB ülkesinde sürdürülen faaliyetlerde, sivil toplum örgütlerinin de bulunduğunu söyledi. 
     
     ''İŞGÜCÜNE AĞIRLIK VERİLMELİ...'' 
     Bakan Tüzmen, önümüzdeki dönemde, Türkiye'nin kıt kaynaklarını en iyi şekilde kullamnmaya dönük bir çalışma yapılması gerektiğini kaydederek, işgücüne ağırlık verilmesi gerektiğini de söyledi. 
     Girdi maliyetlerinin, dünya fiyatları seviyesine çekilmesi gerektiğini işaret eden Tüzmen, bu konuda önemli çalışmalar yaptıklarını bildirdi. 
     Kapasitenin şu anda kullanılamadığını, ancak yüzde 80'lere çıkan bir kapasite kullanım oranının bulunduğunu ifade eden Tüzmen, önümüzdeki dönemde bu atıl kapasitenin, komşu ve çevre ülkelere ihracat yoluyla yöneltilmesi gerektiğini belirtti. 
     İlk üç sene ihracat hedefinin 50 milyar dolar civarında olduğunu hatırlatan Tüzmen, yüzde 13.4 büyüme hızıyla hedefe ulaşılabilir olduğunu gösterdiklerini söyledi. 
     Otomotiv, hazır giyim, konfeksiyon, tekstil, elektrik-elektronik ve toprak ürünlerine ağırlık vereceklerine anlatan Tüzmen, Teknokentler projesinin devreye gireceğini de kaydetti. 
     Türkiye'nin, 21. yy'ın gerçek ihracatçı ülkesi olacağını belirten Tüzmen, ''hedefimiz bu ''dedi. 
     Dış Ticaret Müsteşarlığı ve Gümrük Müsteşarlığı'nın aynı bakanlığa bağlı olmasının da bu konuda kendilerine önemli fırsat tanıdığını vurgulayan Tüzmen, Türkiye'nin artık ihracatta, ilk 36 ülke arasında değil, ilk 20'lerde olmayı hedeflediğini de söyledi. 
     Hükümet olarak, devletle iş dünyasını barıştıracaklarını söyleyen Tüzmen, ''biz başarıya susamış bir hükümetiz, başarıya susamış bir ülkeyiz, bu başarıyı sizlerle yaşarken görmek istiyoruz'' dedi. 
     





</TEXT>
</DOC>
