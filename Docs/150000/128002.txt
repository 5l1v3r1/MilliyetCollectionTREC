<DOC>
<DOCNO> 128002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/magazin/mag01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Köse'ye silahlı saldırı 
</HEADLINE>
<TEXT>

   Müzik yapımcısı Erol Köse, Zincirlikuyu'daki bürosundan çıkarken bir kişinin silahlı saldırısına uğradı. Sol bacağından yaralanan Köse'nin durumu iyi. Saldırgan kaçtı 
      ELVAN EZBER, DİNÇER ŞEREF İstanbul 
   
   Müzik yapımcısı Erol Köse, Zincirlikuyu'daki bürosundan çıkışta uğradığı silahlı saldırı sonucu sol bacağından yaralandı. Köse'nin ifadesinde Rumeli Holding Yönetim Kurulu Üyesi Müştak Ayvaz'ın kendisini ölümle tehdit ettiğini söylediği öne sürüldü. 
   Kore Şehitleri Caddesi'ndeki işyerinden dün akşam çıkan Köse, otomobiline binerken, 30 - 35 yaşlarındaki bir kişinin silahlı saldırısına uğradı. 
   Köse, sol kalça ve sol diz altına isabet eden kurşunlarla yere yığılırken, saldırgan kaçtı. Kaldırıldığı Florence Nightingale Hastanesi'nde ameliyata alınan Köse'nin durumuyla ilgili açıklama yapan Ortopedi ve Travmatoloji Bölüm Başkanı Prof. Dr. Azmi Hamzaoğlu, "2 kurşun da vücutta kaldı. Hastayı 10 gün içinde taburcu edebiliriz. Sağlık durumu iyi" dedi. 
   31 Aralık 1999'da Zeynep Kamil Hastanesi yakınında uğradığı saldırıda da bacağından yaralanan Köse'nin ifadesinde, Rumeli Holding Yönetim Kurulu üyesi ve Star TV ortaklarından Ayvaz'ın kendisini ölümle tehdit ettiğini söylediği öne sürüldü. Ayvaz'ın arandığı belirtildi. 
   
   Araları bozulmuştu    UZAN Grubu, prodüksiyon şirketinde ortak oldukları Köse'ye, ortaklığın bozulmasından sonra Star gazetesi aracılığıyla yüklenmişti. Köse'nin bilgisayarda peruk monte edilmiş fotoğrafının yer aldığı gazetede, Köse'nin ancak bu şekilde alacaklılardan kurtulduğu öne sürülmüştü. Sigorta Fonu'nun talebi üzerine Köse'nin mallarına da tedbir konulmuştu. Şişli 2. Sulh Ceza Mahkemesi, Köse'nin her türlü mal, hak ve alacaklarının üzerindeki tasarruf yetkisini kaldırmıştı. 
   
   
</TEXT>
</DOC>
