<DOC>
<DOCNO> 140330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko47.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörünün yüzü ihracatla güldü... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, Ocak-Şubat döneminde yüzde 51.8 oranında artarak 860 milyon 545 bin dolara ulaştı. İhracat, geçen yılın aynı döneminde 566 milyon 732 bin dolarda kalmıştı. 
     Ocak'taki yüzde 69.5'lik rekor artışla yıla başlayan ihracat, Şubat ayında yüzde 37.4 oranında artış kaydetti. 
     Uludağ İhracatçı Birlikleri UİB verilerine göre, ihracat kalemleri arasında yan sanayii, yüzde 31,5 oranında artarak 335 milyon 431 bin dolar ile ilk sırada yer alırken, bunu 233 milyon 201 bin dolar ile binek otomobiller, 136 milyon 744 bin dolar ile de eşya taşımaya mahsus motorlu taşıtlar izledi. 
     Sektör, yılın ilk 2 aylık döneminde 10 serbest bölgenin yanı sıra 136 ülke ve özerk bölgeye ihracat gerçekleştirdi. 
     İhracatta, Almanya yüzde 39.8'lik artışla ilk sırada yer alırken, bu ülkeyi İtalya, Fransa ve İspanya izledi. 
     Sektör, bu dönemde Liberya, Cebeli Tarık, Kuzey Kore, Angola, Guatemala, Panama, Afganistan, Reunion, Burundi, Bolivya, Tacikistan, Gambiya, Kostarika, Hollanda Antilleri, Sierra Leone ve Yeni Kaledonya'ya ilk kez ihracat yaptı. 
     





</TEXT>
</DOC>
