<DOC>
<DOCNO> 138437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sonspo13.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kar altında çalıştı... Antalya kampı iptal... 
</HEADLINE>
<TEXT>

     Beşiktaş, Çek Cumhuriyeti'nin Slavia Prag takımıyla 27 Şubat'ta yapacağı UEFA Kupası 4. tur rövanş maçının hazırlıklarına yoğun kar yağışı altında başladı. 
     BJK Nevzat Demir Tesisleri'ndeki sahaların kar altında olması nedeniyle futbolcular tesis dışında daha az kar olan bir bölgede koşu yaptı. Koşu öncesinde kondisyon salonunda dayanıklılık çalışması yapan futbolcular, daha sonra kondisyoner Carlo eşliğinde önce tesislerin içindeki yolda, daha sonra da dış taraftaki yan yolda koştu. 
     Teknik direktör Mircea Lucescu, futbolcular koşu yaparken, sahalarda incelemelerde bulundu. Daha sonra futbolcular da sahada iki tur koşarken, kar kalınlığının çok olması nedeniyle oyuncular tesislerin dışında koşmayı tercih etti. 
     Futbolcular koşu sırasında zaman zaman birbirleriyle kartopu oynayarak, şakalaştılar. 
     Bu arada birçok oyuncu kar yağışı nedeniyle tesislere kendi araçları yerine, ticari taksilerle gelmeyi tercih etti. 
     Siyah-beyazlılar yarın sabah Fulya'daki Ahmet Fetgeri Spor Salonu'nda çalışacak, öğleden sonra da BJK Nevzat Demir Tesisleri'nde bir idman yapacak. 
     Öte yandan tesislerdeki kar kalınlığının yaklaşık 20 santimetreye ulaştığı gözlendi. 
     
     ANTALYA KAMPI İPTAL 
     İstanbul'daki kötü hava koşulları nedeniyle yapılması planlanan Antalya kampının iptal edildiği açıklandı. 
     Menajer Sinan Engin, Antalya'ya gitmeyeceklerini ve Slavia Prag maçı hazırlıklarını İstanbul'da sürdüreceklerini söyledi. 
     





</TEXT>
</DOC>
