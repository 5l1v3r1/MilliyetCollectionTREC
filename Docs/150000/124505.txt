<DOC>
<DOCNO> 124505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur18.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Başkanı "Karar Türkiye için olumlu" 
</HEADLINE>
<TEXT>

     Avrupa Parlamentosu Başkanı Pat Cox, Türkiye'ye ilk defa bir takvim verildiğini belirterek, Türkiye ile ilgili alınan kararın olumlu olduğunu savundu. 
     Cox, düzenlediği basın toplantısında, ''AB'nin, laik ve demokratik Müslüman bir ülke olan Türkiye için vereceği karar cesaret verici olacak mı '' sorusu üzerine şunları kaydetti 
     ''İlk kez somut takvim veriliyor. Önce siyasi kriterlerin yerine getirilip getirilmediği değerlendirilecek, ardından müzakerelere başlanacak. Yani bu bağlamda yerine getirilmesi gereken koşullar var. Bu koşullar yerine getirildikten sonra da, Türkiye'ye de diğer adaylar gibi eşit şekilde davranılacak. Bu formül içinde bu eşitlik ilkesi yer alıyor.'' Bir gazetecinin, ''2004 yılının sonu gibi bir tarih, Temmuz 2005 yılı önerisine iyi bir alternatif mi '' şeklindeki sorusu üzerine de Cox, ''bu öneriyi çok çok iyimser karşıladığını'' söyledi. 
     Türk hükümetinin de bu bağlamda reformlara devam edeceğini umduğunu kaydeden Cox, ''Türkiye, bu reformlara devam ederek sizin sorularınızın cevabını vermiş olacak. Kopenhag zirvesinden çıkabilecek tek formül bu olarak görülüyor'' diye konuştu. 
     ''ABD'nin Türkiye'ye tarih verilmesi yönündeki girişimlerini içişlerine müdahale olarak mı değerlendiriyorsunuz '' şeklindeki bir soru üzerine de Cox, ''Washington'ın kendi tercihini açıklaması son derece doğaldır'' dedi. 
     Cox, kapatılan Demokrasi Partisi DEP eski milletvekili Leyla Zana ile ilgili bir soru üzerine de bu konudaki tutumlarını Türk hükümetine en üst düzeyde ilettiklerini ve bunu tekrar yetkililere iletmeye gerek olmadığını söyledi. Zana ve arkadaşlarıyla ilgili kararın gözden geçirilmesinin istediğini hatırlatan Cox, bu konudaki isteklerinin belli olduğunu ifade etti. 
     Cox, bir başka soru üzerine de zirvede liderlerin alacağı kararın Avrupa Komisyonu'nun ''elini bağlamayacağını' belirterek şunları söyledi 
     ''Bence bu, komisyonunun elini kolunu bağlayan bir karar değil. Bu karar, yeni Türk hükümetine çok iyi fırsat sağlamaktadır. Onlar AB'nin elini kolunu bağlayabilirler. Eğer Türk hükümeti üzerine düşeni yaparsa, biz de üzerimize düşeni yapacağız. Türkiye'nin şu ana kadar sahip olduğu en iyi şanstır. AB adaylığı konusunda Türkiye'nin eline geçmiş en iyi fırsattır. Komisyon da objektif olarak değerlendirmesini yapacaktır.'' Cox, Kıbrıs'la ilgili bir soru üzerine de bu sorunun 40 yıllık bir geçmişi olduğunu belirterek, sorunun çözümü için önemli bir fırsat yakalandığını kaydetti. 
     





</TEXT>
</DOC>
