<DOC>
<DOCNO> 145009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun50.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Türklerle ne ortaklık kaldı ne strateji.." 
</HEADLINE>
<TEXT>

     Amerikan basınında, ABD'nin Irak savaşında Türkiye'den beklediği desteği alamamasının, iki ülke ilişkilerine önemli zarar verdiği yorumları yapılıyor. 
     New York Times gazetesi, konuyla ilgili olarak bugünkü sayısında çeşitli haberlere ve bir köşe yazısına yer verdi. 
     Gazeteye açıklamalarda bulunan Türk ve Amerikalı yetkililer, bir dizi yanlış hesaplamalar ve karşılıklı yanlış anlaşılmaların yarattığı gerginliğin sürekli olmaması temennisinde bulundular. 
     Eski büyükelçilerden Cem Duna, ''40 yılda oluşan Türk-Amerikan dostluğunun, son zamanlarda stratejik ortaklığa dönüştüğünü'' hatırlattıktan sonra, ''Şimdi bu kavram ortadan kalktı. Çünkü ortada ne ortaklık, ne de strateji kaldı. Bu çok büyük bir hasar'' diye konuştu. 
     Taraflar arasındaki müzakerelerde yaşanan gecikmelerin Washington'daki yetkilileri ''kızdırdığını'' belirten gazete, buna karşılık Türklerin, ''Washington'un hiçbir şey vermeden birçok şey istediğini'' söylediklerini yazdı. 
     Gazeteye açıklamada bulunan bir Amerikalı yetkili, ''İlişkiler halen iyi değil, ancak onları iyi hale getirme sorumluluğumuz var, çünkü bunda iki ülkenin de çıkarı bulunuyor'' diye konuştu. 
     Aynı yetkili, pazarlık sırasında, ''Türklerin, zamanlamanın ABD açısından ne derece önemli olduğunu anlayamadıklarını ve Washington'un zamanlamasına önem vermediklerini'' söyledi. 
     AK Parti İstanbul Milletvekili Egemen Bağış ise ''Türk halkının yüzde 99.9'unun savaşa karşı olduğuna ve demokratik süreçte bazı sınırlamalar bulunduğuna'' dikkat çekti. 
     




</TEXT>
</DOC>
