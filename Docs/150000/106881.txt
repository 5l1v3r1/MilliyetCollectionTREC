<DOC>
<DOCNO> 106881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/siyaset/siy05a.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e yataklık suçlaması 
</HEADLINE>
<TEXT>

MHP, "Öcalan'ın İmralı'dan F Tipi'ne gönderilmesi" teklifine yanıt vermeyen Başbakan Ecevit'i "yardım ve yataklıkla" suçladı 
     ANKARA Milliyet 

     MHP, terörist Abdullah Öcalan'ı Türkiye'ye getiren hükümetin başında yer alan Başbakan Bülent Ecevit hakkında suç duyurusunda bulundu. MHP Genel Başkan Yardımcısı Şevket Bülent Yahnici, Abdullah Öcalan'ın İmralı Cezaevi'nden KADEK'i yönettiğini belirterek Başbakan, Adalet Bakanı ve İmralı Savcısı'nı "yardım ve yataklıkla" suçladı. Yahnici, basın toplantısında, Öcalan'ın İmralı'dan F Tipi Cezaevine gönderilmesi için Başbakan'a mektup yazdığını ve hala yanıt alamadığını söyledi. 
     Öcalan konusunda tek bir adımın bile atılmadığını ifade eden Yahnici Ecevit, dönemin Adalet Bakanı Hikmet Sami Türk ve yeni bakan Aysel Çelikel'in de Öcalan'ın "özellikli mahkum" olduğu ve güvenlik açısından İmralı'da kalmasının yararlı olduğu görüşünü savunduğunu anımsattı. Yahnici, "İmralı'da yatanın güvenliği sağlanıyor ama devletin güvenliği sağlanamıyor" diye konuştu. Öcalan'ın imralı'dan devleti tehdit ettiğini belirten Yahnici, sözlerini şöyle sürdürdü 
     
     'CEVAP ALAMIYORUZ' 
     "Apo'nun ulusal ve uluslararası yayın organlarındaki demeçleriyle nasıl haberleştiğini, demeçlerinin nasıl yayınlandığını, KADEK Genel Başkanı olarak talimatlar verdiğini belgeleriyle Başbakan dahil herkese sunduk. Sorularımıza cevap alamadık. Örgütü içeriden yönetiyor. Köşe yazarı olarak yazı yazıyor. Telgraf gönderiyor. HADEP barajı aşar diyor. ittifaklar için öneride bulunuyor. Biz belgeledik bunun aksini Başbakan, Adalet Bakanı ve İmralı savcısı ispat etmek zorundalar. Çünkü Öcalan'ın İmralı'da kalmasını savunuyorlar." 
     
'Saçma sapan sözler bunlar'      Ecevit ise Yahnici'nin açıklamalarını "saçma sapan şeyler" diye değerlendirdi. Yahnici'nin "popülizim" yaptığı belirten Ecevit, "PKK'ya nasıl yardım ediyormuşuz anlamadım. Apo'yu Türkiye'ye getiren kimdir, herhalde Yahnici de bilir. Böyle seçim popülizmi içinde bu kadar saçma sapan şeyler bile maalesef söyleniyor. Seçim ortamı biraz kaygılı olunca bazı çevreler popülizm içine giriyor" dedi. 
     



 SİYASET 




















</TEXT>
</DOC>
