<DOC>
<DOCNO> 133962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/ekonomi/aeko.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Evet, halk ödedi 
</HEADLINE>
<TEXT>

Türkiye, bankasını batıran ve devlete 5.2 milyar dolar maliyet yükleyen Mehmet Emin Karamehmet’i konuşuyor. Sanayi Bakanı ise dün şu açıklamayı yaptı Banka batıklarının ülkeye maliyeti 60 milyar dolar. Bu para halkın cebinden çıkıyor 
     ANKARA Milliyet 

     Türkiye, BDDK ile Çukurova Grubu’nun yaptığı ballı anlaşmayı konuşuyor. Anlaşmaya göre Karamehmet, batırdığı Pamukbank’tan 300 milyon dolar yeni kredi alıyor. Geri ödemeyi 15 yıla yayıyor. Bu parayla da, bankalardaki hacizli Turkcell hisselerini, çok düşük değerden üzerine geçiriyor. 
     BDDK ile Çukurova Grubu arasındaki anlaşmadaki bir başka vurgun ise şöyle yaşanıyor 
     213 milyon dolar zarar eden, 520 milyon dolar borcu olan Digitürk gibi şirketlere Yapı Kredi 15 gün önce 93.5 milyon dolar aktardı. üstelik bu kredi verilirken, BDDK’nın atadığı yöneticiler de Yapı Kredi yönetimindeydi. 
     
     Teşekkür ziyareti 
     BDDK şimdi bu şirketlerden doğan borcu da 15 yıla yayıp, Karamehmet’e bir iyilik daha yaptı. Mehmet Emin Karamehmet, önceki gün, kendisini 5.2 milyar dolar borçtan kurtaran BDDK’ya teşekkür ziyaretinde bulundu. 
     Bu arada, Sanayi ve Ticaret Bakanı Ali Coşkun, bankaların sağlıklı bir yapıya dönüştürülmesi gerektiğini belirterek, "Bankalar, krizde büyük bir sarsıntı geçirdi. Bunun faturası da millete 60 milyar dolara mal oldu. Bankalar şu anda titrediler ama hala kendilerine gelemediler" dedi. 
     
     Siyasetçilerin rolü 
     Ankara Sanayi Odası’nın ASO Meclis Toplantısı’nda konuşan Coşkun, faizin ve enflasyonun hükümetin inisiyatifinden çıkarıldığını kaydederek, şunları söyledi "Bir üst kurullar, kurumlar ve kurallar ülkesi haline geliyoruz. Bankalarla ilgili kararlara siyasi otorite olarak doğrudan müdahale edemiyoruz. Ama yönlendirmeye çalışıyoruz." 
     

</TEXT>
</DOC>
