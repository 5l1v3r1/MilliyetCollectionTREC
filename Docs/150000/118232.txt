<DOC>
<DOCNO> 118232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun14.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda Venedik'te evlenmek... 
</HEADLINE>
<TEXT>

     İtalya'nın kuzeyinde yer alan Avrupa'nın en romantik kentlerinden biri Venedik'te evlenmek artık moda oldu. 
     Venedik Belediyesi tarafından başlatılan girişimle yerli ve yabancılara, Büyük Kanal üzerinde bulunan Palazza Cavalli malikanesinde ''rüya gibi bir evlilik'' olanağı sağlanıyor. 
     1 yıl önce başlayan inisiyatifle dünyanın dört bir yanından çiftlere Venedik'te ''evet'' deme olanağı verilirken 2001 yılında 360'ı yabancı toplam 570 çiftin Palazzo Cavalli'de evlendiği belirtildi. 
     16. yüzyılda yapılan ve Rönesans mimarisine göre 3 katlı inşa edilen Palazzo Cavalli malikanesi, adını o zamanlar burada oturan Cavalli ailesinden almış. 
     Malikanede, Venedikli ressam Luigi Nono'nun 1909 yılında yaptığı Le Nozze D'oro Altın düğün adlı 120 cm'ye 207 cm ölçülerinde tablosuyla birçok orjinal seramik ve mobilya bulunuyor. 
     Rialto Köprüsü'ne bakan bu malikanede evlilikler için Venedik Belediyesi, AB üyesi ve AB dışı vatandaşlara farklı fiyatlar veriyor. 
     Belediye'den verilen rakamlara göre pazartesi-cumartesi günleri saat 08.45-13.00 arasında evlenen AB vatandaşları 309.87 Euro, olmayandan da 1239.50 Euro ödüyor. 
     Bu saatler dışında evlenmek isteyenlerden ise AB dışındakilerden 3098.74 Euro, AB vatandaşlarından 1239.50 Euro isteniyor. 
     Venedik Belediyesi, İtalya dışından olan tüm çiftlerin bulundukları yerlerdeki İtalyan konsolosluklarına başvurarak, gerekli evrakı getirdiğinde evlilik kayıtlarının yapılacağını bildirdi. 
     Palazzo Cavalli'de evlenmek isteyenler, internette www.comune.venezia.it adresine girerek, rezervasyon yapabiliyor. 
     





</TEXT>
</DOC>
