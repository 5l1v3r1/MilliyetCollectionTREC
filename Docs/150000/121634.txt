<DOC>
<DOCNO> 121634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo23.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...OYAK Renault'ta Efes Pilsen maçı hazırlıkları... 
</HEADLINE>
<TEXT>

     Basketbol Erkekler Birinci Ligi'nde mücadele eden OYAK Renault, 30 Kasım Cumartesi günü Efes Pilsen ile yapacağı maçın hazırlıklarını sürdürüyor. 
     OYAK Renault Antrenörü Yücel Platin, yaptığı açıklamada, Efes Pilsen'in ligin en güçlü ekiplerinden biri olduğunu, ancak kendilerinin bu maça da her zaman olduğu gubu mutlak galibiyet parolasıyla çıkacağını söyledi. 
     Ligde tüm maçları tek tek ele aldıklarını anlatan Platin, ''Bu açıdan bakarsak, Efes Pilsen maçını da ayrı değerlendirdik. Ancak, bu maçın da bizim açımızdan Telekom ile oynadığımız maçtan bir farkı yok'' dedi. 
     Platin, milli maçlar nedeniyle lige verilen arayı çok iyi değerlendirdiklerini anlatarak, şöyle konuştu 
     ''3 haftalık arada antrenmanların yanı sıra hazırlık maçları da oynadık. Rakip güçlü ve özel önlemler almamız gerekiyor. Öncelikle, Efes Pilsen yüksek şut yüzdesiyle oynayan bir ekip. Bunu engellemeli ve dirençli savunma yapmalıyız. Efes Pilsen gibi güçlü bir takımı yenmek için önce ona saygı duymak lazım. Biz de rakibin gücünü biliyor, saygı duyuyoruz ama korkmuyoruz.'' 

     
</TEXT>
</DOC>
