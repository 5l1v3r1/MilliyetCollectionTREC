<DOC>
<DOCNO> 132381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun16.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da uluslararası rüşvet iddiası... 
</HEADLINE>
<TEXT>

     İngiltere'de yayımlanan The Guardian gazetesi, Libya'nın uluslararası alanda yıllardır süren yalnızlığına son verebilmek için, İngiltere'de iktidarda bulunan ve para sıkıntısı çeken İşçi Partisi'ne bağışta bulunmayı teklif ettiğini öne sürdü. 
     Gazetenin haberinde, İşçi Partisi yönetiminin, teklifi anında, hiç üzerinde düşünmeden reddettiği belirtilerek, ''Ancak araştırmalarımız gösteriyor ki, Libya'nın yakın zamanda yeni girişimleri de olmuş, bunun için perde arkasında bazı çalışmalar yapılmış ve bazı gizli kanallar kullanılmış'' denildi. 
     Son girişimler arasında İngiltere'nin silah sanayii ve havacılık alanındaki devi BAE Systems adlı şirketle yapılacak bol paralı anlaşmaların da bulunduğu belirtilen haberde, Libya lideri Muammer Kaddafi'nin biyografisinin İngiltere'de yayımlanmasının da yakınlaşma çabaları çerçevesinde ortaya çıktığı ifade edildi. 
     





</TEXT>
</DOC>
