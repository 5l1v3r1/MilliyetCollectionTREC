<DOC>
<DOCNO> 104437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo11.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Milli Takımı başarıyı hedefliyor 
</HEADLINE>
<TEXT>

     ABD'nin Indianapolis kentinde düzenlenecek 14. Dünya Erkekler Basketbol Şampiyonası finallerine saatler kalırken, şampiyonada mücadele edecek A Milli Takım, 52 günlük büyük yolculuğunun ardından maçlarını beklemeye başladı. 
     Şampiyonada B Grubu'nda Porto Riko, Brezilya ve Lübnan ile karşılaşacak milliler, 52 günlük yoğun çalışma temposunun ardından şampiyonada başarıyı hedefliyor. 
     A Milli Basketbol Takımı, 8 Temmuz'da startını verdiği kamp dönemi boyunca 57 antrenmanda 117 saatlik bir çalışma yaptı. Milliler, bu dönemde 8 saat atletizm, 22 saat halter, 8 saat kondisyon, 8 saat bireysel fundamental, 17 saat şut ve 54 saat de basketbol çalışması yaptı. 
     Milliler, kamp boyunca İstanbul, İtalya, Yugoslavya ile şampiyonanın yapılacağı ABD'de bir yandan antrenman yapıp bir yandan da hazırlık maçları oynadı. 
     
     BÜYÜK YOLCULUK, 19 OYUNCUYLA BAŞLADI 
     A Milli Takım, hazırlık çalışmalarına 19 oyuncuyla başlarken, bu sayı ABD öncesi 14'e indi. 
     Millilerde ilk etapta Alper Yılmaz, Arda Vekiloğlu, Ender Arslan ve Fatih Solak kadrodan çıkarılırken, ABD'ye hareket öncesi de Kerem Gönlüm takımdan ayrıldı. 
     Ufuk ile Tutku'nun da çıkarılmasıyla yarın başlayacak şampiyonada mücadele edecek kadro 12'ye inmiş oldu. 
     
     YAŞANAN ŞANSSIZLIKLAR TEKNİK HEYETİ ZOR DURUMDA BIRAKTI 
     ''12 Dev Adam''ın uzun hazırlık dönemi boyunca şansızlıklar yaşaması, teknik heyeti zor durumda bıraktı. 
     Efes Pilsen İstanbul World Cup Turnuvası öncesi sağ el tarak kemiği kırılan Hüseyin Beşok'un sakatlığıyla büyük şok yaşayan teknik heyet, turnuvada da İbrahim Kutluay'ın burnunun kırılması sonrası bir şok daha yaşadı. 
     Hüseyin, geçirdiği sakatlık sonrası birçok hazırlık maçında oynayamazken, İbrahim de Brezilya ile yapılan ilk maçta burnunun kırılmasıyla takımdan uzun süre ayrı kaldı. İbrahim, ancak ABD'de yapılan hazırlık maçında forma giyebildi. 
     Millilerin uzun hazırlık döneminde ayrıca Kerem Tunçeri, Mirsad ve Hidayet de sakatlık geçirirken, Mehmet ve Harun ise yedikleri besinlerden zehirlendi. 
     ''12 Dev Adam''da şampiyonaya 1 gün kala Mirsad'ın sakatlığı sürüyor. 
     Bu arada şampiyona hazırlıklarına başlayan Türkiye'de, Milli Takımlar Sorumlusu Kemal Dinçer, yardımcı antrenörler Tolga Öngören ve Murat Özyer'in de görevlerinden ayrılması ayrı bir sıkıntı oldu. 
     Öte yandan A Milli Takım'ın ABD'ye gitmesi sonrası başantrenör Aydın Örs'ün ağabeyi Erol Örs'ün Ankara'da vefat etmesi de takımda üzüntü yarattı. 
     





</TEXT>
</DOC>
