<DOC>
<DOCNO> 117053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/guncel/gun02.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü seçimzedeler iş arıyor 
</HEADLINE>
<TEXT>

Büyük umutlarla aday oldukları partilerinin ülke barajına takılmasıyla boşta kalan flaş isimler, şimdi kendi geleceklerini planlıyor. Işıkara okula, Ediz Hun eve dönmeyi düşünüyor 
     SERHAT OĞUZ İstanbul 

     Baraj altında kalan partilerin flaş adayları, hem seçim şokunu atlatmaya, hem de "Şimdi ne yapacağız " sorusuna yanıt bulmaya çalışıyorlar. Kimisi üniversiteye dönmeyi, kimisi de ticarete atılmayı planlıyor. 
     Seçim depreminin altında ezilen ANAP’ın adayı Prof. Ahmet Mete Işıkara da 3 Kasım gecesi şokunu yaşayan isimlerden. Işıkara, ANAP’ın baraj altında kalacağını zannetmediği için sonuçlara şaşırdığını söyledi. 
     Yenilgiye, depreme karşı hazırladığı projeleri hayata geçirme şansı bulamadığı için çok üzüldüğünü belirten Işıkara, "Şimdi ne karar vereceğimi tam bilmiyorum. Boğaziçi Üniversitesi’ne öğretim üyesi olarak dönebilirim. Bu hakkım var. Siyasi gelecek hakkında bir fikrim yok. Ancak, bir süre sonra Mesut Yılmaz’la görüşeceğim ve gördüğüm yanlışlıkları ileteceğim" dedi. 
     
     DUYGUSAL YAKLAŞMIŞIZ’ 
     Miting alanlarındaki tezahüratı görünce, ANAP’ın baraj sorunu olmayacağı düşüncesine kapıldığını anlatan Ediz Hun ise seçim sonucunu şöyle yorumladı "Duygusal yaklaşmışız. Bu yüzden sonuçlar karşısında şok yaşadım denebilir. Uzun yıllar Ankara’da yaşadığım için ailemden uzak kalmıştım. Şimdi onlara daha çok vakit ayırabileceğim. Artık istifa edip siyaseti yeni arkadaşlara bırakmamız lazım." 
     
     BU SONUCU GÖZE ALMIŞTIM’ 
     SP’nin tecrübeli siyasetçisi Mukadder Başeğmez de artık parlamento dışında bir yaşam sürdürecek. Partisinin "ya yüzde 2 ya da 22 oranında oy alacağını " tahmin ettiğini belirten Başeğmez, "Yarım puan farkla tutturmuşum. Bu yüzden sürpriz olmadı. Bunu göze alarak SP’yle devam etmiştim. Ben Erdoğan’ın başarılı olmasını isterim. Bundan sonra anladığım iş olan tekstil piyasasına gireceğim" dedi. 
     YTP’li Perihan Yılmaz, sonuçlara şaşırmadığını söylüyor. Siyasete devam kararı alan Yılmaz, şöyle konuştu "Parti broşürleri dağıtırken, AKP’yi istediklerini görüyordum. Karşı görüştekiler de CHP’ye vermekte ısrarlıydılar. Hangi birini değiştireceksiniz ki " 
     
DEHAP Kazdıkları kuyuya düştüler      DİYARBAKIR DHA 

     Seçimlerde ağırlıklı olarak Güneydoğu Anadolu’dan oy alan DEHAP, TBMM’ye girmelerini önlemek için yüzde 10 barajını düşürmeyen siyasi partilerin kendi kazdıkları kuyuya düştüğünü söyledi. Ortak açıklama yapan DEHAP adayları adına söz alan Avukat Mahmut Şakar, yüzde 10’luk barajdan tüm partiler yakındığı halde bu oranın düşürülmediğini belirtti. Şakar, "Bu sonuçlar Türkiye’nin daha demokratik bir seçime ihtiyacı olduğunu ortaya çıkardı" diye konuştu. 
     



 GÜNCEL 














</TEXT>
</DOC>
