<DOC>
<DOCNO> 107424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/soneko27.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince "Kriz aşılamadı..." 
</HEADLINE>
<TEXT>

     Türkiye Bankalar Birliği TBB Başkanı ve İş Bankası Genel Müdürü Ersin Özince, ikinci çeyrekte kaydedilen yüksek oranlı büyümenin ekonomik krizin aşıldığı anlamına gelmediğini bildirdi. 
     Özince, ODTÜ Ekonomi Kongresi kapsamında düzenlenen "Krizden Büyümeye Ne Yapmalı" konulu panelde konuştu. 
     Özince, Türkiye'nin uzun yıllardır ekonomik krizde olduğunu belirterek, "Şu anda da kriz geçmiş değil. Büyüme bununla ilişkili ama büyüme olunca da krizlerin geçeceğini sanmıyorum" dedi. 
     Büyümenin ekonominin bütünündeki krizi çözeceği konusunda kaygıları bulunduğunu ifade eden Özince, "ekonomik büyüme-ekonomik gelişme" ayrımına dikkat çekerek, asıl göstergenin GSMH'de artış değil, refahın yaygınlaşması ve eşit biçimde dağılması olduğunu vurguladı. 
     Ersin Özince, serbest piyasa ekonomisinin istikrarlı, adil ve rekabetçi olması gerektiğini, iyi çalışması için herşeyden önce toplumun buna inanç ve tahammülünün gerektiğini belirterek, "Güçlü ekonomiye geçiş ancak güçlü toplumsal iradeyle olur" dedi. 
     Özince, Türkiye'nin ekonomik kimliği üzerinde tereddüt olmaması gerektiğini ifade ederek, "Kimse tarafından ödül istenmemeli ve kimseye ödül verilmemeli" diye konuştu. 
     Kayıtdışı ekonominin her türlü adalet duygusunu zedelediğini, değer erozyonuna yol açtığını, istikrarsızlığı körüklediğini belirten Özince, buna karşı etkili bir mücadele verilmesini istedi. Özince, cumhuriyetin sınırlarına olduğu kadar, ekonominin sınırlarına da özenli olunmasını isterken, "Kayıtdışı giderilmedikçe, mali sistem bundan olumsuz etkilenecektir" dedi. 
     Kamu kesiminin küçültülmesi kavramının Türkiye'de fazlaca idealize edildiğini ifade eden Özince, "Ama, şartlar nedeniyle bu yapılamıyorsa, örneğin özelleştirme yapılamıyorsa, bunlar kamunun etkinleştirilmesi ve verimlileştirilmesi çabalarını olumsuz etkilememeli" diye konuştu. 
     





</TEXT>
</DOC>
