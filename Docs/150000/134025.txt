<DOC>
<DOCNO> 134025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/yasam/yas06.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini öldürmek için her şeyi yaptı 
</HEADLINE>
<TEXT>

Gece yarısına kadar içtiği yetmemiş gibi direksiyon başında da içmeye devam eden sürücü, önce direğe, sonra bariyere girdi 
     ŞAKİR AYDIN İstanbul 

     Erkan Ünlü, sevgilisi Aynur Peker’le önceki akşam Beyoğlu’ndaki bir bara giderek geç saatlere kadar eğlendi. Peker, bar çıkışı sevgilisine otomobille dolaşmayı teklif etti. "Geç oldu, beni eve bırak" yanıtını alınca sinirlenen Ünlü, 34 URT 36 plakalı BMW otomobilinin direksiyonuna geçerek Fatih’e doğru yola çıktı. 
     Bu sırada otomobilde sevgilisi Aynur Peker’le tartışan Ünlü, bir yandan birasını yudumlarken otomobilinin hızını da iyice artırdı. Unkapanı Köprüsü’nü geçerken kontrolden çıkan araç, önce aydınlatma direğine, ardından da bariyere çarparak takla attı. Ünlü ve Peker, yaklaşık 10 metre sürüklenen araçta sıkıştı. 
     Vatandaşların yardımıyla araçtan çıkarılan Aynur Peker, bir taksiyle Haseki Hastanesi’ne götürüldü. Olay yerine gelen itfaiye ekibi, otomobilin tavanını demir makasla kesmeye çalışırken, sağlık görevlileri Ünlü’nün hayatını kaybettiğini belirledi. Yaklaşık yarım saat süren çalışmalar sonucu çıkarılan ceset, Haseki Hastanesi morguna gönderildi. Otomobilde yapılan aramada ise bir bira şişesi bulundu. 
     



 YAŞAM 






















</TEXT>
</DOC>
