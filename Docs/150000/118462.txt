<DOC>
<DOCNO> 118462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo01.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 5 eksikle İspanya'ya gitti... 
</HEADLINE>
<TEXT>

     Galatasaray, Barcelona ile yarın yapacağı Avrupa Şampiyonlar Ligi H Grubu 6. maçı için bu sabah İspanya'ya gitti. 
     Sarı-kırmızılı ekipte sakatlıkları bulunan Ümit Davala, Ümit Karan, Emre ve Kerem'in yanı sıra, takımdan ayrılmak istediğini açıklayan Felipe, kafilede yer almadı. 
     Bu arada, Galatasaray kafilesini havalimanına getirecek otobüsün şöförünün rahatsızlanması nedeniyle, teknik heyet ve futbolcular havalimanına özel araç ve taksilerle gelmek zorunda kaldı. 
     Kulüp başkanı Özhan Canaydın ve yönetim kurulu üyeleri, sarı-kırmızılı camia için büyük önem taşıyan maç öncesi takımı yalnız bırakmazken, Canaydın'ın sabah erken saatlerde havalimanına gelmesi dikkat çekti. 
     Öte yandan, futbolcular havalimanına girerken dedektörlerle aranırken, Adanaspor maçında bir pozisyonda Halilagiç ile çarpışan Hasan'ın gözünün altının morardığı gözlendi. 
     
     DÜRÜST "YENMEYE GİDİYORUZ" 
     Galatasaray Kulübü İkinci Başkanı ve Basın Sözcüsü Ali Dürüst, Avrupa Şampiyonlar Ligi'nde Barcelona ile oynayacakları karşılaşmaya mutlak galibiyet parolası ile çıkacaklarını söyledi. 
     Dürüst, Atatürk Havalimanı'nda A.A muhabirine yaptığı açıklamada, Avrupa Şampiyonlar Ligi'nde yollarına devam etmek için galip gelmek zorunda olduklarını dile getirerek, ''Amacımız Barcelona'yı kendi evinde yenmek. Daha sonra da Lokomotiv Moskova-Club Brugge maçının sonucunu bekleyeceğiz. Umarım herşey istediğimiz gibi olur'' dedi. 
     
     FELİPE'NİN DURUMU VE HAKAN ŞÜKÜR 
     Takımdan ayrılmak isteyen Felipe'nin durumuna da açıklık getiren Dürüst, bu oyuncunun 2 gün önce Fatih Terim'e başvuruda bulunup, Türkiye'ye adapte olamadığını belirterek gitmek istediğini söylediğini kaydetti. 
     Dürüst, şöyle konuştu 
     ''Felipe, Terim'e gidip Benden fayda bulamazsınız, ayrılmak istiyorum demiş. Biz şu anda kendisinin menajeri ile görüşme yapmadık. Barcelona maçının sonrasında gerekli temasları yapıp, olayı karara bağlayacağız. Ancak kendisi gitmek istiyor.'' Hakan Şükür ile herhangi bir görüşmelerinin bulunmadığını da ifade eden Ali Dürüst, Ümit Davala, Ümit Karan ve Emre Aşık'ın kadrodışı olmadıklarını, oyuncuların sakatlıklarını nedeniyle İspanya'ya götürülmediklerini söyledi. 
     Dürüst son olarak, Fenerbahçe ile yaptıkları maçın iptali konusunda Futbol Federasyonu'na herhangi bir başvuruda bulunmadıklarını, sadece konuyla ilgili hassasiyetlerini kamuoyuna açıkladıklarını söyledi. 
     





</TEXT>
</DOC>
