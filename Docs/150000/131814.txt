<DOC>
<DOCNO> 131814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun18.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Kilisesi Başpiskoposu Türkiye'nin Avrupa'da yeri yok. 
</HEADLINE>
<TEXT>

     Yunanistan Kilisesi Başpiskoposu Hristodulos, ''Türkiye'nin Avrupa kültürüne verecek hiçbir şeyi olmadığını'' iddia etti ve ''Ankara'nın AB üyeliğine karşı olduğunu'' söyledi. 
     Hristodulos, başkent Atina'da pazar ayininde yaptığı konuşmada, ''Türkiye'nin Avrupa'daki varlığının sadece barbarlık, kan ve yağmalama şeklinde olduğunu'' ileri sürdü. 
     ''Türkiye'nin artık silah zoruyla değil, nüfus çokluğundan ve bazılarının daha çok kar sağlamayı amaçladığı pazarından yararlanarak Avrupa'ya girmeyi amaçladığını'' savunan Hristodulos, ''Türkiye gerçek bir Avrupa ülkesi mi de böyle bir istekte bulunabiliyor Birçok kişi Türkiye'nin 16. yüzyıldan beri Avrupa'da varlığını hissettirdiğini söylüyor. Ancak tarih gösteriyor ki, bu varlık kültürel olarak değil, barbarlığa, yağmalamalara ve kana bulanmış bir şekildedir'' diye konuştu. 
     AB'nin yarı Müslüman bir topluluk olması gerektiği şeklindeki görüşlerin Yunan halkı tarafından kabul edilmediğini kaydeden Hristodulos, ''Gerçekler, Türkiye'nin AB üyesi olmaması gerektiğini göstermektedir. Çünkü Türkiye'nin Avrupa kültürüne verecek hiçbir şeyi yoktur, daha önce de olmadığı gibi'' dedi. 
     Türkiye'nin AB üyeliğine kabul edilmesi durumunda, Mısır, İsrail ve Suriye gibi başka Akdeniz ülkelerinin üyelik başvurularının reddedilemeyeceğini öne süren Hristodulos, bunun Avrupa için bir sorun oluşturacağını savundu. 
     Hristodulos, ''Tüm Avrupa'nın içine sürüklendiği çıkmaz işte budur'' dedi. 
     Konuşmasında, ''Yunan halkının daha güçlü Avrupa ülkeleri tarafından asimile edilme tehlikesi bulunduğunu'' da ileri süren Hristodulos, ''Yunan Ortodoks ve Yunan Hıristiyanlığı geleneğinden daha değerli ve asil hiçbir şey yoktur'' diye konuştu. 
     





</TEXT>
</DOC>
