<DOC>
<DOCNO> 113518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur15.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgücünde eğitim düzeyi yükseliyor... 
</HEADLINE>
<TEXT>

     Türkiye'deki iş gücünün eğitim düzeyinin giderek arttığı, ancak buna rağmen, eğitim seviyesi düşük işçilerin oranının yüksek olduğu bildirildi. 
     İş-Kur'un yayımladığı Ulusal Gözlemevi Raporu'nda, Türkiye'de, 1988-2001 yılları arasında, iş gücünün eğitim düzeyinde sürekli iyileşme görüldüğü belirtilerek, bu dönemde, okur yazar olmayan erkek işçilerin aktif nüfus içindeki payının yüzde 10'dan yüzde 4'e indiği belirtildi. 
     Raporda, Türkiye'deki iş gücünün büyük kısmını hala ilkokul mezunlarının oluşturduğu ve eğitim düzeyindeki iyileşmenin düşük olduğu ifade edilerek, bu durumun, iş gücü piyasaları ve sürekli mesleki eğitimin önünde engel oluşturduğuna vurgulandı. 
     Raporda, üniversite mezunlarının, erkek işgücü içindeki oranının da aynı dönemde yüzde 5'ten yüzde 8.4'e yükseldiğine işaret edildi. 
     Türkiye'de, kentlerdeki 10 milyon erkek çalışana karşı kırsal alanda 6.4 milyon erkek çalışan bulduğu belirtilen raporda, kırsal kesimdeki diplomasızların, kentlerdekilerin üç katı olduğu ifade edildi. 
     
     KADINLARIN DURUMU 
     Erkekler için görülen eğilimlerin kadınlar için de söz konusu olduğu belirtilen raporda, 1988'de, kadın işçilerin yüzde 39'unu diplomasızların ve okuryazar olmayanların oluşturduğu, ancak bu oranın, dönem içinde yüzde 23'e kadar düştüğü kaydedildi. 
     Üniversite mezunlarındaki artışın kadınlarda erkeklerden daha yüksek olduğu vurgulanan raporda, 1988-2001 arasında, üniversite mezunu kadınların oranının yüzde 4'ten yüzde 11.5'e çıktığı bildirildi. 
     Her şeye rağmen, kadınların eğitim durumunun da yeterli olmadığı kaydedilen raporda, Türkiye'deki kadın çalışanların yüzde 70'inin ilkokul mezunu veya daha aşağı düzeyde eğitimli oldukları ifade edildi. 
     Raporda, kırsal kesimdeki toplam 3.5 milyon kadın iş gücünün 2 milyonu sadece ilkokul diplomasına sahip iken, bir milyonunun okuma yazma bilmediği belirtildi. 
     
     2020'DE DEMOGRAFİK FIRSAT PENCERESİ 
     Ulusal Gözlemevi Raporu'nda, 2020 yılında, Türkiye'nin toplam nüfusunun yüzde 70'inin çalışma yaşı sınırları içinde olacağı kaydedilerek, bu oluşuma, ''demografik fırsat penceresi'' denildiği belirtildi. 
     Japonya ve Güney Kore'de yaşanan hızlı büyüme dönemlerinin, aktif nüfusun belirgin biçimde arttığı dönemlere rastladığı ifade edilen raporda, Türkiye'nin, demografik fırsat penceresini, Asya ülkelerinin yaptığı gibi hem eğitim hem de teknoloji politikalarını eş zamanlı uygulayarak iyi kullanması gerektiği vurgulandı. 
     





</TEXT>
</DOC>
