<DOC>
<DOCNO> 122865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sonspo05.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlu futbolcular hala zafer sarhoşu... 
</HEADLINE>
<TEXT>

     Türkiye Kupası'nda Fenerbahçe'yi eleyerek sürpriz yapan İkinci Lig A Kategorisi takımlarından Konyaspor, tekrar lige konsantre olmaya çalışıyor. 
     Teknik Direktör Hüsnü Özkara, Fenerbahçe karşısında alınan tarihi başarının kendilerini çok mutlu ettiğini, ancak oyuncularının Fenerbahçe maçını unutup, lige konsantre olmaları gerektiğini söyledi. 
     Dünü dinlenerek geçiren takımın, bugün hafta sonunda Sakaryaspor'la yapacağı maçın hazırlıklarına başladığını belirten Özkara, ''Büyük maçlardan sonraki ilk karşılaşma her zaman çok risklidir. Bu nedenle oyuncularımla, mutluluk rehavetinden kurtulup bizim için büyük önem taşıyan bu maça konsantre olmaları için özel olarak görüşüyorum'' dedi. Konyaspor'un Süper Lig hedefine ulaşabilecek güçte bir takım olduğunu dile getiren Özkara, Türkiye Kupası maçlarını da ligle beraber dengeli bir şekilde götüreceklerini belirtti. 
     Özkara, seyirciden, Fenerbahçe maçında gösterdiği desteği, hafta sonu Sakaryaspor maçında da beklediklerini söyledi. 
     





</TEXT>
</DOC>
