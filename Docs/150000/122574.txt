<DOC>
<DOCNO> 122574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/guncel/gun20.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bornozla can pazarı 
</HEADLINE>
<TEXT>

İstanbul Çırağan Kempinski Oteli’nin saunasında sabaha karşı yangın çıktı. Müşteriler, giyinmeye bile fırsat bulamadan canlarını dışarı attı 
     ŞAKİR AYDIN İstanbul 

     Turizm işletmecileri tarafından dünyanın en iyi otelleri arasında gösterilen İstanbul’da Boğaz kenarındaki Çırağan Kempinski, büyük bir yangın tehlikesi atlattı. Altı katlı otelde, önceki sabaha karşı saat 03.00 sıralarında saunanın bulunduğu bodrum katında yangın çıktı. İtfaiyeye durumu bildiren otel personeli, yangını kendi çabalarıyla söndürmeye çalıştı. Ancak yoğun duman, kısa sürede yükselerek üst katları etkisi altına aldı. 
     
     ALARM PANİK YARATTI 
     Bu sırada otelin tüm katlarında çalan yangın alarmı üzerine, çoğunluğunu turistlerin oluşturduğu müşteriler paniğe kapıldı. Müşterilerin çoğu, giyinmeye bile fırsat bulamadan bornozla dışarı çıkarken, bazıları da ellerinden tuttukları, kucaklarında taşıdıkları küçük çocuklarını dumandan etkilenmeden dışarı çıkartabilmek için büyük çaba harcadı. Otel personeli ise paniğe kapılan müşterileri sakinleştirerek, otelin Boğaz tarafındaki bahçesine çıkmalarını sağladı. 
     
     ÇIKIŞ NEDENİ BELİRSİZ 
     Beşiktaş ve Beyoğlu itfaiye ekiplerinin müdahalesi sonucu kısa sürede kontrol altına alınan yangın, daha sonra tamamen söndürüldü. Oteli kaplayan yoğun duman ise ancak iki saatte tahliye edilebildi. Otel müşterilerinin korkulu anlar yaşamasına neden olan yangın sonucu, otelin sauna bölümünde maddi hasar meydana geldiği, yangının çıkış nedeninin belirlenmesine çalışıldığı açıklandı. 
     



 GÜNCEL 




















</TEXT>
</DOC>
