<DOC>
<DOCNO> 111841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo01.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Beşiktaş beraberliğine seviniyor... 
</HEADLINE>
<TEXT>

     Gaziantepspor Kulübü Profesyonel Futbol Şube Sorumlusu Asım Atmaz, Beşiktaş karşısında iyi bir oyun ortaya koyduklarını belirterek, ''Güçlü rakipten bir puanı aldık, galip de gelebilirdik'' dedi. 
     Atmaz, yaptığı açıklamada, Beşiktaş karşısında onurlu ve cesur bir futbol ortaya koyduklarını, eleştirilere katılmadığını söyledi. 
     Beşiktaş'ın UEFA Kupası'nda Bosna Hersek'in Sarajevo takımını 5-0 yenerek tur atladığını ve bu moralle karşılarına çıktığını anımsatan Atmaz, şöyle konuştu 
     ''Averajla Beşiktaş'ın üstünde bir sırada karşılaşmaya çıktık. Eğer yenseydik Galatasaray'ın berabere kalması nedeniyle lider olacaktık. Genç oyuncularımız deplasmanda olmalarına rağmen onurlu, cesur ve güzel bir futbol ortaya koydu. Elbette ki, savunma ağırlıklı bir oyun oynayacaktık. 
     Deplasmanda oynadığımız bir karşılaşmada kalemizi tümüyle rakibe açacak halimiz yoktu. Çok temkinli bir oyun sergiledik. Rakipten puan aldık. Bizim iyi ve cesur oyunumuza karşın rakip oyunu çirkinleştirmeye çalıştı. Hakem rakip oyuncuların en az iki kırmızı kartlık pozisyonunu görmezden geldi.'' Milli maç nedeniyle lige verilen arayı en iyi şekilde değerlendireceklerini anlatan Atmaz, konuşmasını şöyle tamamladı 
     ''Cumartesi veya pazar günü Adanaspor, Malatyaspor veya Elazığspor takımlarının biriyle hazırlık maçı yapacağız. Sakat olan Preko bu hafta ameliyat olacak. Preko, ancak ikinci yarının başında takımda yerini alır.'' Bu arada, Gaziantepspor altyapı antrenörlerinin, Bosna-Hersek, Brezilya ve Hırvatistan'da, bonservisi elinde olan bazı oyuncuları izlemeye aldığı öğrenildi. 
     





</TEXT>
</DOC>
