<DOC>
<DOCNO> 133952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur26.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bikinili reklam panosu için imza kampanyası... 
</HEADLINE>
<TEXT>

     Fatih'te kuaför dükkanı işleten Yaşar Yağcı adlı vatandaş, Atatürk Havalimanı'nda bulunan dünyaca ünlü top model Adriana Karembeu'nun bikinili fotoğrafının yer aldığı reklam panosunun hac dönemi boyunca kaldırılması için imza kampanyası başlattı. 
     Havalimanı Dış Hatlar Terminali'nde hacı adaylarından imza toplayan Yağcı, gazetecilere yaptığı açıklamada, 2 gün önce haca giden yakınlarını uğurlamak üzere terminale geldiğini belirterek, söz konusu panoyu gördükten sonra böyle bir kampanyayı başlatmaya karar verdiğini söyledi. 
     Panonun bu şekilde teşhir edilmesinin ''Türk örf ve adetleriyle bağdaşmadığını'' iddia eden Yağcı, panonun kaldırılması için Reklam Özdenetim Kurulu'na da başvurduğunu bildirdi. 
     Ünlü top model Karembeu'nun fotoğrafının yer aldığı reklam panosunun önü, geçtiğimiz Umre döneminde tepkiler üzerine bir süre kapatılmıştı. 
     





</TEXT>
</DOC>
