<DOC>
<DOCNO> 119104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo29.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de moralsiz idman... 
</HEADLINE>
<TEXT>

     UEFA Kupası 2. tur rövanş maçında deplasmanda Panathinaikos'a farklı skorla yenilerek kupaya veda eden Fenerbahçe, Bursaspor ile yapacağı lig maçının hazırlıklarına moralsiz başladı. 
     Teknik direktör Werner Lorant yönetiminde, Samandıra Tesisleri'nde yapılan antrenmanda, dünkü maçta 90 dakika oynayan futbolcular, koşunun ardından tesislere gitti. 
     Antrenmanda futbolcuların moralsiz olduğu gözlendi. Özellikle dünkü maçta hatalı goller yiyen kaleci Rüştü'nün moralinin çok bozuk olduğu gözlenirken, milli kaleci sahada kısa bir süre koşup, içeriye gitti. 
     Dünkü maçta ayağına darbe alan Fatih ise takımdan ayrı yürüyüş yaptı. Milli futbolcunun, sağ ayak alt baldırında sorun olduğu, durumunun yarın yapılacak kontrolden sonra belli olacağı bildirildi. Panathinaikos maçında omuzuna darbe alan Ceyhun ise antrenmanda koşu yaparken, bu oyuncunun da tedavisinin sürdüğü kaydedildi. 
     İdmanda diğer futbolcular normal çalışmalarını sürdürürken, sakatlığı bulunan İsmail ise yürüyüş yaptı. 
     Antrenman sonrası futbolculara bir süre izin veren Lorant'ın, daha sonra oyuncularını Bursaspor maçı için tesislerde kampa alacağı öğrenildi. 
     Sarı-lacivertliler, yarın sabah basına kapalı yapacakları antrenmanın ardından saat 14.45 uçağıyla Ankara'ya gidecek. Teknik direktör Werner Lorant, Ankara Klas Otel'de bir basın toplantısı düzenleyecek. Fenerbahçe, Bursaspor ile yapacağı lig maçının ardından aynı akşam İstanbul'a dönecek. 

     
</TEXT>
</DOC>
