<DOC>
<DOCNO> 120015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo27.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da, Ağaoğlu da başkanlığa aday... 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, aralık ayında yapılacak olağan genel kurulda başkanlığa adaylığını açıkladığını bildirdi. 
     Ahmet Ağaoğlu, yaptığı yazılı açıklamada, Trabzonspor'un, UEFA'nın 2004 yılına dek tamamlanması zorunlu koştuğu standartları gerçekleştirmek zorunda olduğunu belirterek, ''UEFA standartlarında bir Trabzonspor yaratmak için, bu zorlu dönemeçte Trabzonspor başkanlığına adayım'' diye kaydetti. 
     Trabzonspor için başlattıkları bu konudaki atılımın henüz tamamlanamadığını da ifade eden Ağaoğlu, açıklamada şu görüşlerlere yer verdi 
     ''Özkan Sümer hocamızın başkanlığında, büyük bir inanç ve cesaretle yürüttüğümüz devrim programında üzerime düşen ağır görevleri büyük bir sorumlulukla yerine getirdim. Kulübüm için maddi ve manevi hiçbir özveriden kaçmadım. Bugün Trabzonspor önemli bir karar aşamasına gelmiştir. Ya kendi içine kapanıp ufak tefek başarılarla idare edecek ya da UEFA standartlarında gerçek bir dünya kulübü Trabzonspor olarak dünya futboluna adını yazdıracaktır. Ben, öz değerlerini Trabzonlu olmaktan alan bir işadamı ve spor dostu olarak, UEFA standartlarında bir Trabzonspor yaratmak için, bu zorlu dönemeçte başkanlığına talibim.'' Ağaoğlu, şöyle devam etti 
     ''Kulübümüzün gerçek varlığı olan Trabzonsporlu'lar şundan emin olmalıdır ki, elini taşın altına sokmaktan çekinmeyen ve herbiri Trabzonspor için gerçek birer değer olan çalışma arkadaşlarımızla birlikte, Trabzonspor'un tüm sorunlarını ve çözüm yollarını yakından biliyoruz. Amacımız, kulübümüzün var olan tüm değerlerini baştacı edip Trabzonspor'u bugünkü noktadan sırtlayıp, büyük bir özveriyle en yükseğe çıkarmaktır. Trabzonspor'u ihtirasların tatmin edildiği bir kulüp değil, toplumsal zaferlerin yaşandığı UEFA standarlarında, bir kulüp yapacağız.'' 
     





</TEXT>
</DOC>
