<DOC>
<DOCNO> 113494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo20.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Johnson ''Biz içeride görevimizi yapacağız'' 
</HEADLINE>
<TEXT>

     Fenerbahçe'nin Ganalı futbolcusu Samuel Johnson, Adanaspor maçını seyircisiz oynamalarının kendisi için çok farklı bir duygu olacağını söyledi. 
     Samandıra Tesisleri'nde düzenlediği basın toplantısında konuşan Samuel Johnson, yarınki maçta tribünlerin boş olacağını, ancak taraftarları yine tribünleri doldurmuş olarak düşüneceğini anlatan Johnson, ''Taraftarlar dışarıda, biz ise içeride görevimizi yapıp, Adanaspor maçını kazanacağız. Benim için çok farklı bir duygu olacak. Taraftarların varlığını sürekli yanımızda hissedeceğiz'' diye konuştu. 
     Werner Lorant'ın saha içinde verdiği tüm görevleri yerine getirmeye çalıştığını kaydeden Johnson, ''Benim için mevki ve görev fark etmez. Biliyorum ki ben ve arkadaşlarım, birbirimizin eksiklerini tamamlarız. Saha içinde verilen hiçbir görev benim için fark etmez'' dedi. 
     Johnson, ''Yarın seyirci yok, gol atarsan kime koşacaksın '' biçimindeki bir soruya, ''Bu sefer gol atarsam arkadaşlarıma koşarak sevincimi paylaşacağım'' diye yanıt verdi. 
     
     ''MİLLİ TAKIMA GİTMEM SAKINCALI'' 

     Gana Milli Takımı aday kadrosuna çağrıldığı halde gitmediğini açıklayan Johnson, ülke milli takımına gitmesinin şu an için sakıncalı olduğunu söyledi. 
     Bunun nedenini şu anda açıklayamayacağını anlatan Johnson, ''Onlar beni sürekli çağırıyorlar, gitmeyen benim. Takımımı ve kendimi düşünmek zorundayım. Bunun ne ülkem, ne de milli takım antrenörüyle ilgisi var. Ben Gana'yı çok seviyorum ve Ganalı olmaktan mutluyum. Ülkemde bazen yanlışları söyleyince maalesef hiç hoş karşılanmıyorsunuz. Ben de doğru ve yanlışı ayırıp, üstüne giden bir insanım'' diye konuştu. 
     
     ''ORTEGA, TAKIMA BÜYÜK BİR HAVA GETİRDİ'' 

     Arjantinli yıldız Ariel Ortega'nın transferinin Fenerbahçe'ye büyük bir hava getirdiğini ifade eden Johnson, sarı-lacivertli takımın bu oyuncuyla birlikte şampiyonluk şansının daha da arttığını kaydetti. 
     Ortega'nın Fenerbahçe'de oynamasının, sarı-lacivertli taraftarlara güven verdiğini anlatan Johnson, ''Taraftarlar açısından çok önemli bir olay. Çünkü onlara daha bir güven verdi ve moral hissi uyandırdı. Ortega'nın varlığı takım içinde de motivasyon kaynağı oldu. O'nun gelişi şampiyonluk şansımızı daha da artırdı'' dedi. 
     Ganalı futbolcu, ''Seninle aynı adı taşıyan ve aranan bir kişi yüzünden Almanya'ya girişte sürekli gözaltına alınıyorsun. Bu nedenle ismini değiştirmeyi düşünüyor musun '' biçimindeki bir soruya ise, ''Adımı değiştirmem mümkün değil. Çünkü olay daha ciddi ve önemli bir boyut kazanır. O kişi bir gün bulunursa, çok mutlu olacağım ve rahat edeceğim. O kişiyi tanımayı çok istiyorum'' diye yanıt verdi. 
     Fenerbahçe camiasının sarı-lacivertli takımdan büyük beklentisi olduğunu da anlatan Johnson, UEFA Kupası'nı kazanabilmek için ellerinden gelen herşeyi yapacaklarını ifade ederek, ''Umut ediyorum ki kupayı Türkiye'ye getireceğiz'' diyerek sözlerini tamamladı. 
     





</TEXT>
</DOC>
