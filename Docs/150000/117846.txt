<DOC>
<DOCNO> 117846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur11.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'nun annesi İstanbul'da... 
</HEADLINE>
<TEXT>

     Yunanistan Dışişleri Bakanı Yorgo Papandreu'nun annesi Margarita Papandreu, kurucusu olduğu Türkiye- Yunanistan Barış İçin Kadın Girişimi'nin ''Winpeace'' İstanbul toplantıları için çeşitli mesleklerden oluşan bir grup Yunanlı kadınla birlikte Türkiye'ye geldi. 
     Atina'dan gelen Margarita Papandreu ve beraberindekileri, Atatürk Havalimanı'nda, Winpeace'nin Türkiye'deki kurucularından gazeteci Zeynep Oral başkanlığındaki bir grup kadın çiçeklerle karşıladı. 
     Papandreu, burada gazetecilere yaptığı açıklamada, 5 yıldır Türk ve Yunanlı kadınların birlikte çalıştığını ifade ederek, ''Birlikte çalışmamız için iyi bir nedenimiz iyi bir amacımız var. İki ülke arasındaki ilişkilerin daha sıcak olmasında bizimde katkımız olduğuna inanıyorum. Son yıllarda Yunanistan açısından da söylüyorum dışişlerinin bakışındaki değişiklikten dolayı da daha sıcak daha sağlıklı ilişkilere girdiğimizi gözlemliyorum'' diye konuştu. 
     Margarita Papandreu, 3 Kasım'da yapılan milletvekili genel seçim sonuçlarına ilişkin bir soru üzerine de, ''Bir kadın kuruluşu olarak dünyanın her yerinden olan gelişmeleri yakından izlemek durumundayız. Bu seçimler dolayısıyla bütün dünyanın gözü Türkiye üzerindeydi. Demokratik bir seçim oldu. Üstelik Meclis'te de kadın sayısında küçük bir artış var'' dedi. 
     Gazeteci Zeynep Oral da, Winpeace'nin, Kardak Krizi'nden sonra Margarita Papandreu'nun girişimleri sonucu kurulduğunu hatırlatarak, iki halk arasındaki sorunları şiddete başvurmadan nasıl çözümlenebileceği konularını araştırdıklarını söyledi. 
     





</TEXT>
</DOC>
