<DOC>
<DOCNO> 119861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/guncel/gun09.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman 4.6, Düzce 3.7, Isparta 3.2 büyüklüğündeki depremlerle sarsıldı... 
</HEADLINE>
<TEXT>
Türkiye sallanıyor 
4’ü ağır 19 evin hasar gördüğü Adıyaman Çelikhan’daki depremde can kaybı olmadı. Düzce Yığılca ve Isparta’daki hafif şiddetteki sarsıntılar ise paniğe yol açtı 
     ADIYAMAN, DÜZCE, ISPARTA DHA 

     Yurt genelinde dün üç yerde deprem meydana geldi... Adıyaman, Düzce ve Isparta’da paniğe yol açan sarsıntılarda can kaybı olmadı. Boğaziçi Üniversitesi Kandilli Rasathanesi Deprem Araştırma Enstitüsü’nden alınan bilgiye göre, merkez üssü Adıyaman Çelikhan olarak saptanan 4.6 büyüklüğündeki deprem, saat 03.25’te meydana geldi. Kent merkezinin yanı sıra diğer ilçelerde de hissedilen deprem sırasında, sahura kalkanlarla uykularından uyananlar sokaklara fırladı. 
     
     Heyet oluşturuldu 
     Depremin ciddi bir soruna yol açmadığını söyleyen Adıyaman Valisi Halil Işık da sarsıntı sonrası Çelikhan Kaymakam Vekili Numan Hatipoğlu’nun yaptığı inceleme sonucunda, yıkılan bina olmadığını ve bazı binalarda çatlaklar oluştuğuna yönelik bilgi aldığını kaydetti. Buna rağmen, Vali Yardımcısı Adil Nas başkanlığında, Bayındırlık Müdürlüğü’nden bir heyet oluşturarak Çelikhan’a gönderdiğini belirten Işık, şunları söyledi 
     "Ben de depremden etkilendiği ifade edilen İzci köyüne gideceğim ve inceleme yapacağım." 
     
     İzci köyünde hasar var 
     Daha sonra İzci köyüne giden Vali Işık, 19 evin depremden etkilendiğini ve dört ev için "Oturulamaz" raporu verildiğini kaydetti. Işık, "Depremde ölen ya da yaralanan olmadı, yıkılan bina bildirimi de bize gelmedi" diye konuştu. 
     Düzce’nin Yığılca ilçesi de, dün saat 16.42’de 3.7 büyüklüğündeki depremle sallandı. Bolu’da da hissedilen depremde can ve mal kaybı meydana gelmedi. 
     
     Isparta da deprem 
     Isparta’da ise, dün saat 21.21’de meydana gelen 3.2 büyüklüğündeki deprem, bölgede kısa süreli paniğe neden oldu. Hafif şiddetteki deprem, Isparta kent merkezinin yanı sıra ilçelerinden de hissedildi. 
     
     



 GÜNCEL 


















</TEXT>
</DOC>
