<DOC>
<DOCNO> 118248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko08.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, yılsonu enflasyon beklentisini yüzde 32,3'e çekti 
</HEADLINE>
<TEXT>

     Merkez Bankası, bu yıl sonu itibariyle enflasyon beklentisini yüzde 32.3'e çekerken, Kasım ayı verileri ışığında 2003 yılı enflasyon beklentisinin de yüzde 26.5 olarak tahmin edildiğini açıkladı. 
     Merkez Bankası'ndan bugün yapılan açıklamada, Ekim ayı enflasyonu ışığında ileriye dönük bekleyişler ile ekonominin genel görünümü değerlendirildi. 
     Bu yıl enflasyonda sağlanan başarının, diğer ekonomik verilerdeki olumlu gelişmelerle birlikte olduğu ifade edilen açıklamada, 2002 yılı başında Gayri Safi Milli Hasıla GSMH için öngörülen yüzde 3'lük artış hızının, başlangıçta piyasalarca ulaşılamaz olarak görüldüğü ifade edildi. 
     Geçen Ocak ayında, 2002 yılı GSMH büyüme hızı beklentisi yüzde 2.7 iken, Nisan ayında yüzde 2'ye düştüğü vurgulanan açıklamada, ''Ancak yılın ilk yarısındaki büyüme hızı yüzde 4.7'ye ulaşmıştır'' denildi. 
     
     GENEL GÖRÜNÜM 

     Açıklamada, ekonominin genel görünümüne ilişkin şu bilgilere yer verildi 
     ''Kapasite kullanım oranı, sanayi üretim endeksi ve genel gidişata ilişkin beklentilerdeki iyileşme, büyüme hızının yıl sonunda yüzde 4'ün üzerine çıkacağına işaret etmektedir. Nitekim Kasım ayı beklenti anketi sonuçlarına göre, piyasaların 2002 yılı büyüme hızı bekleyişi de yüzde 4.3'e yükselmiştir.'' Açıklamada, Mayıs ayından itibaren yoğunlaşan siyasi belirsizlik algılamasına rağmen, gerek enflasyon gerek diğer ekonomik değişkenlerdeki olumlu gelişmelerin temel nedeninin, programda öngörülen yapısal reformların gerçekleştirilerek ekonominin kırılganlığının azaltılması ile sıkı maliye ve para politikaları olduğu vurgulandı. 
     
     NE OLDU DA GÖSTERGELER İYİYE GİDİYOR 

     Nitekim, piyasalardaki siyasi belirsizliğin algılanmasına karşın, gerek 28 Haziran 2002 ve gerekse 5 Ağustos 2002 tarihli basın duyurularında, iki nedenle Merkez Bankası'nın ileriye yönelik bakışının olumlu olduğunun açıkça belirtildiği ifade edilen açıklamada, devamla şöyle denildi 
     ''Birincisi, öngörülen yapısal reformların büyük çoğunluğunun gerçekleştirilmesinin, ekonominin belirsizliklere ve dışsal şoklara karşı kırılganlığının azaltılmasıydı. İkincisi ise sürdürülebilirlik tartışmalarına son veren ve bu nedenle, piyasalarda istikrarı sağlamak yönünde önemli adımların atılmasını sağlayan programın başarılı sonuçlarının dikkate alınarak, kesintisiz uygulanma olasılığının yüksek olmasıydı. Ancak, seçim sürecinde sınırlı da olsa kamu maliyesinde bozulma gözlemlenmiş ve bazı yapısal düzenlemelerde gecikmeler ortaya çıkmıştır. 
     2002 yılında uygulanan maliye ve para politikaları ile ekonomik program çerçevesinde gerçekleştirilen yapısal reformlar, fiyat istikrarının sağlanması sürecinde belirleyici olmuş, enflasyonda hızlı bir düşüş sağlanmıştır. 2001 yılı sonunda yüzde 68.5 olan TÜFE tüketici Fiyat Endekesi enflasyonu, Ekim ayında Ocak 1998-Ekim 2002 dönemindeki en düşük seviyesi olan yüzde 33.4'e gerilemiştir. Mevcut gelişmeler, TÜFE enflasyonunun yıl sonunda yüzde 35'lik hedefin aaaaaltında kalacağını göstermektedir.'' 
     
     ENFLASYON DÜŞÜYOR 

     Açıklamada, beklenti anketi sonuçlarına, piyasaların enflasyon bekleyişinin de, yıl başından bu yana sürekli azalarak Kasım ayı itibariyle, ilk döneminde yüzde 32.3'e gerilediğine dikkat çekilen açıklamada, şu görüşe yer verildi 
     ''Yıl sonu enflasyon beklentilerindeki iyileşmeye paralel, gelecek 12 aya ilişkin enflasyon bekleyişlerinde de sürekli bir gerileme eğilimi gözlenmiş ve Kasım ayı ilk dönem sonuçlarına göre gelecek 12 aya ilişkin enflasyon beklentisi yüzde 26.5'e gerilemiş bulunmaktadır.'' 
     
     YAPISAL REFORMLAR KESİNTİSİZ SÜRMELİ 

     Merkez Bankası'ndan yapılan açıklamada, enflasyondaki gerilemeyi, ''yapısal reformların 2003 yılında da kesintisiz devamı ve mali disiplinin sürdürülmesinin'' de önemli ölçüde etkileyeceği vurgulandı. 
     Yapısal reformlardan ve bütçe disiplininden hiçbir şekilde ödün verilmemesi istenen açıklamada, bunun, bekleyişlerde gözlemlenen iyileşmeyi daha da arttıracağı ve dolayısıyla enflasyonu etkileyen temel değişkenlere olumlu yansıyacağı ifade edildi. 
     Açıklamada, ''kısa vadeli faiz oranlarının sadece ve sadece fiyat istikrarı hedefi çerçevesinde belirlenmeye devam edileceği dikkate alındığında, mevcut programın ilkelerine uyulması, hem enflasyonla mücadeleyi kolaylaştıracak, hem de enflasyonla mücadelenin ekonomik büyüme üzerinde yaratacağı baskıyı azaltacaktır'' denildi. 
     
     KISA DÖNEMDEKİ RİSKLER 

     Merkez Bankası açıklamasında, kısa dönemde enflasyondaki gelişmeleri olumsuz etkileyecek risklerin de altı çizildi. 
     Bu çerçevede gıda ve tarım fiyatlarının yüksek seyretme riski olduğu, yine tarım fiyatlarında gözlenen yükselmenin de önümüzdeki aylarda gıda fiyatlarının hızlanmasına yolaçabileceği vurgulandı. 
     Açıklamada, önümüzdeki dönemde kamu fiyat artışlarının göreli olarak hızlanması olasılığı da, enflasyondaki düşüşü olumsuz etkileyebilecek bir diğer olumsuzluk olarak sıralandı. 
     Kamunun olduğu kadar, özel sektörün de enflasyonla mücadelede önemli yer tuttuğu belirtilen açıklamada, özel sektörün gelirler ve fiyatlama politikasını enflasyon hedefini dikkate alarak belirlemesi istendi. 
     Belirsizliklerin ortadan kalkması ve güven artışına bağlı olarak ortaya çıkabilecek talep artışının özel kesimce kar marjlarını artırma fırsatı olarak görülmemesi gereğine dikkat çekilen açıklamada, enflasyonla mücadelenin maliyeti azaltmak açısından çok önemli bir faktör olduğu vurgulandı. 
     
     ENFLASYON DEĞERLENDİRMESİ 

     Merkez Bankası açıklamasında, enflasyonda kaydedilen gelişmelere ilişkin değerlendirmelerde de bulunuldu. 
     Son 3 ayda döviz kurunun göreli istikrar kazanması ve iç talebin sınırlayıcı etkisinin devam etmesinin, Ekim ayında da enflasyon gelişmelerini olumlu etkilediği bildirildi. 
     Gıda ve giyim fiyatlarında mevsimsel etkilerden kaynaklanan yüksek artış oranlarının, geçen ay tüketici fiyat TÜFE artışının altında yatan temel unsur olduğu vurgulanan açıklamada, toptan eşya fiyatlarını TEFE ise tarım fiyatlarındaki son 5 yılın en yüksek Ekim ayı artışının olumsuz etkilediği kaydedildi. 
     Yıllık enflasyonun da, Eylül'de olduğu gibi Ekim ayında da gerilemeye devam ettiği ifade edilen Merkez Bankası açıklamasında, kamu imalat sanayi fiyatlarının da, Şubat ayından bu yana en düşük artışı gösterdiği belirtildi. Açıklamada, kamu fiyat artışlarındaki yavaşlama ve Türk Lirasının son 3 aydaki istikrarlı seyrinin, özel imalat sanayi fiyat artışlarını da sınırladığı kaydedildi. 
     





</TEXT>
</DOC>
