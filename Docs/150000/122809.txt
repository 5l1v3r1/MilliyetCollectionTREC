<DOC>
<DOCNO> 122809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/ygokce.html </URL>
<DATE> 2002/12/05/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Yedekler uyanınca 
</HEADLINE>
<TEXT>

     Kalplerde yıldız, gönüllerde ay... Kafalarda Galatasaray... Lucescu ve ekibi derbiyi beklerken Elazığ’da kupa maçıyla antrenman yaptı, ter attı, stres attı, gol attı, turu kaptı. 
     Kupada tur atlamak güzel de, işin bir de skor ötesi derinliği var... 
     O derinlikte Beşiktaş’ın takım gerçekliklerini de görüyorsunuz. Ortaya çıkan şu ki, Beşiktaş - B, yani yedeklerle oluşturulmuş kupa kadrosu lig on birinin kalitelerini taşımıyor. Kötü zeminde ev sahibi Elazığspor’un da çok fazla sorun ve sıkıntı yaratmamasına rağmen Kartal’ın oyununda bir akıcılık ve üretkenlikten söz etmek olası değildi. Lucescu, Göksel, Ali Eren, Niyazi, Amaral ve Bayram’la oluşturduğu bu B kadrosunu şüphesiz onlara güveninin bir işareti olarak sahaya sürmüştü. Göksel ve Ali Eren sırıtmadılar, hata yapmadılar. Ancak özellikle ilk yarıda Beşiktaş’ın orta alanı verimsizdi, etkisizdi...Amaral sanki bir kamera şakası gibi oyuna oyun olsun diye sürülmüşe benziyordu. Ne sorumluluk aldı, ne top çaldı...Bayram, İbrahim’le iyi iletişim kuramadı. Sağ kanatta şans bulan Niyazi de hemen her pozisyonda yanlış yapıyordu. Beşiktaş’ın çift santrforu İlhan ve Nouma kanatlardan verimli destek göremedikleri için, yeterince hava toplarıyla da buluşamadıklarından doğru dürüst şut atamadılar. İlhan’ın durgunluğuna ve hareketsizliğine anlam veremedik. Ama Pascal Nouma dünkü Beşiktaş’ın ruhuydu. Savunmasına yardım etti. Bülent Uzun’un ustaca süzdüğü pozisyonda takımına penaltı kazandırdı. O penaltıyı da İlhan harcadı. Burada Beşiktaş’ın bir penaltıcı sorunuyla karşı karşıya olduğunu söylemek gerekiyor. Örneği önceden de görüldü. Seçilmiş usta bir penaltıcının boşluğunu bir gün fena halde ödeyebilirler. 
     Notlarımız ikinci yarıda yüzde yüz farklılık gösteriyor. Sanki sihirli bir çubuk değmiş gibi Amaral, Bayram ve Niyazi birden bire akıllı, etkili, çabuk ve verimli oyuna yöneliyorlar. Bu skor kupa için yeterdi. Lig için bu maça bakıp, fazla yorum yapmaya gerek yok. Çünkü takımca kafalarını meşgul eden Galatasaray maçı başka koşullarda ve farklı bir kadro ile oynanacak. Kazasız, kayıpsız dönmek Beşiktaş’a yetti. 
     
     



 SPOR 































</TEXT>
</DOC>
