<DOC>
<DOCNO> 137807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur35.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen havaalanı lojistik amaçlı kullanılacak 
</HEADLINE>
<TEXT>

     ABD'nin olası Irak operasyonu hazırlıkları çerçevesinde İstanbul'da bulunan 10 kişilik ABD heyetinin, Kurtköy'deki Sabiha Gökçen Uluslararası Havaalanı yetkilileriyle yaptıkları görüşmenin bugünkü bölümü tamamlandı. 
     Havaalanına öğle saatlerinde İtalya'dan C-130 tipi askeri uçakla gelen 28 kişilik ABD heyetinden 10 kişi, Sabiha Gökçen Havaalanı'nda yetkililerle yaklaşık 2 saat süren bir görüşme yaptı. 
     Havaalanı İşletme ve Havacılık Endüstrileri A.Ş HEAŞ Genel Müdürü Selçuk Kileci, görüşmeyle ilgili yaptığı yazılı açıklamada, hükümetin müsaadesiyle muhtemel Irak harekatında insani yardım ve lojistik faaliyetleri destek amacıyla ABD tarafından kullanılması öngörülen havaalanları arasında Sabiha Gökçen'in de bulunduğunu belirterek, bu çerçevede bir ABD heyetinin ikinci defa havaalanına geldiğini bildirdi. 
     Kileci, şunları kaydetti 
     ''ABD'li heyetle havaalanımızın kullanımına yönelik ticari ilişkiler kapsamında lojistik amaçlı hava trafiğinin nasıl yapılacağı konuları görüşülmektedir. Akaryakıt, hava trafik, bilgi işlem, kargo, finans ve yer hizmetleri konularında Sabiha Gökçen Havaalanı'nın işletim şirketimiz HEAŞ ile ABD yetkilileri görüşmelerde bulunmaktadır. 
     Sabiha Gökçen Havaalanı'ndan şu anda hac seferlerinin yanı sıra Avrupa, Türk cumhuriyetleri ve Rusya olmak üzere dünyanın birçok noktasına yolcu ve kargo trafiği gerçekleştirilmektedir. Muhtemel askeri uçak trafiği normal faaliyetlerimizin akışını hiçbir şekilde etkilemeyecektir.'' Bu arada, aralarında Türk avukatların da bulunduğu ABD heyetinin İstanbul'da birkaç gün daha kalacağı ve havaalanı yetkilileriyle yarın da görüşmelere devam edeceği öğrenildi. 
     





</TEXT>
</DOC>
