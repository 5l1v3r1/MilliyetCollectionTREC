<DOC>
<DOCNO> 129835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur08.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kazasında ölenlerin yakınları, 3 uçakla Diyarbakır'a gidecek.. 
</HEADLINE>
<TEXT>

     Diyarbakır'daki uçak kazasında hayatını kaybedenlerin yakınları ile THY yetkilileri ve basın mensupları, İstanbul ve Ankara'dan 3 uçakla Diyarbakır'a götürülecek. 
     THY yetkililerinin verdiği bilgiye göre, İstanbul'dan bu amaçla kaldırılacak 2 uçakta, kazada yakınlarını kaybeden 248 kişi ile 39 THY yetkilisi ve 82 basın mensubu yer alacak. Ankara'dan hareket edecek uçakta da 74 kişi bulunacak. 
     İstanbul'dan gidecek uçaklarda 2 doktor, 2 psikolog ve 25 kişiden oluşan ''Aile Destek Timi''nin de yer alacağı belirtildi. Bu timde bulunan görevlilerin, yolcu yakınlarıyla diyalog kurma konusunda eğitimli oldukları bildirildi. 
     Bu arada, bölgedeki hava koşullarının uygun olmaması nedeniyle sabah saatlerinde yapılamayan bu uçuşların, bugün 11.00 ile 13.00 saatleri arasında, koşulların izin vermesi durumunda gerçekleştirileceği kaydedildi. 
     





</TEXT>
</DOC>
