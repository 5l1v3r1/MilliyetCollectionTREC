<DOC>
<DOCNO> 103175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo04.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Maxim'e teklif yok" 
</HEADLINE>
<TEXT>

     Denizlispor ve Malatyaspor karşılaşmalarında beklenilen başarıyı gösteremeyen Gaziantepspor'da, ileriye umutla bakılıyor. 
     Kulüp başkanı Celal Doğan, yaptığı açıklamada, sezonun ilk karşılaşmasında Denizlispor önünde takımın lige hazır olmadığını gözlemlediğini söyledi. 
     Malatyaspor karşılaşmasında galip gelememelerine karşın futbolcuların çok iyi mücadele ettiğini ve ortaya konulan iyi futbolun kendilerini umutlandırdığını ifade eden Doğan, ''İyi bir kadromuz var. Lig daha yeni başlıyor. Bazı sıkıntılar olabilir. Ancak sıkıntıları ilerleyen haftalarda atlatıp, daha başarılı sonuçlar alacağımıza inanıyorum'' dedi. 
     Fenerbahçe karşılaşmasının ertelenmesini, Fenerbahçe'nin Avrupa Şampiyonlar Ligi 3. ön eleme turundaki maçına ''ulusal konu'' olarak baktıkları için kabul ettiklerini anlatan Doğan, ''Ertelemenin bizi çok olumsuz etkileyeceğini sanmıyorum'' diye konuştu. 
     
     ''MAXIM'E TEKLİF YOK'' 
     Doğan, Belaruslu oyuncuları Maxim'in, başta Galatasaray olmak üzere bazı kulüplerin transfer listesinde olduğu yönündeki haberleri, spekülasyon olarak yorumladı. 
     ''Maxim, Gaziantepspor'un önemli oyuncusu. Transfer konusunda yapılan spekülasyonların hiçbir inandırıcılığı yok. Şu ana kadar, Galatasaray dahil olmak üzeri hiçbir kulüp, Maxim'i tranfer etmek konusunda talepte bulunmadı'' diyen Doğan, sözlerini şöyle tamamladı 
     ''Gaziantepspor, ekonomik gücü oranında iyi bir kadro oluşturmaya çalıştı. Türkiye'nin içinde bulunduğu ekonomik sıkıntı, her alanda olduğu gibi futbol kulüplerini de olumsuz etkiledi. Birçok kulübümüz ekonomik krizin etkisi altında bulunuyor. 
     Bonservis bedellerinin fazla oluşu ve havuz sistemindeki aksaklıklar sıkıntıları daha da artırıyor. Futbolda tehlikeli durum var. Bu durumun sürmesi durumunda, 5-6 hafta sonra birçok kulüp, deplasman maçlarına gidecek parayı dahi bulamayabilir.'' 
     





</TEXT>
</DOC>
