<DOC>
<DOCNO> 122739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur21.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te yapılacak seçimlerde ülke barajı uygulanacak 
</HEADLINE>
<TEXT>

     Yüksek Seçim Kurulu YSK Başkanı Tufan Algan, Siirt'te 9 Şubat 2003 Pazar günü yapılacak yenileme seçimlerinde, 3 Kasım Pazar günü yapılan milletvekili genel seçiminde ortaya çıkan yüzde 10'luk Türkiye barajının uygulanacağını bildirdi. 
     Algan, YSK'dan ayrılırken gazetecilerin soruları üzerine, Siirt'te yapılacak yenileme seçimine 3 Kasım Pazar günü yapılan milletvekili genel seçimine katılan 18 siyasi parti ile bağımsız adayın katılacağını belirtti. 
     Seçimlerde 3 Kasım'da ortaya çıkan ülke barajının aynen geçerli olacağını ifade eden Algan, bu durumda barajı geçen AK Parti ve CHP'nin dışındaki partilerin isterlerse Siirt'teki seçimlere katılmayabileceklerini kaydetti. 
     Algan, Siirt'teki seçimlerin hangi esaslar çerçevesinde yapılacağına ilişkin çalışmaların devam ettiğini, bu konuda Bayram'dan sonra geniş bir açıklama yapılacağını bildirdi. 
     
     ADAYLAR YENİDEN BELİRLENMEYECEK 
     Aday belirlemenin hangi esaslara göre yapılacağının sorulması üzerine de Algan, ''Yeni adaylar belirlenmeyecektir. Ancak istisnai kurallar olabilir. Onları da açıklayacağız'' diye konuştu. 
     Algan, adaylarda bir değişiklik olursa yeni oy pusulası bastırılacağını belirtti. 
     Bir gazetecinin, Milletvekili Seçimi Kanunu'nda milletvekili adayının ölümü veya istifası halinde partinin yeni aday gösterebileceği hükmünün yer aldığını hatırlatması üzerine Algan, ''İstisna olduğu takdirde adaylar değişebilir. İsterlerse adayları değiştirebilirler'' dedi. 
     Tufan Algan, Siirt'te yapılacak seçimin, 3 Kasım Pazar günü yapılan seçimin devamı olarak nitelediklerini de bir başka soruyu yanıtlarken söyledi. 
     Siirt'teki seçime ilişkin yeni bir seçim takvimi uygulanacağını belirten Algan, ''Ölüm veya istifa durumunda listelerde kayma mı olacak '' sorusuna da ''Bunlar ayrıntılardır. Bunlar ilerde belirlenecektir'' dedi. 
     





</TEXT>
</DOC>
