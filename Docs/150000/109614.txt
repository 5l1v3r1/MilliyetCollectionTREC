<DOC>
<DOCNO> 109614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/siyaset/siy04.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli küskünler de ortaya çıkacak 
</HEADLINE>
<TEXT>

Meclis’in aç - kapa ile tatile girmemesi için kulis yürüten küskün milletvekilleri, DSP ve MHP’den gelecek desteği hesaplıyor 
     SERPİL ÇEVİKCAN 

     Seçim kararının iptali için 121 imzayla Meclis’in olağanüstü toplanması yönünde girişimde bulunan ancak TBMM Başkanı Ömer İzgi’nin tavrı nedeniyle projelerini 1 Ekim’e kaydırmak zorunda kalan küskünlerin "gizli küskünlerden" umutlu olduğu belirtiliyor. 
     1 Ekim günü Meclis’in aç - kapa yöntemiyle tatile girmemesi için yoğun kulis yürüten küskün milletvekillerinin, "kapalı kutu" olarak nitelendirilen DSP ve MHP’den gelecek desteği hesap ettikleri kaydediliyor. Küskünler baraj sorunu yaşayan DSP’li vekillerle, MHP’nin seçilemeyecek durumdaki 40’ı aşkın milletvekilinin desteğini arkalarına almak istiyor. ANAP Genel Başkanı Mesut Yılmaz’ın dün seçimlerin birkaç ay ertelenebileceği yönündeki açıklamasının zamanlamasına da dikkat çekilirken, TBMM Başkan Vekili MHP’li Murat Sökmenoğlu, seçimlerin ertelenmesini istemeyen milletvekillerine "Bir günlüğüne Meclis’e gelin" çağrısında bulunuyor. 
     Sökmenoğlu, Meclis’te seçimi isteyenlerle istemeyenler arasında tam anlamıyla bir bloklaşma oluştuğunu vurgulayarak, şunları söylüyor 
     "1 - 2 Ekim tarihleri Türkiye’nin kader tarihleri. Haftalardır yapılan tartışmaları, kulisleri, hesapları izliyorsunuz. Bu düğümün çözülmesini isteyen milletvekili arkadaşlarımızın yapması gereken tek şey Meclis’in açıldığı gün Ankara’da olmak. Seçim çalışmalarını bir iki gün feda edip Meclis’e gelerek TBMM’nin tatile girebilmesi için oy kullanmak. Şu anda seçim yapılacak mı, yapılmayacak mı diye sorarsanız ben yüzde 50 - yüzde 50’ diyorum." 
     



 SİYASET 


















</TEXT>
</DOC>
