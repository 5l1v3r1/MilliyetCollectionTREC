<DOC>
<DOCNO> 101568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/spor/yurundul.html </URL>
<DATE> 2002/08/13/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Top Lorant’ta 
</HEADLINE>
<TEXT>

     Fenerbahçe’yi senelerdir hep aynı konuda eleştiriyoruz "Kadronun yapısı, günümüz futbolunun istediği ilkelere uygun değil". Bu sezon da transfer yanlış yönlendi. Kadro genişledi, kaliteli isimler geldi, alternatifler fazlalaştı. Ama benzer yapıda oyuncular. Halbuki ihtiyaç genel pres rahatsızlığını giderecek devamlılığı, ikili mücadele özelliği olan, futbolu bilen savaşçı isimlerdi. 
     Bugünkü Fenerbahçe’de teknik direktöre büyük iş düşüyor. Disiplinli ve güvenilir olacak, iyi idman yaptıracak, basit akılcı oyun planı uygulatacak, takım teşkilinde taşları doğru yere koyacak. Trabzonspor karşısında Lorant yine büyük teknik adam yanlışları sergiledi. İlk yarıda ileride üç forvet, onların hemen arkasında yalnız ileriye dönük Ortega. Ogün sağ kulvarda, defans bloku üçlü, koca orta saha Johnson’a emanet Doğal olarak böyle bir şablonda ne savunma güvencesi sağlanabildi, ne de üretkenlik. Fenerbahçe, Rotterdam’da zor bir deplasman maçına çıkıyor. Feyenoord koşan, ayağa çabuk paslarla hücuma çıkıp, ileride çoğalan, kanat bindirmelerinde de etkili, ayrıca pres özelliği olan bir takım. 90 dakika içinde kopukluklar gösterip, oyuna sürekli hükmedemeyişleri ve ileriye çıkan çizgi defanslarının arkasına kolay adam kaçırmaları, Hollanda temsilcisinin en ciddi rahatsızlıkları. 
     Bu zor sınavda top Lorant’ta. Takım tertibi ve taktik plan çok önemli. Kontrollü anlayış, alan daraltan savunma kurgusu temel ilkeler olmalıdır. Üç orta sahayı da mutlaka koşan isimlerden seçmek gerekir. En çok dikkat edilecek konulardan biri de kaleye gelecek duran toplar. Yüksek konsantrasyon ve akılcı adam paylaşmak şart. Eğer takım savunması arıza göstermezse, oyun tutulabilirse, Fenerbahçe, risk alacak rakibinin rahatsızlıklarını değerlendirecek hücum organizasyonlarıyla gol yollarını açar. Zamanlamalı toplarla depar kulvarlarına sarkan oyuncuları buluşturmak ve de kazanılacak duran toplar Fenerbahçe’nin gol yollarıdır. 
     



 SPOR 

























</TEXT>
</DOC>
