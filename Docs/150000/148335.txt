<DOC>
<DOCNO> 148335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun50.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta adaletsiz savaş... Tanklara karşı kaleşnikof... 
</HEADLINE>
<TEXT>

     Irak'ın başkenti Bağdat'ın merkezinde, Dicle üzerindeki El Cumhuriye köprüsünün girişinde birbirlerine kenetlenmiş 20 kadar genç, 10 metre kadar uzakta karşı kıyıda bulunan 2 Amerikan Abrams tankını gözetlemeye çalışıyor. 
     Kum torbalarıyla yolu kesen milisler ise sürücülerin köprüyü kullanmasını engelleme çabasında. Zira, bu köprü, Başkanlık Sarayı'na giden yol üzerinde bulunuyor. 
     Fransız Haber Ajansı AFP , Bağdat'taki savaş izlenimlerini aktarırken, ellerinde kalaşnikof ya da tanksavar bulunan, başkentin spor ayakkabı, tişört ya da gömlek giyen savunucularının halinin, düşmanın ateş gücü karşısında pek acınası göründüğünü belirtti. 
     Başkenti savunanlardan bazı maceracılar, ara sıra zırhlıların yer değiştirip değiştirmediğini görmek için sokağın karşı tarafına giderek, bir şeyin değişmediğine dair el kol hareketleri yaptıktan sonra hızla geri döndükleri görülüyor. 
     Biraz daha kuzeyde, Enformasyon Bakanlığı'na giden El Sennek köprüsünde de engeller geçişe izin vermiyor. Şiddetli çatışmaların meydana geldiği batı yakasına geçebilmek için Eşşaheda'ya gitmek gerekiyor. 
     Televizyon ve Enformasyon Bakanlığı'na çıkan Hayfa Caddesi'nde yolun iki tarafında çok sayıda milis pusuda bekliyor ve Irak hava savunma sistemlerinin sesinin çıkmadığı kent semalarında alçaktan sürekli uçan uçaklara çaresizlikle bakıyor. 
     Başkanlık Sarayı'na çıkan bütün yollar tamamen kesilmiş durumda. Kentin bu bölgesi boş, pencere ve balkonlarda kimseler görünmüyor. 
     Kentin güneydoğusunda ise alçaktan uçan 2 Apaçi helikopteri, Irak hava savunma sistemlerinin karşılık vermek için devreye girmesiyle sağa sola ateş açıyor ve ateşin geldiği yeri susturmak için füze fırlatıyor. 
     Doğu kıyısında bulunan El Kindi Hastanesi'ne gelince, ambulanslar sabahtan beri kanlar içindeki, baş, karın ya da kollarından yaralı gençleri taşıyor. Başhekim Dr. Kemal Asker, ''Dün gündüz vakti korkunçtu, bu sabah gelen yaralılara bakacak olursak, bugün daha da beter olacak'' diyor. Dr. Asker, dün en az 50 yaralı getirildiğini, 30 kişilik doktor ekibiyle aralıksız çalıştığını söylüyor. 
     Doğuda, bu sabah milislerin ortalarda görünmediği dikkat çekiyor. Bazı dükkanlar hala açık, birkaç otobüs hala seferde. 
     Kentin kuzeyinde ise büyük bir göç hareketi göze çarpıyor. İnsanlar, şimdi kurtuldukları, ancak bir sonrakinde canlarından olabilecekleri bombalardan kaçıyor... 
     





</TEXT>
</DOC>
