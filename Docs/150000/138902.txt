<DOC>
<DOCNO> 138902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun09.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson estetik ameliyatlar yüzünden zorda 
</HEADLINE>
<TEXT>

     O bir pop starı. 
     Ancak peşpeşe geçirdiği estetik ameliyatlarla teninin renginden çene yapısına kadar adeta kendisini estetik cerrahlara yeniden ürettirdi. 
     Müzik dünyasına ilk adım attığında küçük bir çocuk olan Michael Jackson, burnundan sadece iki kez estetik ameliyat olduğunu söylüyor. Ancak doktorlar ona hiç katılmıyor. Üstelik bilgisayar yardımıyla 44 yaşındaki Michael Jackson'un olması gereken haliyle bugünkü halini karşılaştırıyorlar. Koku alma duygusunu yitiren Michael Jackson'un hava alma özelliğini yitirme tehlikesi de bulunuyor. Bu nedenle ileride daha büyük zorluklarla karşılaşmaması için burnuna iki delik açmak gerekebilecek. 
     Fotoğraflar Michael'in nereden nereye yolaldığını çok iyi anlatıyor... 
     
     CİLDİNİ SOYDURMUŞ 

     Ünlü pop şarkıcısı Michael Jackson'ın, beyazlaşmak için cildini kimyasallar yardımıyla soydurduğu belirtildi. 
     ABD'nin Kaliforniya eyaletindeki Santa Monica kentinde ünlülerin tedavi olduğu özel bir klinikte çalışan Kathryn Elizabeth, ilk kez ünlü şarkıcının yaptırdığı ameliyatlar konusunda bilgi verdi. 
     ''90'lı yılların başında haftada en az bir kez bize gelirdi'' diyen Elizabeth, Jackson'ın bütün vücudundaki cildini kimyasallar yardımıyla soydurup, en alt katına kadar beyazlattığını söyledi. 
     Alttan çıkan yeni derinin tekrar siyah olduğunu gören Jackson'ın aynı işlemi tekrar tekrar yaptırdığını belirten Elizabeth, ağrılara karşı ''Beverly-Hills-Cocktail''i olarak adlandırılan çok kuvvetli ağrı kesici karışımı verildiğini kaydetti. 
     Sanatçının göz çevresindeki cildin soyulamadığı için, o bölgeye beyaz dövme yapıldığını söyleyen Elizabeth, başhekimin bir süre sonra Jackson'ı ameliyat etmeyi reddettiğini anlattı. 
     Elizabeth, ''Başhekim bana, 'Böyle devam ederse, kendini öldürür' dedi'' diye konuştu. 
     





</TEXT>
</DOC>
