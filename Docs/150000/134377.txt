<DOC>
<DOCNO> 134377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/aeko.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokolün Bozüyük zirvesiyle ilgisi var mı 
</HEADLINE>
<TEXT>

CHP’nin soru önergesinde, Çukurova Grubu’nun kurtarılması ile AKP lideri Erdoğan’ın batık banka patronlarıyla buluşmasının ilişkisi olup olmadığı soruldu 
     ANKARA Milliyet 

     Bankacılık Düzenleme ve Denetleme Kurumu BDDK ile Çukurova Grubu arasında yapılan protokol, Meclis gündemine geldi. CHP İstanbul Milletvekili İsmet Atalay, Başbakan Abdullah Gül’ün yanıtlaması istemiyle verdiği soru önergesinde, "BDDK ile Çukurova Grubu arasında yapılan protokolün içeriğinin" açıklanmasını istedi. Atalay, "Bu protokol ile Çukurova Grubu’na büyük avantaj sağlandığına ilişkin basında yer alan haberler doğru mudur Eğer doğru ise halkın vergileriyle bu şirketin kurtarılmasının AKP Genel Başkanı Tayyip Erdoğan’ın bu grubun başkanı ve bazı batık banka patronlarıyla Bilecik’te yaptığı toplantının ilişkisi var mıdır " diye sordu. 
     CHP Ardahan Milletvekili Ensar Öğüt de Başbakan Yardımcısı Abdüllatif Şener’in yanıtlaması istemiyle verdiği önergede, BDDK Başkanı Engin Akçakoca ile Çukurova Grubu arasında ne tür bir ilişki var ’ diye sordu. Öğüt önergesinde, Yapı Kredi ile Pamukbank kasasında yer alan, bugünkü değeriyle en az 600 milyon dolar eden Turkcell hisselerinin, Çukurova’nın devlete borcu gözardı edilerek, Çukurova’ya iadesinin’ açıklanmasını istedi. 
     
     Hortumcuyu koruyorlar’ 
     Akçakoca hakkında bir soruşturma açılıp açılmadığını da soran Öğüt, önergesinde şunları kaydetti 
     "Hisselerin satışı yoluyla birkaç ayda tahsil edilebilecek kamu alacağı 15 yıla yayılıyor. Ziraat Bankası’nın çiftçiden alacaklarına istinaden haciz işlemleri devam eden gariban çiftçiye uygulanan faiz oranı, Karamehmet ailesine uygulanan faiz oranının kaç katıdır " Öğüt Milliyet’in konuya ilişkin sorularını yanıtlarken, "Çiftçi borçlarının faizlerinin affedilmesi için teklif verdim, hükümetten tek ses çıkmadı. Çiftçinin traktörü haczediliyor. Hortumcuların borçları yıllara yayılıyor" diye konuştu. 
     
     Seçim öncesi görüşmüşlerdi 
     Soru önergesi ile gündeme gelen Bozüyük görüşmesi 10 Ekim’de yapılmıştı. Bilecik mitingine katılan AKP lideri Tayyip Erdoğan, Bozüyük’e geçerek üç batık banka patronu ile gözlerden ırak bir görüşme yapmıştı. Miting alanından Toprakbank’ın eski patronu Halis Toprak’ın helikopteri ile alınan Erdoğan, Toprak’ın Bozüyük’teki fabrikasının bahçesinde bulunan villasında, Toprak’ın yanı sıra Çukurova Grubu’nun patronu Mehmet Emin Karamehmet ve batık Kentbank’ın eski sahibi Mustafa Süzer ile görüşmüştü. 
     
Ucuz kaynak      BDDK Çukurova arasında yapılan protokolde, gruba libor artı 0.75, yani yüzde 2.2 ile yeni kredi temin edildi. Halbuki, Hazine’nin JP Morgan ve Salomon Smith Barney liderliğinde 350 milyon dolarlık ek tahvil ihracı yaparken, söz konusu tahvilin yıllık maliyeti yüzde 10.5 oldu. Borçlarını çevirmek için uzun vadeli borçlanmalara yönelen Hazine, beş yıllık kaynak için yüzde 10.5 faiz vermeyi kabul etti. Hazine içeride ise döviz cinsinden yüzde 6.5 faizle borçlanıyor. BDDK’nın, Çukurova Grubu’na borçlarını ödemesi için tanıdığı süre ise üç yılı ödemesiz, 15 yıl. Çukurova Grubu’nun Yapı Kredi, Pamukbank ve Fon bankalarına 5.2 milyar dolar borcu bulunuyor. Borç 15 yıl vadeye yayılırken, gruba libor artı yüzde 0.75 faiz oranı ile 300 milyon dolar ek kredi sağlanacak. 
     
Akçakoca hükümete pazarlığı anlattı      ANKARA Milliyet 

     BDDK Başkanı Engin Akçakoca, dün Başbakan Abdullah Gül ve Başbakan Yardımcıları Abdüllatif Şener’i makamlarında ziyaret etti. Görüşmenin, Çukurova Grubu ile BDDK arasında imzalanacak olan Borç Yapılandırması Sözleşmesi’nin son müzakere gününe denk gelmesi dikkat çekti. Ziyaret ile ilgili olarak, siyasi otoritenin de karar verme noktasında devreye girmek zorunda kaldığı yorumları yapıldı. 
     Bu görüşmeden sonra gece yarısına doğru ikinci bir görüşme daha yapıldı. Başbakan Gül, Devlet Bakanı Ali Babacan ve BDDK Başkanı Engin Akçakoca ile dün gece yarısı Dışişleri Konutu’nda ani bir zirve gerçekleştirdi. Saat 24.00’te başlayan ve ilerleyen saatlere kadar devam eden toplantıda Akçakoca’nın, Çukurova Grubu ile BDDK’nın dün yürttüğü görüşmelere ilişkin gelişmeleri ve kararları aktardığı öğrenildi. 
     Bilindiği gibi BDDK, 27 Ocak’ta yaptığı açıklamada, grup ile yapılan protokol çerçevesinde görüşmelerin 31 Ocak’ta tamamlanacağını ve kamuoyuna da anlaşma ile ilgili olarak bilgi verileceğini açıklamıştı. 
     



 EKONOMİ 
























</TEXT>
</DOC>
