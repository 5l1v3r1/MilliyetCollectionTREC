<DOC>
<DOCNO> 119250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/soneko03.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Acil Eylem Planı'na ATO'dan destek... 
</HEADLINE>
<TEXT>

     Ankara Ticaret Odası ATO Başkanı Sinan Aygün, AK Parti Genel Başkanı Recep Tayyip Erdoğan tarafından açıklanan Acil Eylem Planı'nı, ''Yoğun Bakım Planı'' olarak nitelendirdi. 
     Aygün, yaptığı yazılı açıklamada, 3 yıldır komada bulunan Türkiye ekonomisinin, ancak böyle halkın beklentilerine yanıt verecek bir yaklaşımla iyileştirilebileceğini vurguladı. 
     Zamanlama açısından bağlayıcı hükümler içeren, detay açısından ise tatmin edici buldukları planla halka doyurucu mesajlar verildiğini kaydeden ATO Başkanı, Türkiye'nin kaynak sorununun çözülmesi halinde, bu planla 1 yıl içinde yürümeye başlayacağını belirtti. 
     Seçimlerin ardından Türkiye'nin üzerine bir umut dalgası yayıldığını ifade eden Aygün, ''sanılanın aksine karşımızda hazırlıklı bir kadro ve plan görüyoruz. Ciddi bir görüntü çizen tavırlarıyla, AK Parti işe iyi bir başlangıç yapmıştır. Umarız, bu kararlılık sonuna kadar devam eder ve sağlanan güven ortamı hiçbir zaman bozulmaz'' dedi. 
     ATO Başkanı, AK partinin sivil toplum örgütleriyle sıkı işbirliği içinde olma, Ekonomik ve Sosyal Konseyi çalıştırma, kamu israfına son verme, bakanlık sayılarını azaltma, IMF ile masaya oturduğunda üretimden ve insandan yana tavır alma gibi hedeflerinin de, halkın beklentileriyle örtüştüğünü kaydetti. 
     





</TEXT>
</DOC>
