<DOC>
<DOCNO> 149801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur04.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Dışişleri Bakanı Şalom Ankara'da.. 
</HEADLINE>
<TEXT>

     İsrail Dışişleri Bakanı Silvan Şalom, temaslarda bulunmak üzere Ankara'ya geldi. 
     Şalom, Esenboğa Havaalanı'nda İsrail'in Ankara Büyükelçisi David Sultan ve Türkiye'nin Tel Aviv Büyükelçisi Feridun Sinirlioğlu tarafından karşılandı. 
     Şalom, havaalanında yaptığı açıklamada, ziyareti çerçevesinde Cumhurbaşkanı Ahmet Necdet Sezer, Başbakan Recep Tayyip Erdoğan, Başbakan Yardımcısı ve Dışişleri Bakanı Abdullah Gül ile görüşmeler yapacağını belirterek, Türkiye ile mevcut yakın ilişkilerin her alanda daha da geliştirilmesine büyük önem verdiklerini kaydetti. 
     ''İsrail ve Türkiye bölgedeki iki demokratik ülke olarak ortak değerlere sahipken aynı zamanda ortak zorluklarla karşı karşıyalar'' diyen Şalom, Türkiye ile ekonomik, ticari, turizm ve telekominikasyon gibi alanlarda çok iyi ilişkiler içinde olduklarını belirterek, 1.2 milyar Dolar civarındaki ticaret hacmini daha da artırmak istediklerini kaydetti. 
     Konuk Dışişleri Bakanı Şalom, Ortadoğu barış sürecine ilişkin olarak da, Filistin tarafıyla müzakerelerin ve barış sürecinin yeniden canlandırılması için ellerinden geleni yaptıklarını belirterek, Filistin'in halen uyguladığı reformlara önem verdiklerini kaydetti. 
     Şalom, ''Eğer Filistin ciddiyse bizi de karşılarında gerçek bir ortak olarak bulabilirler'' diye konuştu. 
     İsrail Dışişleri Bakanı Silvan Şalom'un gelişi sırasında havaalanında geniş güvenlik önlemleri alındı. 
     





</TEXT>
</DOC>
