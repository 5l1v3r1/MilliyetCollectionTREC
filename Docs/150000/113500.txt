<DOC>
<DOCNO> 113500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo26.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü Yönetim Kurulu'ndan açıklama... 
</HEADLINE>
<TEXT>

     Beşiktaş Kulübü Yönetim Kurulu, son günlerde basında yer alan ve kulübün mali yapısının çok kötü olduğunu iddia eden haberlerle ilgili, ''Ortada ne bir felaket, ne de bir ödeyememe hali vardır. Şu anda çalışanların, teknik heyet ve sporcuların bir kuruşluk alacağı yoktur'' açıklamasını yaptı. 
     Kulüpten yapılan yazılı açıklamada, Denetleme Kurulu'nun sunduğu raporun Divan Kurulu'nca 3. şahıslara incelettirilmesi ve basına sızdırılmasının son derece yanlış olduğu vurgulanarak, '''Divan Kurulu Başkanı Şeref Nasır, yetkisini aşmış ve şahsi hesaplarına yüce camiamızı alet etmiştir'' denildi. 
     Ortada bir sorun varmış gibi, ''Felaket'', ''Panik'', ''Şok'' gibi haberlerle, bir camianın acz içine düşmüş gibi algılanılmasına neden olunduğu ifade edilen açıklamada, mali konularda da bilgi verildi. 
     Divan Kurulu Başkanı Şeref Nasır'ın, kulübün yıllık gelirini 1,5 milyon dolar olarak açıklamasının, mali konularda bilgi sahibi olmadığını kanıtladığı dile getirilen yönetim kurulu açıklamasında şöyle denildi 
     ''Kulübümüzün yüzde 85 oranında iştirak ettiği ve hisse senetleri İMKB'de işlem gören Beşiktaş Futbol Yatırımları Sanayi ve Ticaret A.Ş'den, sadece 5 aylık bir ara dönem için alacağı temettü tutarı 1,2 milyon dolar civarındadır. 2002-03 sezonu için bu rakamların en az 3 milyon dolar olması beklenmektedir. Lisans sözleşmesi gereği, ilave olarak Beşiktaş Futbol Yatırımları Sanayi ve Ticaret A.Ş'den alınan yıllık 1,5 milyon dolarlık lisans gelirleri, 1,5 milyon dolarlık kira gelirlerimiz, futbol dışındaki branşların yaklaşık 1 milyon dolarlık sponsorluk gelirleri, 500 bin dolarlık bağışlar ve üye aidatlarıyla birlikte, kulübümüzün yıllık geliri yaklaşık 6 milyon dolardır. Yani borcunu çok rahat ödeyebilecek bir mali yapısı vardır. 
     Yukarıdaki açıklamalar paralelinde, ortada ne bir felaket, ne de bir ödeyememe hali vardır. Şu anda çalışanların, teknik heyet ve sporcuların bir kuruşluk alacağı yoktur. Camiamızı küçük düşürmek uğruna, şahsi husumetlerine Beşiktaş gibi büyük bir camiayı alet edenler, Beşiktaş kamuoyu ve yargı önünde hesap vereceklerdir.'' 
     





</TEXT>
</DOC>
