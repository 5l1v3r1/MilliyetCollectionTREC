<DOC>
<DOCNO> 106946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun06.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mandela "ABD, dünya barışı için tehdit" 
</HEADLINE>
<TEXT>

     Güney Afrika Cumhuriyeti'nin eski Devlet Başkanı Nelson Mandela, ''ABD'nin dünya barışı için tehdit oluşturduğunu'' öne sürdü. 
     84 yaşında olan ve dünyanın en saygın devlet adamlarından biri kabul edilen Mandela, Amerikan ''Newsweek'' dergisine verdiği demeçte, ABD Başkanı George Bush'un, Irak'a saldırmadan önce BM'nin desteğini almasının şart olduğunu ifade etti. 
     Saygın bir kuruluş tarafından davet edildiği takdirde Irak konusunda arabuluculuk yapmayı düşünebileceğini söyleyen Mandela, ''Fakat bu tek bir kişinin işi değil, BM gibi saygın bir kuruluşun arabuluculuk yapması gerekir'' dedi. 
     ''ABD, dış politika konusunda çok ciddi hatalar yapıyor'' saptamasında da bulunan Mandela, bunun acısının, kararlar alındıktan çok sonra çıktığına dikkat çekti. 
     
     "BUSH, SİLAH VE PETROL LOBİLERİNİ TATMİNE UĞRAŞIYOR" 
     Mandela, ''Newsweek''in internet sayfasında yayımlanan demecinde şöyle konuştu 
     ''Amerika'nın mantığına göre, Güvenlik Konseyi'nde veto edilmekten korkuyorsanız, konsey dışında hareket eder ve diğer ülkelerin egemenliklerini kendi başınıza ihlal edersiniz. ABD'nin dünyaya verdiği mesaj budur. Bu en sert şekilde kınanmalıdır. Gördüğünüz gibi Fransa, Almanya, Rusya ve Çin buna karşı. Bu karar, Bush'un silah ve petrol sanayicilerini memnun etme arzusundan kaynaklanıyor. 
     Eski silah denetçisi Scott Ritter, Irak'ın kitle imha silahı yaptığına dair ortada en ufak bir kanıt bulunmadığını söyledi. Buna karşılık ne Bush, ne de Blair, bu silahların var olduğuna dair kanıt gösterebiliyor. Öte yandan İsrail'in elinde kitle imha silahları olduğunu biliyoruz, ama bundan kimse söz etmiyor. Neden bir ülkeye siyah olduğu için başka, İsrail'e ise beyaz olduğu için başka standart uygulanıyor 
     BM genel sekreterleri beyazlardan seçilirken, ABD ve İngiltere BM dışında hareket etmiyordu. Şimdi Butros Gali ya da Kofi Annan gibi siyah genel sekreterler gelince, bu ülkeler BM'ye saygı göstermez oldu.'' 
     
     ABD'Yİ KİM YÖNETİYOR 
     Mandela, Irak konusunda gördüğü tek çıkar yolu da şöyle izah etti 
     ''Bu konuda tek bir çıkar yol vardır. ABD ve İngiltere, BM'ye gider. BM de 'Evet elimizde Irak'ın kitle imha silahı yaptığı konusunda kesin kanıt var' derse, o zaman hepimiz onları destekleriz.'' ABD'yi Bush değil, Dick Cheney'in yönettiğine dair söylentiler bulunduğuna dikkat çeken Mandela, Dışişleri Bakanı Colin Powell'ın asker kökenli olduğu için gençlerin öleceği bir savaşı istemediğini belirtti, buna karşılık Başkan Yardımcısı Dick Cheney ve Savunma Bakanı Donald Rumsfeld'in başkanı yanlış yönlendirdiğini savundu. 
     Cheney ve Rumsfeld'i ''dinozor'' olarak nitelendiren Mandela, ''Onlar Bush'un modern çağın adamı olmasını istemiyorlar. Bush'a yardım edebilecek tek kişi Powell'dır'' diye konuştu. 
     





</TEXT>
</DOC>
