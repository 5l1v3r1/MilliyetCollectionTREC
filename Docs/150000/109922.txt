<DOC>
<DOCNO> 109922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo18.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın internet sitesi yenileniyor... 
</HEADLINE>
<TEXT>

     Galatasaray Kulübü'nün resmi internet sitesi ''galatasaray.org''un yenilenmesiyle ilgili anlaşma, kulüp başkanı Özhan Canaydın ile Doğan Medya Grup Başkanı Mehmet Ali Yalçındağ arasında imzalandı. 
     Florya Metin Oktay Tesisleri Basın Merkezi'nde gerçekleştirilen imza töreninde konuşan başkan Canaydın, hızla gelişen teknolojilerin yakın takipçisi olan Galatasaray'ın iletişime verdiği öneme dikkat çekerek, yenilenmiş internet siteleriyle yaklaşık 20 milyon Galatasaray taraftarını bir çatı altında buluşturmayı amaçladıklarını söyledi. 
     Canaydın, yenilenen sitenin Galatasaray ile ilgili her türlü bilgi, ürün ve hizmeti taraftarlara ulaştırmak için çok önemli bir platform oluşturacağını kaydetti. 
     Mehmet Ali Yalçındağ ise Galatasaray'ın dünya takımı olma yolunda önemli adımlar attığını, sarı-kırmızılı kulübün internete yaptığı bu yatırımın, takımın vizyonunun en önemli göstergesi olduğunu söyledi. 
     Galatasaray Sportif Sınai ve Ticari Yatırımlar A.Ş. Genel Müdürü Ebru Köksal da Galatasaray'ın resmi internet sitesini, gerek içerik, gerekse vereceği pek çok yeni hizmet sayesinde Türkiye'nin en fazla ziyaretçi ve kayıtlı kullanıcısına sahip sitesi haline getirmeyi hedeflediklerini bildirdi. 
     Galatasaray'ın yeni internet sitesinde sporcuların çalışmalarından kulüple ilgili son haberlere, taraftar mesajlarından yönetim kurulu üyelerinin görüşlerine kadar Galatasaray'a ilişkin her türlü bilginin yer alacağı bildirildi. 
     Galatasaray Kulübü ayrıca, sitesiyle taraftarlarına sanal marketten sarı-kırmızılı kulüp markalı özel ürünleri alabilme olanağı da sağlayacak. 
     Öte yandan siteden, abonelik ve kombine bilet satışları, yurtdışındaki maçların bilet ve tur organizasyonları hakkında bilgi alma ve satış işleminin yapılmasının amaçlandığı da kaydedildi. 
     Yeni sitenin her türlü içerik, tasarım ve e-ticaret altyapı yönetimi, 5 yıl süreyle Doğan Online tarafından yürütülecek. Doğan Online, aynı zamanda Galatasaray'ın resmi internet sponsoru da oldu. 
     





</TEXT>
</DOC>
