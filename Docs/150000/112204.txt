<DOC>
<DOCNO> 112204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun15.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapor hakkında İtalyan basınının yorumu... 
</HEADLINE>
<TEXT>

     İtalyan La Stampa gazetesi, AB Komisyonu'nun açıkladığı ilerleme raporunda Türkiye'ye henüz müzakere tarihine yer verilmemesiyle AB genişlemesinde ''tarihi sürecin henüz tamamlanmadığını'' belirtti. 
     Gazetenin başyazısında, Kıbrıs sorununa dikkat çekilerek, Kıbrıs Rum Kesimi'nin 2004 yılında AB'ye tam üye olmasıyla gelecekte Avrupa içinde ve AB ile NATO arasında ciddi zorluklar olacağı ifade edildi. 
     İtalyan hükümetinin Türkiye'ye müzakere tarihi verilmesi umuduyla çalışmalar yaptığını, ancak başta kuzey Avrupa ülkeleri olmak üzere AB içinde Türkiye'ye karşı daha sert tutum takınanların bulunduğunu kaydeden La Stampa, bu yüzden İtalyan diplomatlarının AB içinde Türkiye konusunda ''daha fazla zorlamanın zamanı değil'' kararına vardığını belirtti. 
     Gazete, ''Son dönemlerde Roma ve Washington arasında gelişen iyi ilişkilerden dolayı, Bush yönetiminin İtalyan hükümetinden AB içinde Ankara yanlısı lobi yapmasını istediğini'' yazdı. 
     La Repubblica gazetesinde, ''Ankara, Dışarda Kalmanın Öfkesi'' başlığıyla yer alan yorumda, ''Türkiye'ye 'hayır' denmesinin sebebinin, Türk ekonomisinin halen AB standartlarına ulaşamaması, Milli Güvenlik Kurulu ve Türkiye'de askerin ağırlığının AB Komisyonu'nu endişelendirmesi, insan hakları konusunda eksiklikler olduğu'' öne sürüldü. 
     





</TEXT>
</DOC>
