<DOC>
<DOCNO> 144359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur28.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıldır cezaevinde yatan kadın tutuklu hamile kaldı 
</HEADLINE>
<TEXT>

     Kartal Özel Tip Kapalı Cezaevi'nde siyasi suçtan 2 yıldır tutuklu bulunan Kadriye Öğüt'ün hamile olduğunun anlaşılması üzerine Adalet Bakanlığı'nca soruşturma başlatıldı. 
     Cezaevinde Sol A Blok 9. Koğuş'ta kalan Kadriye Öğüt'ün yaklaşık 8 aylık hamile olduğu ortaya çıktı. 
     Bunun üzerine başlatılan soruşturma kapsamında görevlendirilen Adalet Bakanlığı'ndan 2 müfettiş, cezaevinde incelemelere başladı. 
     İfadesi alınan Kadriye Öğüt, aynı cezaevinde yan koğuşta tek başına kalan tutuklu Seylan Çördük'ten hamile olduğunu iddia etti. Bostancı'da Ebru ve Işık Balkan adlı iki kız kardeşin öldürülmesiyle ilgili davanın sanıklarından olan Seylan Çördük ise Öğüt'ün iddialarını reddetti. 
     Çördük, bugün cezaevi yetkililerince DNA testi için Adli Tıp Kurumu'na sevk edildi. Anne karnında iken sakıncalı olduğu için bebeğin DNA testi de doğum gerçekleştikten sonra yapılacak. 
     Öğüt'ün, herhangi bir kişi ile birbirlerinin koğuşlarına geçmek suretiyle ilişkiye girmesinin mümkün olmadığını ifade eden yetkililer, Öğüt'ün ne şekilde hamile kaldığının soruşturma sonucunda belirleneceğini bildirdiler. 
     Yetkililer, çocuğun babasının Seylan Çördük olmadığının anlaşılması halinde soruşturmanın genişletileceğini de kaydettiler. 
     





</TEXT>
</DOC>
