<DOC>
<DOCNO> 132919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko36.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akhayat Sigorta, Ak Emeklilik adını aldı... 
</HEADLINE>
<TEXT>

     Akhayat Sigorta, ismini Ak Emeklilik olarak değiştirerek bireysel emeklilik şirketine dönüştü. 
     Ak Emeklilik'ten yapılan yazılı açıklamada, bireysel emeklilik sisteminin yasalaşmasıyla birlikte gereken tüm onayları hızla alan Akhayat'ın, Olağanüstü Genel Kurul kararıyla ismini Ak Emeklilik olarak değiştirdiği bildirildi. 
     Açıklamada, isim değişikliğiyle birlikte faaliyet alanını da değiştiren şirketin bireysel emeklilik sistemi için gerekli tüm hazırlıkları tamamladığı belirtildi. 
     Yüzde 73.35 hissesi Akbank'a, yüzde 26 hissesi Aksigorta'ya ait olan Ak Emeklilik'in ödenmiş sermayesinin 10 trilyon lira olduğu kaydedilen açıklamada, Ak Emeklilik'in sermayesini daha da güçlendirerek müşterilerine en iyi hizmeti sunmayı hedeflediği duyuruldu. 
     Açıklamada, bireysel emeklilik sektöründe lider olmayı amaçlayan Ak Emeklilik'in genç, deneyimli ve uzman kişilerden oluşan kaliteli bir satış ve pazarlama ekibi oluşturduğu belirtilerek, şirketin bu konuda Akbank'ın Türkiye geneline yayılmış 600'ü aşkın şubesinin desteğini alacağı bildirildi. 
     





</TEXT>
</DOC>
