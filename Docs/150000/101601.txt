<DOC>
<DOCNO> 101601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun13.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, şüpheli 2 Filistinlinin evini yıktı. 
</HEADLINE>
<TEXT>

     İsrail'in, terör şüphesiyle 2 Filistinlinin evini bu sabah yıktığı bildirildi. 
     Yıkılan evlerin, Batı Şeria'nın Dahariya şehri ve Doha köyünde olduğu kaydedildi. 
     Dahariya'daki evin, Beerşeva kentinde askerlere ateş açarak 2'sinin ölümüne neden olduğundan şüphelenilen bir Filistinliye, Doha'daki evin de İsrail'in Rişon Letzion kentinde geçen Mayıs'ta 2 kişinin öldüğü intihar saldırısını düzenleyen diğer Filistinliye ait olduğu belirtildi. 
     Bu arada, İsrail'in, intihar bombacılarının ailelerini hedef alarak saldırıları önlemeye yönelik çabaları çerçevesinde intihar bombacılarının 3 akrabasını sürgüne göndermeye hazırlandığı bildirildi. 
     Bir askeri mahkemenin, dün geç saatlerde, Batı Şeria'da yaşayan intihar bombacılarının 3 akrabasının Gazze Şeridi'ne gönderilmesini onayladığı kaydedildi. 
     Sürgün kararının, öğleden sonra yürürlüğe girmesi bekleniyor. 
     Sürgüne gönderileceklerin intihar bombacılarına patlayıcı kemer sağlamakla suçlanan ve yakın zamanda İsrail askerleri tarafından öldürülen Ali Acuri'nin kız ve erkek kardeşleri ve birçok İsrailliyi öldürdüğünden şüphelenilen bir Hamas eylemcisinin kardeşi olduğu kaydedildi. 
     
     HAMAS'DAN SALDIRILARA DEVAM 

     Öte yandan, Hamas örgütü, İsrail'e yönelik saldırılarının süreceğini bildirdi. 
     Hamas'ın Gazze Şeridi'ndeki sözcüsü İsmail Ebu Şanab, örgütün, bombalı ve silahlı eylemlerini sürdürme hakkının saklı olduğunu söyledi. 
     Filistin halkının İsrail işgali bitene kadar direnişine devam etmeye kararlı olduğunu belirten sözcü, bu açıklamasıyla, Filistinli gruplar arasında İsrail'e yönelik saldırıların durdurulmasına ilişkin görüşmelerin başarısız olduğunun işaretini verdi. 
     





</TEXT>
</DOC>
