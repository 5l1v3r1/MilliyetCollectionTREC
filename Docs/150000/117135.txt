<DOC>
<DOCNO> 117135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun14.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları İsrail basınında... 
</HEADLINE>
<TEXT>

     Türkiye'deki genel seçimlerden Adalet ve Kalkınma Partisi'nin zaferle çıkmasının ardından İsrail basını Türkiye-İsrail ilişkilerinin geleceğini irdeledi. 
     İsrail basınında, ''Recep Tayyip Erdoğan'ın İslamcı partisi AK Parti'nin zaferinden sonra Ankara'daki havanın ılımlı olduğu'' belirtildi. Jerusalem Post gazetesinin internet sayfasında David Rudge imzasıyla yayınlanan makalede, ''üst düzey parti yetkililerinin dış politikada veya İsrail ile ilişkilerde köklü değişiklik olmayacağını vurguladıkları'' kaydedildi. 
     Gazeteye demeç veren Bar-İlan Üniversitesi Stratejik Araştırmalar Merkezi'nden araştırmacı Dr. Amikam Nahmani, ''Hiç şüphesiz seçim sonuçları bazı endişeler yarattı, ancak değerlendirme yapmak ve olası etkilerini tahmin etmek için çok erken'' yorumunu yaptı. 
     Nahmani, AK Parti'nin iktidara gelişinin ve seçilecek başbakanın, Türkiye ile son 10 yılda resmen kurulan ilişkileri etkilemeyeceğine inandığını ifade etti. 
     Gazetenin Ankara çıkışlı ve Herb Keinon imzalı bir başka makalesinde ise İsrail'in Türkiye Büyükelçisi David Sultan'ın, ''Türkiye ile ilişkilerimiz çok iyi. Bu ilişkiler bir partiye veya ondan sonra gelecek partiye bağlı olmadan karşılıklı çıkarlara dayanıyor. İlişkilerimiz devam edecek'' sözlerine yer verildi. İsrail iş dünyasının gazetesi Globes ise İsrail'in eski Ankara Büyükelçisi Uri Bar-Ner'in sözlerine yer verdi. 
     Eski Büyükelçi, ''Türkiye'deki seçim hezimetinin çok çalışma gerektirdiğini, ancak Türkiye-İsrail ilişkilerinin devam edeceğini'' belirtti. 
     Bar-Ner, ''iki ülkenin karşılıklı çıkarlarının güçlü, kalıcı ve derin olduğunu, Tayyip Erdoğan'dan daha radikal olan Erbakan iktidarında bile bu ikili ilişkilerin zarar görmediğini'' kaydetti. 
     Eski Büyükelçi, AK Parti'nin, kendisini radikal İslamcı parti olarak göstermediğini, sade ekonomik değil, siyasi olarak da AB'ye doğru bakan ılımlı bir parti olduğunu ifade etti. 
     





</TEXT>
</DOC>
