<DOC>
<DOCNO> 108756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/ekonomi/eko02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cıngıllıoğlu’nun zırhlı limuzinleri mezatta 
</HEADLINE>
<TEXT>

Demirbank’ın eski sahibi Halit Cıngıllıoğlu’na ait üç zırhlı limuzin ile bir özel yapım Ford Krystal Bus minibüs açık artırmayla satılacak 
     EKONOMİ SERVİSİ 

     El konulduktan sonra HSBC’ye satılan Demirbank’ın eski sahibi Halit Cıngıllıoğlu’nun zırhlı lüks limuzinleri ve sadece bir kere binebildiği özel dizayn minibüsü, açık artırma ile satılacak. Demirbank’ın Tasarruf Mevduatı Sigorta Fonu’na TMSF alınması dolayısıyla bankaya ait varlıklar olduğu için Fon’a geçen arabalar, 29 Eylül’de Eskidji Müzayede Evi aracılığı ile satılacak. 
     Eskidji’nin sahibi Dikran Masis’in verdiği bilgiye göre, Halit Cıngıllıoğlu’nun kullandığı dört arabanın müzayedeye çıkış toplam değeri 460 bin dolar. Bu araçların üçü özel zırhlı limuzin. En pahalısı Cıngıllıoğlu’nun işe gidip gelirken kullandığı Bentley marka limuzin. Araç 200 bin dolar bedelle artırmaya girecek. Cıngıllıoğlu’nun misafirlerine tahsis ettiği Cadillac Fleetwood limuzin 90 bin dolardan, özel hayatında kullandığı Cadillac Deville marka araç da 70 bin dolardan satışa çıkacak. 
     
     Bir kez binebildi 
     Mezat yoluyla satılacak dördüncü araba ise Cıngıllıoğlu’nun İtalya’da özel olarak dizayn ettirdiği, içerisinde her türlü konfor bulunan ve yalnızca bir kere Ankara seyahatinde kullandığı 1999 model Ford Krystal Bus limuzin. Bu araba 100 bin dolardan açık artırmaya çıkarılacak. 
     Oto müzayedesinde Toprak Leasing’e ait BMW, Opel Omega, Vectra ve Broadway marka araçlar da satışa çıkarılacak. 
     
Vakıfbank’ın 400 gayrimenkulü satılık      Eskidji Müzayede Evi, Vakıfbank’ın da 400’den çok gayrimenkulünü satacak. Dikran Masis, bu gayrimenkullerin satışından bankaya yıl sonuna kadar 150 trilyon lira gelir sağlayacaklarını söyledi. Masis, bankanın satılacak gayrimenkullerinin toplam değerinin ise yarım katrilyonu bulacağını kaydetti. 
     Eskidji, Bankacılık Düzenleme ve Denetleme Kurumu’na ait toplam 88 gayrimenkul ile Emekli Sandığı’na ait Efes Oteli’ni de satacak. Dikran Masis ihracat artığı tekstil ve ayakkabı gibi deri ürünleri de alarak daha sonra açık artırma ile satacaklarını kaydetti. Bu konuda yeni bir departman oluşturduklarını anlatan Masis, şu ana kadar 270 firmanın mal vermek üzere başvuruda bulunduğunu, ilk açık artırmayı kasımda yapacaklarını söyledi. Masis ayrıca www.eskidji.com sitesini de uzun hukuki uğraşlardan sonra 20 bin dolar gibi masrafla hizmete açtıklarını söyledi. 
     



 EKONOMİ 



















</TEXT>
</DOC>
