<DOC>
<DOCNO> 136902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun02.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Irak'ı kendi halkı yeniden yapılandıracak... 
</HEADLINE>
<TEXT>

     ABD Savunma Bakanı Doland Rumsfeld, dün gece yaptığı açıklamada, Irak'ın, Afganistan'da olduğu gibi, halk tarafından yeniden inşa edileceğini söyledi. 
     ABD'nin New York kentinde, eski bir uçak gemisinden hava ve uzay müzesine dönüştürülen Intrepid'de düzenlenen törende konuşan Rumsfeld, ''Irak'a savaş başlaması halinde, ilke şudur Irak Iraklılarındır. Bizim bu ülkeyi yönetmek gibi bir niyetimiz yok. Umudumuz, Irak'taki kitle imha silahlarının ortadan kaldırılması ve Iraklıların terör ve baskıdan kurtarılmasına yardım etmektir'' dedi. 
     Körfez ve Afganistan'daki Amerikan birliklerinin komutanı General Tommy Franks'in de hazır bulunduğu törende Rumsfeld, ''Amerikalıların liderliğindeki koalisyonun 2 temel ilkesi olacaktır gerektiği kadar kalmak, mümkün olan en kısa zamanda gitmek'' diye konuştu. Afganistan'daki yeniden yapılanmanın iyi yolda olduğunu belirten Rumsfeld, ''Dünyada ne olursa olsun, Afganistan'ı yalnız bırakmayacağız'' dedi. 
     Irak konusunda 2 avantajlarının olduğunu kaydeden Rumsfeld, ''ABD Afganistan'dakinin tersine, bu kez hazırlanacak zaman buldu ve Irak, yine Afganistan'ın tersine, iyi bir altyapı ve petrol gelirlerine sahip'' diye konuştu. 
     Rumsfeld, ABD'nin Irak'a olası savaş başlatması halinde Körfez ülkelerinin çoğunun desteğini alacaklarını söyledi ve ''Bu ülkelerden her biri bize özel olarak yardıma hazır olduklarını ifade etti. Biri hariç hepsi topraklarını Amerikan askerlerinin kullanımına açtı'' dedi. 
     ''Biri hariç sözünün'' ilgili ülkelerin olası askeri harekata destek verdiklerini yalanlamalarına olanak sağladığını belirten Bakan'ın yakın çevresi, Rumsfeld'in İran ve Suriye'yi düşünmediğini ifade ediyor. 
     Konuşmasında Kuzey Kore krizine de değinen Rumsfeld, Pyongyang'ın, şu andaki hızıyla malzeme toplamaya devam etmesi halinde 5-6 ay içinde nükleer silah üretebileceğini ileri sürdü. 
     ABD'nin Kuzey Kore ile büyük bir askeri anlaşmayı müzakere etme kapasitesine sahip olduğunu belirten Rumsfeld, ''Ancak tek başımıza siyasi ve diplomatik planda çok büyük şeyler yapamayız, desteğe ihtiyacımız var'' dedi. 
     Amerikan Merkezi Haberalma Teşkilatı'nın CIA Kuzey Kore'de 1 ya da 2 nükleer silah bulunduğunu tahmin ettiğini kaydeden Rumsfeld, ellerindeki malzemeyle yaza kadar 6 kadar silah üretebileceklerine işaret ederek, bunun Güney Kore ve Japonya için olduğu kadar, bütün dünya için tehdit oluşturduğunu söyledi. 
     





</TEXT>
</DOC>
