<DOC>
<DOCNO> 138015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo31.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor salondan kurtuldu... 
</HEADLINE>
<TEXT>

     Birinci Süper Futbol Ligi'nde bu hafta sahasında Elazığspor'u ağırlayacak olan Gaziantepspor, bugün kötü hava koşullarının sona ermesiyle ilk kez tesislerde çalışma olanağı buldu. Pazartesi günü Elazığspor maçının hazırlıklarını başlatan, ancak yoğun kar yağışı nedeniyle tesislerdeki sahanın tamamıyla karla kaplanması nedeniyle antrenmanları salonda yaptırmak zorunda kalan teknik sorumlu Nurullah Sağlam, karın erimesi ve havanın açmasıyla birlikte ilk kez çalışmayı Celal Doğan Tesisleri'nde yaptırdı. 
     Sağlam, ağır saha zeminine rağmen futbolcularına taktik ağırlıklı bir çalışma yaptırırken, sakat olan Preko yine salonda çalıştı. 
     Nurullah Sağlam, hava muhalefeti nedeniyle Elazığspor maçına tam olarak hazırlanamadıklarını, ancak kadrosuna güvendiğini söyledi. Elazığspor ile zorlu bir 90 dakika oynayacaklarını ifade eden Sağlam, puan kaybetmeye tahammüllerinin olmadığını kaydetti. 
     Ligde iyi bir yerde bulunduklarını, zirve yarışından kopmamak için kazanmaları gerektiğini vurgulayan Sağlam, şöyle dedi 
     ''Kadromuz iyi bir sonuç alacak güçte. Futbolcularım kazanma hırsı içinde çalışmalarını sürdürüyor. Sakat veya cezalı oyuncu kavramı bizim için geçerli değil. Hiçbir mazeretin arkasına sığınmayacağız. Gaziantepspor, 11 kişiyle sahaya çıktığı zaman tam kadro demektir. Tüm futbolcularımız iyi durumda ve herkes formayı giymek istiyor. Elazığspor karşısında galip gelmek zorundayız. UEFA'yı hedefliyoruz, bu nedenle puan kaybetmemeliyiz.'' Gaziantepspor, yarın öğleden sonra yapacağı tek antrenmanla Elazığspor maçının hazırlıklarını sürdürecek. 
     





</TEXT>
</DOC>
