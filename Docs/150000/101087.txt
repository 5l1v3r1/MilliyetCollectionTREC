<DOC>
<DOCNO> 101087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/siyaset/siy03.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Türban geri planda 
</HEADLINE>
<TEXT>

Ben hiçbir zaman değiştim demedim, geliştim’ diyen Erdoğan AB ve IMF’ye geçmişte farklı bakıyordum, şimdi farklı bakıyorum 
     HABER MERKEZİ 

     AKP Genel Başkanı Recep Tayyip Erdoğan, değişip değişmediğiyle ilgili ilginç bir itirafta bulundu ve "Ben hiçbir zaman değiştim demedim, geliştim dedim" diye konuştu. Erdoğan, türban konusunda ılımlı mesajlar da verirken, bu konuda gerilim yaratmayacaklarını söyledi. Erdoğan, Kemal Derviş’i de "Hükümette intihar komandosu görevi" yapmakla suçladı. 
     Erdoğan, önceki gece önce Kanal D’de Fatih Altaylı, ardından NTV’de Ali Kırca’nın sorularını yanıtladı. Erdoğan, "Demokrasiye inanan insanlar olarak 28 Şubat sürecinden kurtulalım, konuşmayalım. 28 Şubat’ları Türkiye aşmıştır. Çünkü, AB sürecine girilmiştir. Bunlar artık olmamalı" dedi. 
     
     Başkaları yakıştırdı’ 
     "Ben hiçbir zaman değiştim demedim, geliştim dedim" ifadesini kullanan Erdoğan, "Ama birileri öbür türlü yakıştırdı. Bu gelişimle alakalı bir değişimdir. Örneğin, AB ve IMF’ye geçmişte farklı bakıyordum, şimdi farklı bakıyorum" diye konuştu. 
     Erdoğan, "Tekrar değişirse ne olacak" sorusu üzerine de, "Geçmiş geçmişte kalmış, artık geleceğe yürüyoruz. Zaten o çizgide kalsaydık AKP çıkmazdı, Saadet’te kalırdık" yanıtını verdi. Hedeflerinin yüzde 50 oy olduğunu belirten Erdoğan, "Seçimde 550 milletvekilini alırsak ertesi gün tekrar seçim kararı alırız. Çünkü muhalefetsiz Meclis istemiyoruz" dedi. 
     
     ANAP bitti, yok oldu’ 
     ANAP Genel Başkanı Mesut Yılmaz’ı da eleştiren Erdoğan, şunları söyledi "Mevcut seçim yasasını 1987’lerde ANAP hazırladı. O zamanlar kendileri için iyiydi ama şu anda kötü oldu. Bittiklerini, yok olduklarını görüyorlar, hemen meşruiyet sorunu diyorlar. Bunlar antidemokratik tuzaklardır." 
     Batan bankalarla ilgili ilginç bir çıkış da yapan Erdoğan, "Vatandaş kendi riskini almalı. Millet bu hesabı ödemeye mahk m değil" açıklamasını yaptı. 
     Türban konusunun kendileri açısından öncelikli olmadığını söyleyen Erdoğan, "Bizim bir numaralı konumuz işsizlik olacak, ekonomi olacak. Türbanda da uzlaşmayla sonuca ulaşılabilir" dedi. Kemal Derviş’i, "toplumsal desteği olmayan bir teknokrat" olarak nitelendiren Erdoğan, "Derviş’in başarılı mı, başarısız mı olduğunun göstergesi, Türkiye’nin içinde bulunduğu göstergelerdir" diye konuştu. 
     



 SİYASET 

















</TEXT>
</DOC>
