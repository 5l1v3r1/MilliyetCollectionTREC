<DOC>
<DOCNO> 129127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur06.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi Gazete'den köfte tarifi.. 
</HEADLINE>
<TEXT>

     İnegöl Ticaret ve Sanayi Odası'nın Türk Patent Enstitüsü'ne yaptığı başvuru, Resmi Gazete'de yine yemek tariflerinin yer almasına neden oldu. 
     Beypazarı Belediyesi'nin bir süre önce yöresel yemekleri için yaptığı başvurunun yayımlandığı Resmi Gazete'de, şimdi de inegöl köftenin yapılış tarifi yer aldı. 
     İnegöl Ticaret ve Sanayi Odası'nın, inegöl köftesinin coğrafi işaret tescili alması için Türk Patent Enstitüsü'ne yaptığı başvuru, Resmi Gazete'de yayınlanarak duyuruldu. 
     Resmi Gazetedeki inegöl köfte tarifinde, köfteye, kırmızı biber, karabiber, kimyon, yenibahar, sarımsak, pastörize süt, süt tozu, galeta unu, kuru soğan konarak lezzet verilebileceği belirtildi. Köftelerin en çok 2 cm kalınlığında, aynı şekil ve büyüklükte olmasına dikkat edilmesi gerektiği ifade edilirken, yapılışı da şöyle anlatıldı 
     "Kasaplık hayvan gövde etlerinin, tercihen kasaplık dana gövde etkileri ve kasaplık koyun gövde etlerinden, kasaplık kuzu gövde etlerinin kemik, tendo fasia, kıkırdak ve lenf yumrusu, sinir ve gerektiğinde yağları ayıklandıktan sonra iç yağ, yemeklik tuz ilave edilmesi, çekilmesi, istendiğinde lezzet ve çeşni verici maddelerden biri veya birkaçı ile gerekli katkı maddesi katıldıktan sonra çekilmesi ve homojen hale gelinceye kadar karıştırıldıktan sonra tekrar çekilmesi veya gerektiğinde bu tekrar çekilme işleminin soğukta en çok 18 saat dinlendirildikten sonra yapılmasıyla elde edilir." 
     
     LEBLEBİYE TESCİL İSTEMİ 
     Öte yandan, Tavşanlı Ticaret ve Sanayi Odası'nın Tavşanlı leblesine mahreç işareti almak isteğiyle Türk Patent Enstitüsü'ne yaptığı başvuru da Resmi Gazete'de yayınlandı. Tavşanlı leblebisinin, fiziksel özellikleri arasında bu nohutların tamamen ekolojik olup hiçbir kimyasal ilaçlama ve gübrelemeye tabi tutulmayan doğal ortamlarda yetiştirilmesi sıralandı. 
     
     "HAVASINDAN MI, SUYUNDAN MI, USTASINDAN MI " 
     Resmi Gazete'de, Tavşanlı leblebisinin işinin ehli usta leblebicilerin yanında 5 yıl çıraklık ve kalfalık dönemi geçirenlere yaptırıldığı ve sonrasında imtihan heyetine sunulduğu belirtilerek, "Lezizliği havasından mı, suyundan mı, yoksa ustaların maharetinden mi kaynaklandığı bilinmeyen leblebileri tadanlar bu çıraklara peşkir kuşatarak ustalık belgelerini verirler" denildi. 
     LEBLEBİ YAPIMININ İNCELİKLERİ Tavşanlı Leblebisinin üretimi ise şöyle anlatıldı 
     "Nohutlar, güre denilen ocaklarda, kauçuk karıştırıcılarla orta hararette dumanlı ateş üzerinde yumuşatıncaya kadar 12-17 dakika arası ısıtılır. Daha sonra kıl çuvallara konulur, üzerlerine yine kıldan çullar konularak 10 gün süreyle bekletilir. Birinci tavdan geçmiş nohutlar yine aynı sürelerde, ısıtılır ve tekrar kıl çuvallara konularak 1-12 gün bekletilir. Üçünca tavda da 12- 17 dakika arası ısıtılır. Daha sonra kıl çuvallara konulur. 
     1 gün bekletildikten sonra kesinlikle rutubet almayan toprak 
     sergilerde bekletilir ve 2-3 günde bir karıştırılır. Bekleme süresini usta tayin eder. Leblebinin lezzeti, tadı, kalitesi bu tav süresi ve kullanılan kıl çuval, sergi yeri ile yakından ilgilidir. " 
     





</TEXT>
</DOC>
