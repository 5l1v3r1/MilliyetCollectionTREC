<DOC>
<DOCNO> 118735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/ekonomi/eko03.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taş Fırın’ kullanırsa Türk halkı da kullanır 
</HEADLINE>
<TEXT>

Mikroçip üreticisi Intel, Türk ailesine bilgisayarı sevdirmek için Çocuklar Duymasın’ dizisinde taş fırın erkeği Haluk’u canlandıran Karadağlı’yı reklamlarında kullanacak 
     ŞULE YÜCEBIYIK 

     Dünyanın en büyük mikroçip üreticisi Intel, Türkiye’de bilgisayar kullanımını artırmak amacıyla ilginç bir kampanya başlatıyor. Gelecek yıldan itibaren kurumlar’ olan hedef kitlesini aileler’ olarak değiştiren Intel, bilgisayarı evlere sokmak için çalışacak. Son kullanıcı tarafından fazla tanınmayan Intel, bu amaçla şimdiye kadar tanıtım faaliyetlerinde kullandığı teknolojik lisanı da terk ederek, kelimenin tam anlamıyla sokağa’ hitap etme kararı aldı. 
     Bu kampanyanın ilk adımında, Intel’in en son ürünü Pentium 4’ün 3 gigaherz versiyonunu sevilen TV dizisi Çocuklar Duymasın’ın kahramanı Tamer Karadağlı’nın tanıtması kararlaştırıldı. 
     Dizide bilgisayardan nefret eden, bilgisayarla olan ilişkisi klavyenin tuşlarına dokunmakla sınırlı bir karakter çizen Karadağlı, tanıtım toplantısında teknolojinin korkulacak birşey olmadığı’ mesajını verecek. 
     
     Havuç cebe angaje 
     Intel Türkiye Genel Müdürü Ayşegül İldeniz, "klasik bir Türk erkeği olarak, bilgisayarı taş fırın erkeği’ Haluk’a anlatırsak herkese anlatabileceğimizi düşündük" diyor. 
     Bu arada kampanyanın kahramanı olarak ilk önce "Havuç" karakteri düşünülmüş fakat cep telefonu arzusu ve bir GSM operatörü reklamında oynaması nedeniyle vazgeçilmiş. 
     Amaçlarının 700 binlerde gezen PC pazarını bir milyona çıkarmak olduğunu belirten İldeniz, "yeni hedefimiz kurumlardan çok evler. İki çocuklu, cep telefonlu, beyaz eşyalı orta gelirli kesim. Ailelere çocuklar kanalıyla ulaşmaya çalışacağız" dedi. 
     Intel, kampanyasının ikinci aşamasında da, son teknoloji bilgisayarları İstanbul’un vapur iskelelerinde halkla tanıştıracak. Ayrıca Milli Eğitim Bakanlığı ile işbirliği içinde, Anadolu’daki okullarda öğretmenlere bilgisayar eğitimi verilecek. 
     



 EKONOMİ 


















</TEXT>
</DOC>
