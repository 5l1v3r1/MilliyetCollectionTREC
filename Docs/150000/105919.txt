<DOC>
<DOCNO> 105919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko28.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker "Ekonomimiz pozitif büyümeye geçti" 
</HEADLINE>
<TEXT>

     Devlet Bakanı Masum Türker, Türkiye ekonomisinin pozitif büyümeye geçtiğini söyledi. 
     Bakan Türker, İzmir Serbest Muhasebeci Mali Müşavirler Odası'nın Sabancı Kültür Merkezi'nde düzenlediği, ''Türkiye ekonomisinin dünü, bugünü ve gelecekteki vizyonu'' konulu konferansında yaptığı konuşmada, bundan sonra yönetime kim gelirse gelsin ekonominin pozitif büyümeye geçtiğini belirtti. 
     Planlanan yüzde 35 enflasyonun bu yılın sonuna doğru tutacağını kaydeden Bakan Türker, 2002 yılında hedeflenen yüzde 3 büyümenin de gerçekleşeceğini kaydetti. Gelecek yıl büyümenin yüzde 5 olarak gerçekleşeceğini dile getiren Türker, Türkiye'nin iç ve dış borcu olan 200 milyar doların ödenmeyecek bir borç olmadığını söyledi. 
     Ekonomik programın uygulanacağını belirten Türker, ''Seçim olacak. Ama birilerin bu seçimi erteletse bile bu program aksamadan yürüyecek. İstemediğimiz halde ABD Irak'a müdahale etse, savaş çıksa bile program yürüyecek. Program o elastikiyeti bile kapsıyor'' dedi. 
     Bakan Türker, mali milatın uygulanması gerektiğini de dile getirdi. Türker, daha sonra İzmir'in Gaziemir İlçesi'ne bağlı Sarnıç Beldesi'nde yapılan Gökkuşağı Başay Tekstil'in açılışını yaptı. 
     Türker, burada yaptığı konuşmada ise ekonomi bakanı olarak üreticinin ve işçinin yanında olduğunu söyledi. Paradan para kazanma döneminin sona ermesi gerektiğini de kaydeden Bakan Türker, ''Paradan paranın kazanıldığı toplumlarda zenginler daha zengin olur, yoksulluk artar'' diye konuştu. 
     





</TEXT>
</DOC>
