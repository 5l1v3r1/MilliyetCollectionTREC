<DOC>
<DOCNO> 113339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur26.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'yı vuran saldırgan hapçı çıktı 
</HEADLINE>
<TEXT>

     Derya Tuna'yı vuran Hüseyin Bozan'ın, uyuşturucu hap aldığı için uzun süre sorgulanamadığı ortaya çıktı. Bozan'ın bir defile için gittiği Diyarbakır'da "yöre halkını kötü kokmakla" eleştirdiği öne sürelen manken Ebru Şallı'ya silahlı saldırı için fırsat kolladığı belirlendi. 
     İstanbul Emniyet Müdürlüğü'nden üst düzey bir yetkili, olay öncesi Tuna'nın vurulacağı yolunda ihbar alındığı konusunun araştırıldığını ancak bu konuda net bir bilgiye ulaşamadıklarını, ancak böyle bir ihbar yapılmış olsaydı mutlaka söz konusu yerde önlem alacaklarını kaydetti. 
     Bozan'ın olaydan çok kısa süre sonra yakalandığını belirten yetkili, zanlının uyuşturucu hap alması nedeniyle uzun süre kendine gelmesini beklediklerini belirtti. Aynı yetkili, Bozan'ın, Şallı'ya silahlı saldırı düzenlemek amacıyla hazırlık yaptığı ve bu amaçla fırsat kolladığı, ancak yakın çevresince ikna edilerek planından vazgeçirildiğinin belirlendiğini söyledi. 
     
     TATLISES YÜZLEŞTİRME İÇİN GÖTÜRÜLDÜ 
     saldırının ardından gözaltına alınan ibrahim Tatlıses'in, Tuna'nın tedavi gördüğü hastaneye götürülmesinden nedeniyle polisin eleştirildiğinin anımsatılması üzerine yetkili şöyle konuştu 
     "Tatlıses'i oraya yüzleştirme amacıyla götürdük. Belki o duygusal anda iş çözülecek. Orada 'beni niye vurdurttun' ya da 'ben seni vurdurmadım' şeklindeki konuşmalardan işin boyutunu öğrenecektik. Bu sözler tutanaklara geçecekti. Ancak bütün çabalarımıza rağmen, kendimizin de görüşmenin oluşması için aracı sokmamıza rağmen Derya Hanım görüşmeyi kabul etmedi. Ayrıca Derya Tuna, yaralı olduğu için şubeye gelemeyecek durumdaydı. Bu nedenle yüzleştirme için Tatlıses'i hastaneye götürdük. Bu uygulama, bir soruşturma tekniği kapsamında gerçekleştirildi." 
     





</TEXT>
</DOC>
