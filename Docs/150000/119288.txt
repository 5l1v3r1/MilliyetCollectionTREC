<DOC>
<DOCNO> 119288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur23.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kıbrıs, AB ve ekonomi öncelikli konularımız" 
</HEADLINE>
<TEXT>

     Hükümeti kurmakla görevlendirilen AK Parti Kayseri milletvekili Abdullah Gül, Kıbrıs, Avrupa Birliği ve ekonominin öncelikli konuları olduğunu söyledi. 
     Parti genel merkezinde NTV'nin canlı yayınına katılan Gül, hükümetin vakit kaybetmeden, bir kaç gün içerisinde kurulabileceğini belirterek, bu süre içinde partili milletvekilleri ile kabinede yer alacak bakanlar konusunda fikir alışverişinde bulunacağını ifade etti. 
     AK Parti'de de Alman modelinin gündeme geldiğinin, bunun ileride sıkıntılara sebep olup olmayacağının sorulması üzerine Gül, şöyle konuştu 
     ''Tayyip bey ve diğer arkadaşlarla kader birliği yaptık. Bizim birinci önceliğimiz Türkiye'nin sorunlarını çözmektir. Çekişme ve kaprisler bizim için söz konusu olmayacak. İstişarelerle sorunları çözeceğiz. Hepimiz Türkiye'nin başarısı için kader birliği yaptık. Kim nerede olacak, bizim için önemli değil.'' Abdullah Gül, Acil Eylem Planı'nın neden hükümeti kurmakla görevlendirilen kişi tarafından değil de, Erdoğan tarafından açıklandığı ile ilgili bir soru üzerine, ''Bunlar kişilerin değil, partinin malıdır. Bunları parti olarak hazırladık. Parti politikalarını ortaya koyduk. Bu konularda alınganlık, kırılganlık söz konusu olmaz. Bunlar başarı için hazırlanmış plan ve programlardır'' diye konuştu. 
     Gül, Kıbrıs, Avrupa Birliği AB ve ekonominin öncelikli konuları olduğunu belirtti. 
     Abdullah Gül, Erdoğan'ın AB ile ilgili beyanatlarda bulunduğu hatırlatılarak, ''Siz de bu yönde seyahatlere çıkacak mısınız '' diye sorulması üzerine, ''Dört koldan 'AB için tarih alalım' diye çalışıyoruz. Tayyip Erdoğan siyasi lider olarak, aynı şekilde Deniz Baykal siyasi lider olarak bu yönde çalışıyor. Benim de aynı yönde gezilerim olacaktır, Cumhurbaşkanı'nın da aynı yönde gezileri olacaktır'' dedi. 
     Anayasa değişikliğine ilişkin soruları da yanıtlayan Gül, ''Milletin kendilerine çoğunluğu verdiğini, bu çoğunluğun gereklerini yerine getirirken de uzlaşma içinde bu değişiklikleri yapmaya gayret göstereceklerini söyledi. 
     Abdullah Gül, parti genel merkezinde NTV canlı yayınına katıldıktan sonra, TBMM'ye geçti. 
     Öte yandan, Gül'ün hükümeti kurmakla görevlendirilmesinin ardından, Başbakanlık Koruma Amirliği'nden bazı koruma polisleri Gül'ü korumak amacıyla AK Parti Genel Merkezi'ne geldi. 
     





</TEXT>
</DOC>
