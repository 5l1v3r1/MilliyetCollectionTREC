<DOC>
<DOCNO> 144106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/spor/aspo.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖNCE HAYALLER ÖLÜR 1-2 
</HEADLINE>
<TEXT>

Beşiktaş, Lazio önünde, 1 - 0’ın rövanşına coşkulu girdi, ancak iki şok golle teslim bayrağını erken çekti. UEFA rüyasından uyanan Kartal lige döndü 
90 dakika      MEHMET DEMİRKOL 

     İşin özeti şu Slavia’nın yapamadığını, Lazio yaptı. Beşiktaş aynı Çekler’le oynadığı maçtaki gibi yine oyuna müthiş savunma boşlukları ve yerleşim hatalarıyla başladı. 
     Yine rakip ilk 10 dakikada üç net gol pozisyonu yakaladı... Tek fark Lazio’nun Çekler kadar cömert olmayışıydı. 5’te Lopez’in, bir derin kontra pasıyla kendi yarı sahasında buluşması, soldan inip kesişi ve Fiore’nin boş topu kaleye yuvarlayışı, 9’da duran topta Mihajloviç’in ortasında Castroman’nın kafasıyla turu erken kopardılar. 
     Lucescu diğer ihtimali uygulamaya karar vermişti Dörtlü savunma. Ama kanatları tek oyuncuya bırakışı, Ahmet Dursun, İlhan ve Sergen’in üç forvet gibi oynayışıyla Lazio’ya geniş alanlar doğdu. Tayfur, Yasin ve Pancu göbekte toplanınca orta sahanın kanatları büyük açıklar verdi. Buna Niyazi’nin son derece kötü oyunu da eklenince Lazio çok rahatladı. Golden sonra da şanslar yakaladılar. 
     12’de Fiore, Cordoba ile karşı karşıya kalmasına rağmen golü bulamadı. Sonrasında Lazio’nun 9 kişiyle kendi sahasına yığılışı ve Beşiktaş’ın erken presinin işlemesi ev sahibine 32. dakikadaya kadar dört pozisyon verdi. 
     Bunlardan 19’da Pancu’nun attığı şut, Couto tarafından çizgiden çıkarıldı. 32’de İlhan’ın beş metreden üstten auta attığı şut yürek parçalıyıcıydı. 
     İkinci yarıda Niyazi’nin yerine Kaan Dobra’nın oyuna girişi, savunma yönünde Beşiktaş’ı olumlu etkiledi. Ama zaten Lazio da tehdit oluşturmak niyetinde değildi. 
     Çok defansif bir 4 - 5 - 1’le iyice kapandılar. Ve oyunu soğuttular... 
     Beşiktaş bu bölümde 56’da Pancu’nun yerde kalışıyla doğan penaltı beklentisi dışında pozisyon bulamadı. Yine kanatları kullanamıyorlar ve yine Yasin, Tayfur, Sergen göbekte ağır kalıyordu. Lucescu 62’de buna Ahmet Dursun’un yerine Nouma’yı alarak müdahale etti. Bu kanat hakimiyetini artırmasa da hava mücadelesinde denge sağladı. Ve Beşiktaş pozisyonlar bulmaya başladı. 
     75’te Pancu’nun ortasında İlhan’ın altı pastan voleyle topu dışarı atışı ve 76’da bir seken topa yine boş pozisyonda vuramayışı, oluşan dinamizimde moral bozduğu anlardı. 
     Bu karambol futbolu devam ederken 83’te Sergen Beşiktaş’ın tek sayısını buldu. Lazio bu golden sonra oyunu biraz daha ileride kabul etmeye başladı. Lazio daha fazla pozisyon vermeden İtalya’ya yarı finalle döndü. 
     
Teşekkürler’UEFA Kupası’nda elenen Siyah-Beyazlı futbolculara yönetim sahip çıktı 
     UEFA Kupası’nda çeyrek finale kadar yükselerek, büyük bir başarıya imza atan Beşiktaşlı oyunculara, Lazio maçından sonra büyük destek vardı. Asbaşkan Kıvanç Oktay, oyuncularını tebrik ederek, "90 dakika sonunda iyi oynayan kazandı. Bizim için UEFA buraya kadarmış. Oyuncularımıza teşekkür ediyoruz" dedi. 
     MENAJER Sinan Engin ise taraftara tur hediye edemedikleri için yıkıldığını söyledi. Engin, "Sağlık olsun demek lazım. Bundan sonra bizim için bir cephe kaldı. O da lig. Bütün hesaplarımız bunun için olacak. Bu noktaya kadar bize büyük onurlar yaşatan futbolcularımızla gurur duyuyoruz" diye konuştu. 
     
     Maçın hakemi 
     Kusursuz yönetim 
     İngiliz hakem Graham Poll mükemmele yakın bir maç yönetti. Futbolculardan daha fazla koştu, ilk dakikadan itibaren sahaya otoritesini koydu, tartışma yaratacak kararlardan uzak durdu. İkili mücadelelerin hepsini yakından izledi, kartlarını yerinde gösterdi. 
     
     Göze batanlar 
     CORDOBA Adamın ne zaman nasıl oynayacağı belli değil. Kendisine aşırı güveniyor ya Kalesini gereksiz terk ediyor, akıl almaz goller yiyor. 
     NİYAZİ 45 dakika oyunda kaldı. Oynadığı futbolla hem kenar yönetimini, hem de tribünleri çıldırttı. Ne yaptığını kimse anlayamadı. 
     RONALDO Fazla sırıttığını söyleyemeyiz. Ne varki, Zago’nun olmayışı onu da olumsuz yönde etkiledi. Yenilen ilk golde hem onun, hem de savunma arkadaşlarının hatası vardı. 
     SERGEN İyi mücadele etti. Ancak isabetli paslar atamadı. Buna karşın günü bir golle tamamladı. 
     İBRAHİM Uzun bir aradan sonra ilk kez forma giydi. Kanat bindirmelerinde etkiliydi. Elinden geleni yaptı. 
     İLHAN İlk yarıda çok kritik bir anda yüzde yüzlük bir golü kaçırdı. Maçın geri kalan dakikalarında toptan çok hakemle uğraştı. 
     
     Maçtan notlar 
     Hataları değerlendirdik’ 
     LAZİO Teknik Direktörü Mancini, "Beşiktaş Roma’da iyi oynadı. Burada ise daha iyi oynadı. Ancak hemen gol atması gerekiyordu. Bu yüzden riske girdi. Hata yapmalarını bekledik ve bunlardan ikisini gole çevirdik. Maç bizim için daha kolay oldu" dedi. Mancini "Eğer Beşiktaş’ın bu hataları olmasaydı, çok zorlanırdık" ifadelerini de kullandı. 
     
     İbrahim 5 maç sonra 
     İDMANDA Nouma’nın darbesiyle sakatlandıktan sonra takımdan uzak kalan İbrahim, 5 maç sonra formasına kavuştu. Lucescu’nun "Yokluğunu çok hissettik" dediği İbrahim, on birde oynamasına karşın beklenen üretkenliği gösteremedi. 
     
     Kadroda değişim 
     TEKNİK Direktör Lucescu, Lazio karşısında farklı bir kadro sahaya sürdü. Ankaragücü maçında bekleneni veremeyen Tolga yedek kulübesinde otururken, Giunti ve Serdar’a da ilk on birde forma şansı tanımadı. 
     
     Lazio’ya sıkı koruma 
     IRAK savaşı nedeniyle Türkiye’ye sıkıntılı gelen Lazio kafilesine İstanbul’da sıkı koruma uygulandı. İtalyan ekibinin kaldığı otelde adeta kuş uçurtulmadı. Maç günü ise İtalyanlar’ı taşıyan otobüs çembere alındı. 
     
     UEFA’dan denetleme 
     MAÇI izlemeye gelen UEFA heyeti, İnönü Stadı’nda incelemelerde bulundu. Kapılar, soyunma odaları ve hakem odasını inceleyen heyet, eksikleri not aldı. Bu arada UEFA yetkilileri koltukları dolunca bir süre ayakta bekledi. 
     
     Protokolde yer krizi 
     İNÖNÜ Stadı’nın protokol tribününde ilginç sahneler yaşandı. Spor, sanat ve siyasetin ünlü simaları maçı izlemek için stada koştu. Koltukların dolması üzerine tartışmalar yaşandı. Birçok kişi karşılaşmayı ayakta izledi. 
     
     RAİ savaşı tercih etti 
     İTALYA Devlet Televizyonu RAI, savaş nedeniyle rövanşı yayınlamadı. Lazio yöneticileri maddi gelir kaybına uğradıkları için olaya tepki gösterirken, televizyon yetkilileri, "Etik bir seçim" açıklamasını yaptı. 
     



 SPOR 





























</TEXT>
</DOC>
