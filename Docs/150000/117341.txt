<DOC>
<DOCNO> 117341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun06.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Özkök "Irak savaşsız halledilmeli" 
</HEADLINE>
<TEXT>

     Resmi bir ziyaret için ABD'de bulunan Genelkurmay Başkanı Orgeneral Hilmi Özkök, Irak'ta Türkiye'nin politikasının, ''bu işin savaşsız halledilmesi olduğunu'' söyledi. 
     Orgeneral Özkök, ABD Dışişleri Bakanı Colin Powell ile Washington'da yaptığı görüşmenin ardından, gazetecilerin sorularını yanıtladı. 
     Irak konusunda Türkiye'nin kaygılarının sorulması üzerine Orgeneral Özkök, ''Gayet tabii ki kaygılarımız var. Bizim ulusal politikamız, ki ben onu ancak dile getirebilirim, bu işin savaşsız halledilmesidir'' dedi. 
     Orgeneral Özkök, ''Biz, bu düşüncelerimizi kendilerine devamlı olarak dile getiriyoruz. Ben de dile getirdim. Bunun etkilerinin neler olabileceği konusunu, özellikle benden öğrenmek istediler. Onları dile getirdim. O bakımdan, karar mekanizmalarında askeri konuşmaların mutlaka çok faydası olacaktır'' diye konuştu. 
     Bir gazetecinin, ''ABD ile görüş farklılıklarının giderilip giderilemediği'' yönündeki sorusuna Orgeneral Özkök, ''Çok geniş bir konu. Bu konulara girmek istemem. Gayet tabii görüş farklılıkları oluyor. Ama bunlar korkulacak şeyler değildir. Zamanla çözümlenebilir'' yanıtını verdi. 
     Temaslarının genelde ''çok verimli ve yapıcı'' geçtiğini, her iki tarafın çeşitli konulardaki görüşlerini dile getirdiğini söyleyen Orgeneral Özkök, ''Irak'tan, Avrupa Güvenlik ve Savunma Kimliği'ne kadar fikirlerimizi açıkça dile getirdik. İhtiyaçlarımızı, sıkıntılarımızı, bazı düşüncelerimizi ilettik'' dedi. 
     Genelkurmay Başkanı Orgeneral Özkök, bugün Türk Amerikan Konseyi ve bazı lobi kuruluşlarının üyeleri ile görüşmeler yapacağını kaydetti ve ''Bugün, çok yorucu bir gündü. Ama çok faydalı oldu. Ülkemiz için en iyisini yapmaya kendimizi adamışız'' diye konuştu. 
     





</TEXT>
</DOC>
