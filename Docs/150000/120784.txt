<DOC>
<DOCNO> 120784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko09.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil toplum kuruluşlarının AB çıkarması... 
</HEADLINE>
<TEXT>

     Öncülüğünü Türkiye Odalar ve Borsalar Birliği TOBB ve İktisadi Kalkınma Vakfı'nın İKV yaptığı 200'ün üzerinde sivil toplum kuruluşu Brüksel'e gidecek ve ''Türkiye Platformu Toplantısı''na katılacaklar. 
     Edinilen bilgiye göre, söz konusu toplantıda sivil toplum kuruluşlarının temsilcilerinin yanı sıra AB Ekonomik ve Sosyal Komite Başkanı Roger Brıesch ve Avrupa Komisyonu Sosyal İşlerden Sorumlu Üyesi Anna Dıamantopoulou katılarak birer konuşma yapacaklar. 
     Ayrıca, 2-3 Aralık tarihinde Avrupa Ticaret ve Sanayi Odaları Birliği ile TOBB işbirliği ile İstanbul'da, ''Türkiye'nin AB Üyeliğine Hazırlanmasında Ticaret ve Sanayi Odalarının Rolü'' konulu konferans gerçekleştirilecek. 
     TOBB Başkanı Rifat Hisarcıklıoğlu, AB'ye üyelik konusundaki çabalarına ilişkin olarak yaptığı açıklamada, ''Türkiye'nin en önde gelen sivil toplum ve meslek kuruluşu olarak AB konusunda TOBB'a önemli görevler düştüğünü biliyoruz'' dedi. 
     Hisarcıklıoğlu, iş dünyasının toplumun çok büyük bir kesimi gibi Avrupa Birliği ile bütünleşmeden yana olduğunu ve bu hedefin gerçekleştirilmesi doğrultusunda gerek yurtiçinde gerekse yurtdışındaki tüm networkünü harekete geçirildiğini söyledi. 
     TOBB'un, gerçekleştirdiği çalışmalarda Türkiye'nin önde gelen sivil toplum kuruluşlarıyla işbirliğine çok büyük önem verdiğini belirten Hisarcıklıoğlu, bu çerçevede de birçok etkinliğin gerçekleştirildiğini ve birçoğunun üzerinde de çalışıldığını kaydetti. Kopenhag Zirvesi'nin AB tarihinin en büyük genişleme dalgasının sonuçlanacağı bir randevu olduğunu anlatan Hisarcıklıoğlu, çok büyük bir ihtimalle mevcut 13 aday ülkeden 10'u ile katılım anlaşmalarının imzalanmasının teyit edileceğini ifade etti. 
     Hisarcıklıoğlu, Türkiye'nin siyasi kriterleri yerine getirmek için çok ciddi gayretleri olduğunu da hatırlatarak, Anayasa değişikliği ile başlayan sürecin 3 Ağustos'taki 3. uyum paketinin kabul edilmesiyle çok ileri bir aşamaya gelindiğini ve Türkiye'nin kesinlikle birçok aday ülkenin üyelik müzakerelerine başladığı andaki durumundan çok iyi bir konumda olduğunu bildirdi. 
     Bu arada TOBB ve diğer sivil toplum kuruluşları, Ak Parti Genel Başkanı Recep Tayyip Erdoğan'ın da bazılarına katıldığı etkinlikler çerçevesinde AB için 40 saat 36 dakikalık uçuş gerçekleştirdiler. 
     





</TEXT>
</DOC>
