<DOC>
<DOCNO> 120727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/yasam/yas01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis kurşununa yumrukla cevap 
</HEADLINE>
<TEXT>

Sigara vermediği için üzerine yürüyen bir grup tinerci gence silah çeken sivil polis birini vurdu, kalanlardan feci dayak yedi 
     ŞAKİR AYDIN İstanbul 

     Beyoğlu’nda polis memuru Ahmet Ünlü, sigara vermediği tinercilerin üzerine yürümeleriyle tabancasını çektiğine pişman oldu. 
     Tarlabaşı Bulvarı Turan Caddesi’nde dün 03.00 sıralarında sivil kıyafetiyle yürüyen İstanbul Emniyet Müdürlüğü Mali Şube Müdürlüğü’nde görevli polis memuru Ünlü’yü gören tiner bağımlısı bir grup genç, sigara istedi. İddiaya göre Ünlü’nün gençleri sert bir dille terslemesi üzerine, polis memuru ile tinerci gençler arasında tartışma çıktı. Tartışma sonucu tinercilerin üzerine yürümesi ile Ünlü silahına sarıldı. 
     Ünlü’nün ateşlediği silahından çıkan tek kurşun, Bora Sezik 20 adlı tinerci genci karnından yaralayınca, ortalık daha da karıştı. 
     
     Karından tek kurşun 
     Sezik’in yere yığılmasıyla arkadaşları Ünlü’yü tekme tokat dövmeye başladı. Bu sırada bir polis ekibinin geldiğini gören grup, Ünlü ve Sezik’i kanlar içinde bırakıp kaçtı. 
     Ara sokaklardaki kovalamaca sonucu, tinerci gençlerden ikisi yakalandı. Alkollü olduğu belirtilen ve Taksim Eğitim ve Araştırma Hastanesi’ne kaldırılan Ünlü’nün sağlık durumunun iyi olduğu, aynı hastanede yoğun bakıma alınan Sezik’in durumunun ise ciddiyetini koruduğu bildirildi. 
     



 YAŞAM 


















</TEXT>
</DOC>
