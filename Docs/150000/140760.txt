<DOC>
<DOCNO> 140760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun24.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Irak bazı alanlarda taahhütlerini yerine getiriyor 
</HEADLINE>
<TEXT>

     BM silah denetim komisyonu UNMOVIC'in Başkanı Hans Blix, Irak'ın silahsızlanma taahhütlerini yerine getirdiğine ilişkin işaretler verdiğini ve bazı alanlarda BM denetçileriyle işbirliği yaptığını bildirdi. 
     Blix, gazetecilere yaptığı açıklamada, Bağdat'ın talep edildiği gibi menzili 150 kilometreyi aşan Essamud füzelerinin imhasını sürdürdüğünü kaydederek, ''Füzeler konusunda gerçekten silahsızlanılıyor'' dedi. 
     BM denetçilerinin Iraklı bilim adamlarıyla özel görüşme yapması konusunda da işbirliği sağladıklarını belirten Blix, ekibinin 7 Iraklı bilim adamıyla hükümetten bir refakatçı ve kayıt aygıtları olmadan görüşme yaptığını kaydetti. Blix, ''Bizim koşullarımıza uygun bir dizi görüşme yaptık. Tamamen koşullarımıza uygun 7 görüşmemiz oldu'' dedi. 
     Hans Blix, ismini belirtmediği bir Arap ülkesine, Iraklı bilim adamlarının ülke dışında görüşmeyi kabul etmesi durumunda denetçilerine ev sahipliği yapması önerisinde bulunduğunu da söyledi. 
     Kıbrıs Rum Kesimi'nin bu tür görüşme yapılabilecek yerlerden olduğunu söyleyen Blix, bazı ülkelerin de Irak'ı terk etmek isteyecek bilim adamlarına sığınma önerdiğini anlattı. 
     Blix, bazı BM uzmanlarının, Irak'ın ''biyolojik silah malzemelerini 10 yıl önce gömdüklerini, söz konusu bölgelerde kazılar yapılarak doğrulayabilecekleri'' iddiasına ilişkin şüpheleri bulunduğunu da kaydetti. 
     Hans Blix, Irak'taki silah denetimlerinin yaza kadar sürüp süremeyeceğini belirtemezken, ''Ne olacağını bilmiyoruz. Ekibimin, ani bir talimat üzerine Bağdat'tan ayrılabilmek üzere bir tahliye planı var'' dedi. 
     





</TEXT>
</DOC>
