<DOC>
<DOCNO> 101678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo08.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'un yabancıları imza attı 
</HEADLINE>
<TEXT>

     Erkekler Basketbol Birinci Ligi takımlarından Ülkerspor, daha önce anlaştığı ABD'li Joseph Blair, Melvin Booker ve Sloven Miljan Goljoviç ile sözleşme imzaladı. 
     Ülkerspor'un Topkapı'daki tesislerinde gerçekleştirilen ve şube sorumlusu Yıldız Okumuş, genel menajer Lütfi Arıboğan, oyuncuların menajeri Keith Glass'ın hazır bulunduğu törende, Booker ve Goljoviç 2'şer, Blair ise 1 yıllık sözleşmeye imza attı. 
     Genel menajer Arıboğan, Booker ve Blair'in İtalya'nın Scavolini Pesaro takımında forma giydiğini vurgulayarak, ''2 oyuncu beraber, uyum içinde oynuyordu. Bu yüzden 2'sini tercih ettik. Oyuncumuz olan Goljoviç ile de sözleşme yeniledik. Daha önce sözleşme yaptığımız Praskevicius ile birlikte 4 yabancı oyuncumuz oldu. Artık transferi tamamladık'' diye konuştu. 
     Kadrolarındaki Türk oyuncularla da yeniden anlaştıklarını vurgulayan Arıboğan, yalnızca Asım Pars'ı serbest bıraktıklarını kaydetti. 
     
     ''ZAMANA İHTİYACIMIZ VAR'' 
     Yeni sezon hazırlıklarını 1 haftadır tesislerinde sürdürdüklerini anlatan Arıboğan, ''3 yabancı oyuncumuzu değiştirdik. Oyunculukları ve karakterleri iyi olan oyuncular aldık. Şimdi zamana ihtiyacımız var. Takım olmak kolay değil. Uyum sürecini kısa sürede geçmek istiyoruz'' dedi. 
     Arıboğan, 18 Ağustos Pazar günü İtalya'ya gideceklerini ve Bormio'daki 10 günlük kampta 5 hazırlık maçı yapacaklarını söyledi. 
     
     OYUNCULARIN GÖRÜŞLERİ 
     İmza töreninde sempatik hareketleriyle dikkati çeken Booker, gazetecilerin görüşlerini sormaları üzerine ''Türkçe mi'' diye esprili bir yanıt verdi. 
     Booker, İtalya'da 3 yıldır Blair ile birlikte oynadıklarını belirterek, ''Burası benim için yeni bir başlangıç. Blair ile Ülkerspor'u şampiyon yapacağımıza inanıyorum'' diye konuştu. 
     Ülkerspor'a gelmeden önce Booker ile konuştuğunu anlatan Blair ise turuncu-yeşilli takımı şampiyon yapmaya geldiklerini kaydetti. 
     Sloven Goljoviç de sezon sonunda İstanbul'dan ayrılırken, kalbinin burada kaldığını ifade ederek, ''3 senedir buradayım. Belki bu yıl kaptan da olurum. Türkiye'yi ve insanları çok seviyorum'' dedi. 
     





</TEXT>
</DOC>
