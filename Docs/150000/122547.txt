<DOC>
<DOCNO> 122547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/dunya/adun.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a karşı caydırıcı işbirliği’ 
</HEADLINE>
<TEXT>

ABD Savunma Bakan Yardımcısı Wolfowitz, olası Irak harek tı için Ankara’dan işbirliği sözü aldı. Üslerini Amerika’nın kullanımına izin veren Türkiye’nin ekonomik kaybı ABD savaş bütçesinden karşılanacak 
     BARKIN ŞIK - UTKU ÇAKIRÖZER Ankara 

     Türkiye, Irak’ın kitle imha silahlarından arındırılması için ABD ile "caydırıcı işbirliği" yapmayı kabul etti. Dışişleri Bakanı Yaşar Yakış, Türkiye’nin Irak operasyonu için ABD’ye hava sahasını ve askeri tesislerini kullanma izni verildiğini açıklarken, Washington Yönetimi ise, Ankara’nın ekonomik zararlarını karşılama sözü verdi. 
     Irak’ı kitle imha silahlarından arındırmak için kararlılık gösteren ve olası bir operasyon için Türkiye’den destek isteyen Washington yönetiminin talepleri ve Ankara’nın buna yanıtının çerçevesi dün netleşti. ABD Savunma Bakan Yardımcısı Paul Wolfowitz ve Dışişleri Bakanlığı Müsteşarı Marc Grossman, Başbakanlık, Dışişleri Bakanlığı ve Genelkurmay Başkanlığı’nda saatler süren pazarlıklar yaptılar. Görüşmeler sonrasında Türkiye, "Saddam’a karşı caydırıcı işbirliğine varız" açıklaması yaptı. 
     Wolfowitz, sırasıyla Başbakan Abdullah Gül, Dışişleri Bakanı Yaşar Yakış, Genelkurmay İkinci Başkanı Yaşar Büyükanıt ve Milli Savunma Bakanı Vecdi Gönül ile bir araya geldi. Wolfowitz görüşmelerde, "Saddam’ın anladığı dil güç gösterilmesidir. Ancak caydırıcılığımızı ortaya koyarsak silahsızlanmaya ikna edebiliriz. Askeri tesislerinize konuşlanma ve kullanma hakkı istiyoruz" diyerek Türkiye’den isteklerine olumlu yanıt istedi. 
     
     Talep listesi 
     Daha önce Kürt grupları Saddam’a karşı silahlandırma planlayan ABD, Türkiye’nin direnişi sonunda bundan vazgeçti. Yeni bir plan hazırlayan Bush yönetimi, bu bölgede Amerikan askerlerinin kullanılmasını öngördü ve Türkiye’den taleplerde bulundu. Üzerinde durulan talepler şöyle 
     10 havaalanı ve güneydeki limanların bildirimsiz kullanılması. t Türk topraklarının 200 - 250 bin Amerikan askerine açılması. ABD birliklerinin Türkiye’nin Kuzey Irak’ta KDP bölgesine en yakın bölümüne yerleştirilmesi planlanıyor. t Kuzey Irak’ın kontrolü için 2 tugaydan oluşan Türk birliklerinin operasyon sırasında ve sonrasında bölgede konuşlanması. 
     
     Yakış İzin verdik 
     ABD’nin talepleri konusunda en somut yanıtı Dışişleri Bakanı Yakış verdi. Yakış, akşam saatlerinde İngiltere Dışişleri Bakanı Jack Straw ile düzenlediği basın toplantısında, "Irak’a operasyonu arzu etmeyiz, ama kaçınılmaz olursa hava sahamızı ve askeri tesislerimizi, müttefikimiz ABD’nin kullanımına açarız" dedi. 
     Dışişleri yetkilileri, "caydırıcılık için işbirliğinde anlaştık" derken, Genelkurmay da, "Görüşlerimiz büyük ölçüde uzlaşmaktadır" açıklamasında bulundu. 
     
     Ekonomik destek sözü 
     Türkiye, operasyonun ekonomiye 20 - 25 milyar dolara mal olacağını, bunun ABD’nin savaş bütçesinden karşılanması gerektiğini bildirdi. ABD tarafı, bu konuda ortak görüşmeler yapılması ve zararın savaş bütçesinden karşılanması sözü verdi. Türkiye, ayrıca 5 milyar dolarlık askeri borçların silinmesi ve Kerkük petrollerinden pay verilmesi istemlerini de gündeme getirdi. 
     
     Erdoğan Saddam gitmeli 
     Wolfowitz ve Grossman’la ABD Büyükelçisi Robert Pearson’un evinde verilen yemekte buluşan AKP lideri Tayyip Erdoğan, Irak’ta Saddam yerine demokratik bir rejimin kurulmasının gerektiğini vurgularken, olası bir harek t için BM kararının şart olduğunu savundu. 
     



 DÜNYA 














</TEXT>
</DOC>
