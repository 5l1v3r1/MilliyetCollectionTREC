<DOC>
<DOCNO> 106877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/siyaset/siy03.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ın seçimleri erteleme girişimine Sezer karşı çıkıyor... 
</HEADLINE>
<TEXT>
Yeni hükümete Köşk freni 
Ecevit’in düşürülmesine sıcak bakmayan Sezer, hükümet gensoruyla indirilirse görevi MHP liderine verecek. Bahçeli de 45 günde hükümeti kuramayacak ve 3 Kasım’da seçime gidilecek 
     SERPİL ÇEVİKCAN Ankara 

     Başta ANAP olmak üzere baraj riskini yakından hisseden partilerin seçimi erteletme girişimleri, daha seçim kararının alındığı ilk saatlerden düne kadar alttan alta yürütülüyordu. 
     Seçimin ertelenmesini tetikleyecek en radikal gelişme, hükümetin bozulması ve yeni hükümet kurulması olabilirdi. Bu formül için en kritik parti, ANAP - YTP - SP blokuna "başbakanlık" şartıyla katılabilecek olan DYP’ydi. Kapalı kapılar ardında sürdürülen bu hesap, dün akşam saatlerinde pazarlık masasına açıldı. 
     Ancak dün kulislere Başbakan Ecevit’i gensoruyla düşürme ve seçimlerin ertelenmesini sağlayacak yeni bir hükümet kurma girişimine Çankaya’nın "hiç sıcak bakmadığı" bilgisi yansıdı. 
     "Parlamentonun saygınlığını herkesten önce parlamenterler korumalı" diyen ve 3 Kasım kararına uyulmasından yana olduğunu ifade eden Sezer’in hükümetin bu yöntemle düşürülmesi ve ardından seçimlerin ertelenmesinin milletin eğilimine ters düşeceği görüşünde olduğu belirtildi. Bu görüş, parti genel merkezlerinde de gün boyunca tartışıldı. 
     Hükümetin gensoruyla düşürülmesi halinde Sezer’in, parlamentodaki sayısal üstünlüğü nedeniyle MHP lideri Devlet Bahçeli’ye yeni hükümeti kurma görev vereceği, Bahçeli’nin 45 günlük anayasal süreyi tek başına kullanabileceği, bu sürenin de 3 Kasım’a kadar uzandığı vurgulandı. Bu aşamada Sezer’in, zaten alınmış bir erken seçim kararı varken, ülkeyi seçime götürme kararını da bu tarih için kullanacağı belirtildi. 
     
     HAKKIN KÖTÜYE KULLANILMASI 
     Bahçeli’nin yeni bir hükümet kurmasının zor olacağı ve 45 günlük süre 3 Kasım’ı da kapsadığı için seçimden artık kaçılamayacağı yorumu da, dün kulislere yansıyan bir görüş oldu. Sezer’in, seçimi erteleme girişimlerini "bir hakkın kötüye kullanılması" olarak değerlendirdiği ve yetkilerini ülkeyi 3 Kasım’da seçime götürme yönünde kullanacağı haberleri, parti genel merkezlerinde de ele alındı. 
     



 SİYASET 




















</TEXT>
</DOC>
