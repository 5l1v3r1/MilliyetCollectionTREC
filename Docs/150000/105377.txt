<DOC>
<DOCNO> 105377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/ekonomi/eko02.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FARK 25 MİLYONA İNDİ 
</HEADLINE>
<TEXT>

Memur sendikaları ile hükümet arasındaki toplu görüşmelerde uzlaşmaya yaklaşıldı. Memurlar 100, hükümet ise 75 milyon lira istiyor. Konu Liderler Zirvesi’nde çözülecek 
     ANKARA Milliyet 

     Hükümet ile sendikalar arasında uzlaşmazlığa neden olan memur maaş zammı krizi liderler zirvesinde çözülecek. Taraflar arasında yapılan görüşmelerde sendikalar brüt 100 milyon’, hükümet tarafı ise brüt 75 milyon lira zam’ teklif etti. Böylece tarafların teklifleri arasında 25 milyon liralık bir fark kaldı. Bu arada MHP lideri Devlet Bahçeli konuyu liderler zirvesine götürme sözü verdi. 
     Türkiye Kamu - Sen Genel Başkanı Bircan Akyıldız ve beraberindeki heyeti kabulünde sendika temsilcilerinin görüşlerini dinleyen Bahçeli, "Taleplerinizi liderler zirvesine taşıyacağım. Ekonomik programın imk nları doğrultusunda zorlamadan memur zammının bir çözümü bulunmalı ve bulacağız da. Elimizden gelen ne ise memurların refaha kavuşması için yapmaya çalışacağız. Ancak, bunun bir seçim yatırımı olarak değerlendirilmesi yanlış olur" dedi. 
     
     Payımız artırılmalı’ 
     Hükümetin verdiği 75 milyon TL’nin 300 trilyon liralık bir maliyet, kendilerinin istedikleri 100 milyonluk talebin de 400 ile 500 trilyon arasında bir maliyet oluşturacağını vurgulayan Akyıldız, "Bütçede yeralan makro büyüklükler içindeki pay üzerinde duruyoruz. Bu da 6.9’dur. Aileleri ile birlikte 11 milyona varan memurlar nüfusa oranlandığında 67 milyonun altıda birine tekabül ediyor. GSMH’den ayrılan pay da altıda bir oranında olmalıdır" dedi. 
     Akyıldız, 2003 yılı için de birinci altı ayda yüzde 20, ikinci ayda yüzde 20 olduğunu söyledi. 
     
İş yavaşlatma eylemi başladı      Kamu Emekçileri Sendikaları Konfederasyonu KESK uzlaşmazlık üzerine Yüksek Hakem Kurulu’na YHK başvurarak Uzlaştırma Kurulu’nu toplantıya çağırmasını istedi. 130 milyon liraya kadar indiklerini dile getiren Başkan Sami Evren, "Hükümet, 75 milyon lira önerdik kabul etmedi diyor. Bu kamuoyunu kandırmaktır. Ek önerilen brüt 40 milyon liradır" dedi. Evren, kamu çalışanlarının iş yavaşlatma eylemine başladıklarını bildirdi. Evren, "16 Eylül’e kadar iş yavaşlatma eylemine devam edeceğiz" dedi. 
     
5 SORU 5 CEVAP Önce zam sonra haklar 
     ATİLLA ÖZSEVER 

     Memur sendikaları ile hükümet arasında yapılan toplu görüşmeler, uyuşmazlıkla sonuçlandı. Konu, Uzlaştırma Kurulu’na intikal etti. Türkiye ve Orta Doğu Amme İdaresi Enstitüsü öğretim üyesi Prof. Dr. Mesut Gülmez, toplu görüşmenin 20 tane ekonomik ve mali nitelikli konuyu kapsadığını belirterek "Bunların içinde kira yardımından fazla mesaiye kadar bir çok konu var. Sanıyorum sendikalar seyyanen zammı ön koşul kabul etti" dedi. 
     Toplu görüşmelere katılan Eğitim - Sen Genel Başkanı Alaaddin Dinçer de, mali ve sosyal haklarla ilgili konuları gündeme getirdiklerini ancak Eylül’den geçerli iyileştirme zammı konusunda anlaşma sağlanamadığı için öteki sorunlara girilmediğini söyledi. 
     
     1- Toplu görüşmeler ne zaman başladı, tarafları kimler temsil etti 
     15 Ağustos 2002’de başlayan toplantıya kamu çalışanlarını temsilen Türkiye Kamu - Sen’den 8, KESK’den de 3 sendika başkanı katıldı. Kamu - Sen ve KESK genel başkanlarıyla birlikte memurları 13 kişi temsil etti. Toplu görüşmeye hükümet adına Devlet Bakanı Mehmet Keçeciler’in başkanlığındaki Kamu İşveren Kurulu katıldı. 
     
     2- Memur sendikalarının talepleri neydi, hükümet ne dedi 
     Sendikalar öncelikle ekonomik kriz ve 2002 yılındaki reel kayıplarının karşılanması için başlangıçta net 250 milyon liralık seyyanen zam talebinde bulundu. Hükümet de Eylül’den geçerli olmak üzere önce 35 daha sonra da brüt 75 milyon liralık zam önerdi. 
     
     3- Hükümet ile sendikalar arasında hangi noktada anlaşmazlık çıktı 
     Memur sendikaları, hükümetin önerdiği brüt 75 milyon liranın net 50 - 55 milyon lira olduğunu, yıl sonu itibariyle enflasyon farkı olarak 20 milyon lira alacaklarından aslında hükümetin önerdiği zammın net 30 - 32 milyon liraya geldiğini vurguladılar. Sendikalar en son brüt 110 milyon liralık seyyanen zamma kadar indiler. Hükümet, 2003 yılı için kümülatif yüzde 20 zam önerdi. Sendikalar ise yüzde 40 diyor. 
     
     4- Anlaşmazlık, Uzlaştırma Kurulu’na gitti mi Kurulda ne olacak 
     KESK, anlaşma sağlanamaması üzerine dün Uzlaştırma Kurulu’na başvurdu. Uzlaştırma Kurulu, Yüksek Hakem Kurulu Başkanı’nın başkanlığında dört öğretim üyesinden oluşuyor. Kurul, tarafları yeniden dinleyip beş gün içinde bir karara varacak, anlaşma ve anlaşmazlık konularını bir tutanakla tesbit edecek. Bu tutanak Bakanlar Kurulu’na gönderilecek. Kamu - Sen, seyyanen zam talebini brüt 100 milyon liraya kadar çekti. En düşük memur maaşı net 290 milyon lira, ortalama maaş ise 400 milyon lira. Brüt 100 milyon lira üzerinde anlaşma sağlanırsa 15 Eylül’den itibaren maaşlarda net 70 - 75 milyon lira bir artış olacak. 
     
     5- Anlaşma sağlanmazsa en son sözü kim söyleyecek Grev hakkı var mı 
     Uzlaşma Kurulu’nda bir anlaşma sağlanamazsa, Bakanlar Kurulu Uzlaştırma Kurulu’ndan gelen metni inceleyecek. Üç ay içinde bir karara varacak. Yani son sözü, hükümet söyleyecek. Yasa, grev hakkına olanak tanımıyor. 
     



 EKONOMİ 

















</TEXT>
</DOC>
