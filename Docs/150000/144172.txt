<DOC>
<DOCNO> 144172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun20.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın güneyinde petrol kuyuları yanıyor... 
</HEADLINE>
<TEXT>

     Irak'ın güneyindeki Rumayla petrol alanındaki bazı kuyularda yangın çıktığı bildirildi. 
     Yangını duyuran Kuveyt ve Katar'daki Amerikan ve İngiliz askeri sözcüleri, yangının nedeni konusunda ayrıntılı bilgi vermedi. 
     Amerikan ordusundan Deniz Piyadesi Binbaşı David Andersen, ''askeri kaynaklardan 4 ila 9 petrol kuyunun yandığını duyduklarını'' söyledi. 
     Askeri birliklerle ilerleyen bazı gazeteciler de 3 kadar büyük yangın alevi gördüklerini bildirdi. 
     Ayrıca Kuveyt resmi haber ajansı Kuna da Kuveytli yetkililere dayandırdığı haberde, Irak birliklerinin petrol kuyularını ateşe verdiğini duyurdu. 
     
     Hoon "Irak'ın güneyinde 30 petrol kuyusu yanıyor... 

     İngiltere Savunma Bakanı Geoff Hoon, Irak'ın güneyinde 30 kadar petrol kuyusunun Irak güçlerince ateşe verildiğini söyledi. 
     Hoon, BBC radyosuna yaptığı açıklamada, son tahminlerine göre 30 kadar kuyunun yandığını belirterek, ''Bu endişe ettiğimiz kadar kötü değil, çünkü Irak'ın güneyinde yüzlerce petrol kuyusu bulunuyor'' dedi. 
     Hoon, askeri harekatın ilk planlanandan daha farklı işlediğini, ancak çok iyi gittiğini kaydetti ve ittifak güçlerinin kuzeye şu an en az iki cepheden ilerlediklerini söyledi. 
     Irak'ın güneyindeki Rumayla petrol alanındaki bazı kuyularda yangın çıktığı bildirilmiş, Kuveyt resmi haber ajansı Kuna, kuyuların Irak birlikleri tarafından ateşe verildiğini duyurmuştu. 
     

     
</TEXT>
</DOC>
