<DOC>
<DOCNO> 103542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun18.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Filistin yönetimleri anlaşmazlık içinde... 
</HEADLINE>
<TEXT>

     ABD ve Filistin yönetimlerinin, Filistin'de Ocak ayında yapılması planlanan seçimlerin ayrıntıları konusunda görüş ayrılığı içinde oldukları bildirildi. 
     Görüş ayrılığının başında, Filistin Devlet Başkanı Yaser Arafat'ın iktidarını dengelemek için Filistin parlamentosunun bir başbakan seçmesi önerisi bulunuyor. 
     Filistin yönetimi, dün Paris'te toplanan Uluslararası Ortadoğu Çalışma Grubu'da sunduğu raporda, seçim sisteminde bir değişikliği kabul etmeyeceğini bildirdi. 
     İsrailli ve Filistinli yetkililer, Amerikalıların Filistin seçimleri konusunda çeşitli önerilerde bulunduklarını, ancak bunların Filistin yönetimince reddedildiğini söylediler. 
     Bir Amerikalı yetkili, seçim süreci konusunda anlaşmazlık olduğu haberini teyit etmekten kaçınırken, İsrail Başbakanı Ariel Şaron'un danışmanı Raanan Gissin, ABD'nin Arafat'ı bertaraf etmek için parlamento tarafından bir başbakan seçilmesini önerdiğini doğruladı. 
     ABD, Rusya, Avrupa Birliği AB ve Birleşmiş Milletler'in BM oluşturduğu çalışma grubu, dün başlayan toplantısında Filistin reformlarını ele alıyor. 
     Bu anlaşmazlığın, Filistin seçimlerinin ertelenmesine yol açabileceği yorumu yapılıyor. 
     Bu arada Uluslararası Para Fonu IMF , Dünya Bankası ve bölgeye yardım yapan bazı ülkelerin de yer aldığı çalışma grubunun toplantısının ardından yapılan açıklamada, Filistin topraklarında insani koşulların kötüleşmesinden duyulan kaygı dile getirildi. 
     





</TEXT>
</DOC>
