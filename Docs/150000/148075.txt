<DOC>
<DOCNO> 148075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun23.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, ABD'nin Irak'ta tek güç olmasını istemiyor 
</HEADLINE>
<TEXT>

     İngiltere'de yayımlanan The Daily Telegraph gazetesi, İngiliz halkının savaştan sonra ABD'nin Irak'ta tam hakimiyet sağlaması fikrinden rahatsızlık duyduğunu, halkın yüzde 57'sinin Irak'ta BM tarafından kurulacak bir yönetimin görev yapmasını istediğini yazdı. 
     Gazete, kamuoyu araştırmalarının sonuçlarına dayanarak, halkın savaşa desteğinin yüzde 60'a ulaştığını, halkın yüzde 32'sinin savaşın İngiltere ve ABD açısından çok iyi gittiğine, yüzde 56'sının da iyi gittiğine inandığını yazdı. 
     Savaştan sonraki dönemle ilgili halkın görüşünü sorgulayan gazete, Irak'ta yeni bir hükümet kurularak görevi devralıncaya kadar bu ülkenin ABD tarafından yönetilmesini isteyen İngilizlerin oranının sadece yüzde 2, BM tarafından yönetilmesini isteyenlerin oranının ise yüzde 57 olduğunu belirtti. Gazeteye göre, halkın yüzde 39'u da ABD ve İngilizlerden oluşan ortak bir yönetimin oluşturulmasını istiyor. 
     Gazete, ABD liderliğinde bir yönetimin kurulması halinde İngiliz askerinin Irak'ta kalıp kalmaması yolundaki soruyu da halka yöneltti ve halkın yüzde 48'inin ''Evet, kalmalı'' yanıtını verdiğini duyurdu. 
     Irak'ın yeniden yapılandırılması çalışmalarının kimin gözetim ve denetiminde olması gerektiği sorusuna ise İngilizlerin yüzde 3'ünün ABD, yüzde 31'inin ABD ve İngiltere ve yüzde 64'ünün BM yanıtını verdiğini kaydeden gazete, halkın yüzde 58'inin başta İngiltere ve ABD olmak üzere koalisyonu oluşturan ve destek veren bütün ülkelerin şirketlerinin Irak'taki ihalelere davet edilmesi fikrini desteklediğini yazdı. 
     The Daily Telegraph, bazı ihalelerin daha şimdiden Amerikan şirketlerine verildiğine dair söylentilere dikkat çekti ve bu konuda halkın görüşüne başvurdu. Halkın yüzde 2'si ''Bu şartlarda adil ve haklı bir durum'' derken, yüzde 11'i ''Muhtemelen haklılık vardır'' yönünde görüş bildirdi. Buna karşılık yüzde 29'luk bir kesim ''Sanırım haksız bir uygulama'' ve yüzde 55'i ''tümüyle kabul edilemez'' yanıtlarını verdi. 
     





</TEXT>
</DOC>
