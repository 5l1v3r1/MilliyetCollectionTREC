<DOC>
<DOCNO> 148826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun57.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'den Irak'a "Barış Gücü" önerisi... 
</HEADLINE>
<TEXT>

     BM'nin Irak'a, Amerikan kuvvetlerinin yanında görev yapacak uluslararası bir barış gücü yerleştirilmesini önereceği bildirildi. 
     Wall Street Journal gazetesi, '' koalisyon artı olarak adlandırılacak barış gücünün, diğer ülkelerin de Irak'ın yeniden yapılandırılmasına katılmalarına olanak vereceğine'' işaret ederken, ''ABD'nin, BM'ye insani yardımın dışında herhangi bir rol verilmesi görüşüne soğuk durduğunu'' yazdı. 
     Gazeteye bilgi veren BM yetkilileri, ''uluslararası barış gücüyle ilgili planların henüz hazırlık aşamasında bulunduğunu'' kaydederek, ''gerçekleştiği takdirde, Arap ülkeleri kontenjanlarının da yer alacağı barış gücünün bir tür istikrar gücüne dönüşebileceğini'' savundular. 
     Buna karşı Amerikalı bir diplomat, ''Washington'un BM destekli barış gücü projesi konusundaki tutumu konusunda yorum yapmak için vaktin erken olduğunu'' vurguladı. Yetkili, ''ABD'nin birinci önceliğinin, Güvenlik Konseyi'nden, Irak halkının ihtiyacı olan acil gıda maddelerini satın almaya ve Irak'ın onarılması için petrol satışına izin veren bir kararın çıkarılması olduğunu'' belirtti. 
     Ancak Fransa ve Rusya, Irak savaşını meşru kılacak bu tür bir karara karşı olduklarını açıklamış bulunuyorlar. 
     Wall Street Journal, Fransız, Rus ve Alman yetkililerin bu hafta sonu Rusya'da St.Petersburg kentinde bir araya gelerek, Güvenlik Konseyi'nde izlenecek stratejiyi belirleyecekleri kaydetti. 
     Öte yandan, BM Genel Sekreteri Kofi Annan'ın henüz ''koalisyon artı'' projesiyle ilgili görüş belirtmediği ve Güvenlik Konseyi'ndeki bölünmüşlüğü ortadan kaldırmak için çaba harcadığı ifade ediliyor. 
     Annan, gelecek hafta Atina'da AB ülkeleri yöneticileriyle bir araya gelecek. 
     





</TEXT>
</DOC>
