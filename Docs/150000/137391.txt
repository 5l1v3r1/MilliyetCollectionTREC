<DOC>
<DOCNO> 137391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur40.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da işyerlerine Türkçe isim zorunluluğu getirildi... 
</HEADLINE>
<TEXT>

     Malatya Belediye Meclisi, işyerlerindeki tabelalarda Türkçe isim kullanılması zorunluluğu getirdi. 
     Malatya Belediyesi'nin Aralık 2001'deki toplantısında gündeme gelen, işyerlerine Türkçe isim verilmesi konusunda Zabıta Müdürlüğü tarafından hazırlanan yönetmelik bugün yapılan Belediye Meclisi toplantısında görüşülerek karara bağlandı. 
     Toplantıda, yönetmelik kapsamında Malatya'da yeni açılacak olan işyerlerine Türkçe isim verilmesi, asılacak olan tabelaların Zabıta Müdürlüğü'nce onaylanması kararlaştırıldı. 
     Türkçe isim kullanmayanlar için de 1 Ocak 2005 tarihine kadar süre verildi. Bu süre içinde işyerlerinin adını Türkçe isimle değiştirmeyenler hakkında cezai işlem yapılacak ve kapatma cezası uygulanacak. Türkçe isim kullanmayan işyerlerine çalışma ruhsatı verilmeyecek. 
     Toplantıda, isimler konusunda tereddüt olması halinde Türk Dil Kurumu ile İnönü Üniversitesi'nden görüş alınması da karara bağlandı. 
     





</TEXT>
</DOC>
