<DOC>
<DOCNO> 101405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya kahverengi bulutu, milyonlarca kişiyi tehdit ediyor... 
</HEADLINE>
<TEXT>

     BM Çevre Programı, Asya kıtasının güneyini kaplayan ve ''Asya Kahverengi Bulutu'' diye anılan 3 kilometre kalınlığındaki kirli hava bulutunun, milyonlarca kişinin hayatını tehdit ettiğini bildirdi. 
     Programın yaptığı araştırmaya göre, kül, asit, aerosol ve diğer zararlı maddeler içeren bulut, Afganistan'dan Sri Lanka'ya kadar uzanan bölgede yağış seyrini etkiliyor ve tarıma zarar veriyor. 
     Araştırma, milyonlarca kişinin, kuraklık ve sel tehdidiyle karşı karşıya kalmasının, ekonomik gelişme ve sağlık açısından da korkunç sonuçlar doğurabileceğini ortaya koyuyor. 
     BM Çevre Programı Başkanı Klaus Toepfer, düzenlediği basın toplantısında, ''Bu konuda erken uyarı aldık. Konuyla ilgili bilgiye sahibiz. Ancak bundan fazlasına ihtiyacımız var'' dedi. Bu kalınlıktaki bir bulutun, dünyanın yarısını bir haftada dolaşacağını belirten Toepfer, bulutun, orman yangınları, zirai atıkların yakılması, araçlarda kötü yakıtların kullanılması, endüstri ve elektrik santralleri ve gaz ocaklarının sonucu olduğunu söyledi. ''Asya Kahverengi Bulutu''nun dünyanın geleceği için eyleme geçilmesinin önemi gösterdiğini belirten Toepfer, ''Asya'da ortaya çıkan büyük çaptaki kirlilik sorunu, Johannesburg'da yapılacak BM'nin Yeryüzü Zirvesi'nde acilen ele alınması gereken tehditleri içeriyor'' diye konuştu. 
     Klaus Toepfer, ''Asya'nın ve dünyanın hatırı için, bu sorunun üstesinden gelinmesi amacıyla siyasi ve ahlaki iradeyle bilime sahip olalım'' dedi. 
     
     SOLUNUM YOLU HASTALIĞI RİSKİ 
     Araştırmayı yürüten 200'ü aşkın bilim adamından biri olan Prof. Victor Ramanathan, bulutun, yeryüzüne düşen güneş enerjisi miktarını yüzde 15 oranında azalttığını belirterek, ''Düşüş bekliyorduk, ama bu oranda değil'' dedi. 
     Bulutta ısı emen maddelerin, atmosferin aşağısını önemli ölçüde ısıttığı, bunun da, kışın görülen muson yağmurlarını değiştirerek, Asya'nın kuzeybatısında yağışların büyük ölçüde azalmasına, doğu kıyılarındaysa benzer şekilde artmasına neden olduğu belirtildi. 
     Araştırma, bulutun, Pakistan'ın kuzeybatısı, Afganistan, Çin ve Orta Asya'nın batısında yağışları yüzde 40 oranında azaltabileceği, asit yağmurlarına yol açarak, ekinlerle ormanlara zarar verebileceği ve solunum yolları hastalıklarına neden olabileceğini gösteriyor. 
     Ozon tabakasındaki deliğin nedenlerinden birini açıklayan ve bu araştırmada da yer alan Nobel ödüllü bilim adamı Paul Crutzen, sadece Hindistan'da atmosferdeki kirlilik nedeniyle her yıl 2 milyon kişinin hayatını kaybettiğini belirterek, ''Böyle giderse çok ciddi bir sorunla karşı karşıya kalırız'' dedi. 
     Bulutun seyri ve insanlar üzerindeki etkisinin izlenmesi için özel istasyonlar kurulması çağrısında bulunulan araştırmada, bulutun, gelecek 30 yılda nüfusu 5 milyarı bulması beklenen Asya'da daha da etkili olacağı bildirildi. 
     





</TEXT>
</DOC>
