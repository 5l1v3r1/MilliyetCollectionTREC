<DOC>
<DOCNO> 145780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo16.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ülkerspor-Siena maçının İtalya'daki yankıları... 
</HEADLINE>
<TEXT>

     Basketbol Avrupa Ligi 2. Tur E Grubu'nda İstanbul'da Ülkerspor'u 92-80 yenen Montepaschi Siena, İtalyan basınında büyük övgüler aldı. 
     Grubunda 4 maçta 4 galibiyet alarak Barcelona kentinde oynanacak 4'lü finale kalmak için büyük avantaj sağlayan Siena'nın durumunu La Gazzetta dello Sport gazetesi, ''Anne henüz makarnayı atmadı ama sofra hazırlandı ve tencerede su kaynadı'' diye özetledi. 
     ''Mükemmel Siena final düşüne yaklaşıyor'' başlığını atan gazete, ''Chiacig ve Vukçeviç'ten büyük başlangıç, daha sonra damgayı Türkcan ve Ford koyuyor. Ülker, üçlük atışlara güvendi ama Ataman'ın taktik değişikliklerine dayanamadı'' yorumunda bulundu. 
     Corriere dello Sport gazetesi de ''Siena, Ülker ile de eğleniyor'' başlığını atarak, Ergin Ataman'a Avrupa Ligi'nde 4. galibiyetini Chiacig, Vukceviç ve Mirsad'ın hediye ettiğini yazdı. Gazete, Siena'nın İstanbul'da aldığı galibiyetle ''pokerde full'' yaptığını belirtti. 
     Tutto Sport gazetesi ise ''Siena, her zamanki Ford ve Türkcan ile İstanbul'u geçiyor'' diyerek, ''Grupta puansız son durumda olan Ülker'den daha fazla defans yapmasını bekleyemezdik ama en motive olduğu zamanda bile utandıran bir defansla oynadılar'' değerlendirmesini yaptı. 
     Öte yandan maçı canlı yayınlayan Tele televizyonunda yorumcu olan ABD'li ünlü basketbol adamı Dan Peterson, ''Bu akşam herhalde Ataman ve Türkcan'ın gecesi olmalı, kendi evlerinde böyle bir galibiyet almak herkese nasip olmaz. Her ikisine de bravo. Özellikle Mirsad, ilk geldiği zamana oranla kendisini çok değiştirdi. Büyük bir basketbolcu olduğundan artık hiçbir şüphem yok'' dedi. 
     




</TEXT>
</DOC>
