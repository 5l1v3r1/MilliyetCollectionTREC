<DOC>
<DOCNO> 117940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/yazar/akyol.html </URL>
<DATE> 2002/11/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Başbakanlık sorunu 
</HEADLINE>
<TEXT>

     TAYYİP Erdoğan, hukukçuların çok tartıştığı kararlar yüzünden milletvekili olamadı, şimdi de başbakan olamıyor. 
     Erdoğan hakkında hukuki referanslarla yetinilmedi. "Sakarya’ya, Çanakkale’ye bakarak", veya "Anıtkabir" hatırlatılarak, yahut "militan demokrasi"den dem vurularak tavırlar konuldu. 
     Sakarya, Çanakkale ve Anıtkabir elbette kutsal kavramlar... Ama hukuki kavramlar değil. 
     Aynı maddeden mahkum olan Hasan Celal Güzel ile Tayyip Erdoğan için farklı kararlar verildi. "Cezanın infaz edilmiş olması"nı Anayasa Mahkemesi başka, Yargıtay 8. Dairesi başka türlü yorumladı. Bazen kararlar tek oy farkıyla alındı... 
     Seçimlerde "yeter söz milletindir" sloganı tuttu ve Erdoğan yüzde 34 gibi on beş yıldır unuttuğumuz bir oy oranıyla iktidara geldi. Ama bu Erdoğan’ı başbakan yapmaya yetmiyor, ortada bir sorun var. 
     
     TAYYİP Erdoğan’ın duygularını anlamak mümkün Haksız yere mahkum edildiğinizi, hakkınız olduğu halde adaylığınızın engellendiğini düşüneceksiniz... Ankara’da hala derin’ "fişleme" fısıltıları dolaştırılacak... "Millet" sizi seçtiği halde başbakan olamayacaksınız .. 
     Bütün bunlara rağmen Erdoğan duygularını bastırdı, itidalli ve uzlaşmacı davranarak bugüne kadar iyi sınav verdi. 
     Şimdi partisinin içinden ve dışından birçok kimse "millet seni seçti, Anayasa’yı değiştir, başbakan ol, bu senin hakkın" diyor. 
     Evet, hakkı... Ama bunun yolunun da doğru olması lazım. 
     Anayasa’nın 76. maddesindeki ve Siyasi Partiler Yasası’ndaki engeller kaldırılabilir. Böylece ilk ara seçimde Erdoğan milletvekili ve başbakan olabilir. CHP de buna destek veriyor. Bana göre de doğru olan budur. 
     Ama, baştan beri hukukun siyasallaştırılmasını eleştirmiş biri olarak, bunun dışındaki yolları, yani 109. maddenin değiştirilerek Meclis dışından başbakan atanması yolunu çok yanlış buluyorum. 
     
     TABİİ, önce bir AKP’linin başbakanlığında hükümet kurulacak, ondan sonra Anayasa değişiklikleri ele alınacak. O aşamada da 109. madde değiştirilmemelidir. CHP de bu görüşte zaten. 
     Erdoğan’ın kendisi de çok yakın çevresine demiş ki 
     - 109. maddeyi değiştirmek çok zorlama olmaz mı 
     Evet, çok zorlama olur. Erdoğan’ın da böyle düşünmesi sağduyulu bir yaklaşımdır. 
     Başbakanın parlamenter olması, parlamenter rejimin temel özelliklerinden biridir Meclis dışından başbakan formülü "teknokrat hükümet" zorlamalarına da kapıyı açabilir 
     Erdoğan karizmatik bir lider. Liderliğini içeriye de dışarıya da kabul ettirdi. Hatta "İslam - demokrasi uzlaşması" konusunda Batı dünyasında bir model olarak büyük ümitler uyandırmıştır. Partisinde hiç kimse böyle bir karizmaya sahip olamaz. 
     109. maddeyi zorlamadan, kendisinin güvendiği, kamuoyunun da liyakatli bulacağı bir ismin ilk ara seçimlere kadar başbakan olmasını sağlamak, Erdoğan’ı zaafa uğratmaz, aksine siyaseten daha da güçlendirir. 
     Parlamentoya girince de elbette başbakanlığı devralır. 
     İyi niyetle ya da göze girmek için söylenen "zorlama" yollara itibar edilmemelidir. 
     
     







Başbakanlık sorunu 


Hadi gelin gülelim hep beraber, kah kah kah... 


Irak ve Türkiye 


Akçakoca’nın itirazı 





CHP neden gümbür gümbür olmadı 


Baykal’dan Terim’e... 





Asr-ı ihanet 


ÖSS, YÖK, AKP ve unutulan gençlik 








Savaş olasılığı zayıflıyor 


İlk aşk mektubumun hazin sonu... 











Hükümetlerin başarı karnesi 


Ilımlı İslam senaryosu 


Evet yeni bir sol parti, hemen şimdi 





Anayasa nasıl değişir 





ABD’de pişer bize de düşer 


SPK, Tombala’ diyecek 


</TEXT>
</DOC>
