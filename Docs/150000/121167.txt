<DOC>
<DOCNO> 121167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo17.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Kiev'de... 
</HEADLINE>
<TEXT>

     33. Avrupa Erkekler Basketbol Şampiyonası yarı final eleme grubunda yarın deplasmanda Ukrayna ile karşılaşacak A Milli Takım, bugün öğle saatlerinde başkent Kiev'e geldi. 
     KTHY'ye ait özel uçakla, yaklaşık 2 saat süren yolculuktan sonra Kiev'e gelen milli takım kafilesine uçakta kabin ekibi tarafından hazırlatılan ''KTHY'den milli takıma başarılar'' yazılı bir pasta verildi. Pasta, milli takım kaptanı İbrahim Kutluay tarafından kesildi. 
     Havaalanında Türkiye'nin Kiev Büyükelçiliği görevlileri tarafından karşılanan kafileyle birlikte eski milli basketbolcular, milli takım kaptanları ve diğer davetlilerle ''12 Dev Adam'' şarkısının besteci ve yorumcusu ''Athena'' grubu da Kiev'e geldi. 
     Bu arada, Ukrayna Basketbol Federasyonu'nun A Milli Takım'a eski ve kaloriferi çalışmayan bir otobüs tahsis etmesi tepkiyle karşılanırken, daha yeni olan davetli otobüsü milli takıma verilerek kriz aşıldı. Ancak Ukraynalı yetkililerin bu kez Basketbol Federasyonu ve milli takıma otelde yeteri kadar oda rezervasyonu yaptırmaması da ayrı bir krize yol açarken, federasyonun bazı yöneticileri, kendi odalarını sporculara ve teknik heyete vererek onların dinlenmelerini sağladı. 
     A Milli Takım, maçla ilgili son hazırlığını, bu akşam TSİ 18.00'de, yarın maçın yapılacağı Kiev Spor Sarayı'nda gerçekleştirecek. 
     





</TEXT>
</DOC>
