<DOC>
<DOCNO> 104664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo06.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlere "kaz modeli" örnek gösterildi... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği'nin TFFHGD internet sitesinde, göç eden kazların uçarken sergiledikleri uyuma dikkat çekilerek, kurum içinde de bu dayanışma ruhunun örnek alınabileceği belirtiliyor. 
     Özellikle son yıllarda futbol kamuoyunda sıkça eleştirilen hakemler, kendi aralarında birliği sağlamak ve daha başarılı bir çizgide yürümek için yöntemler geliştiriyor. TFFHGD'nin internet sitesi ''www.tffhgd.org.tr''de, göç eden kazların uçarken sergiledikleri uyumun örnek alınabileceği üzerinde duruluyor. 
     Sitede yer alan söz konusu yazıda, bilim adamlarının, kazların ''V'' formasyonuyla uçmalarını araştırdıkları ve sonuçta hiç de ''kaz kafalı'' olmadıklarının, insanlara ilham verecek kadar akıllı olduklarının ortaya çıktığı anlatılıyor. Yazıda ''V'' formasyonunda uçan her kazın kanat çırpışında arkasındaki arkadaşı için onu kaldıran bir hava akımı oluşturduğu ve bu biçimde uçuş menzilinin yüzde 71 oranında arttığı kaydediliyor. Ayrıca hava akımının yüzde 36'sını göğüsleyen lider kazın, yorulduğunda sürünün en arkasına geçtiği ve hemen arkasındakilerin liderliği devraldığına, hastalanan kazın yanına hemen 2 sağlıklı kazın gelip ona refakat ettiğine dikkat çekiliyor. 
     Benzer biçimde bir amaç çevresinde toplanan insanların oluşturdukları sinerji ve güvenle hedef ve amaçlarına daha kolay ulaşabilecekleri kaydedilen yazıda, şu görüşler yer alıyor 
     ''Modern yönetim bilimi doğadan ilham alıyor. Doğanın bu hayranlık verici dengesini kurum içine taşımak çok mu zor Bizimle aynı yönde ilerleyenlerle bilgi alışverişini ve dayanışmayı hiç bozmamalı, bozarsak da gruba geri dönmesini bilmeliyiz. Sürüdeki kuşlar liderin uyumu bozacak davranışları karşısında bağırarak uyarıda bulunurlar. Uyarı takım uyumu ve başarı için esastır.'' -YARATICILIĞIN ÖNÜNDEKİ ENGELLER- Yazıda ayrıca geleneklerin, aşırı uzmanlaşmanın, önyargının, kıskançlığın, tembelliğin, alay edilme korkusunun, aynı düşünce yaklaşımının, negatif düşüncenin, tahammülsüzlüğün, kibirin, kayıtsızlığın ve stresin de yaratıcılığı engellediği kaydedilerek, bu konuda hakemler uyarılıyor. 
     Etkin bir ekipte bulunması gereken özellikler ise yaratıcılığı teşvik etmek, değişime açık olmayı desteklemek, kavramlarda ve dilde birliği sağlamak, ekip üyeleri arasında ''biz'' bilincini oluşturmak biçiminde sıralanıyor. 
     





</TEXT>
</DOC>
