<DOC>
<DOCNO> 148410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo26.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Artık hata yok 
</HEADLINE>
<TEXT>

     Galatasaray Teknik Direktörü Fatih Terim, ligde kalan haftaların, kendileri için de zorlu geçeceğini söyledi. 
     Florya Metin Oktay Tesisleri'nde, genç oyuncular İlker, Sabri, Sedat ve Volkan Glatt ile birlikte haftalık olağan basın toplantısını yapan Terim, basın mensuplarının sorularını yanıtladı. 
     Sayılı haftaların kaldığı ligde zorlu bir döneme girildiğini belirten sarı-kırmızılı teknik adam, ''Artık stratejik hataların lehimize sonuç doğuramayacağı bir döneme girdik. Her zamanki gibi her maç yine önemli, ama sona yaklaştıkça bu önem daha da artıyor'' dedi. 
     
     ''HASAN ŞAŞ'A CEZA YOK'' 

     Diyarbakırspor maçında gördüğü kırmızı kart nedeniyle Hasan Şaş'a ceza verilip verilmeyeceğiyle ilgili soruya, Terim, şu yanıtı verdi 
     ''Hasan'ın hareketi masumcaydı. Ama iki futbolcu arasındaki dostluğu hakem bilemez. Hasan'ı kaybetmek tabii ki işimize gelmez. Yönetim benden bu konuyla ilgili rapor istemedi. Ceza verilmesi gündemimizde değil. Biz sezon sonuna kadar en küçük avantajları bile değerlendirmek istiyoruz. Tüm oyuncularımı değerlendirme yoluna gideceğim. En ufak bir hatanın 2-3 puan kaybettirdiği bir ortamda oyuncuların da ne kadar stresli olduğunu anlamak lazım.'' Terim, henüz hiçbir lig maçında gol atamayan Lukunku ile ilgili de ''Gol beklenen bir oyuncu. Ama böyle golün üzerine gidince de gol sizden kaçar. Görevini en iyi şekilde yapmaya çalışıyor. O da bu durumdan doğal olarak üzüntü duyuyor. Onun rahatı önemli. Golle de buluşacak inşallah. Başlarsa, devamı da gelir'' dedi. 
     
     ''OĞUZ FAZLA ÜZÜLMEMELİ'' 

     Fatih Terim, Fenerbahçe teknik sorumluluğu görevinden istifa eden Oğuz Çetin'in çok fazla üzülmemesi gerektiğini söyledi. 
     ''Futbol hayatında bunlar var. Herkesin başına gelebilir, gelecek de... Ama bu Türkiye'de abartılıyor'' diyen Terim, bu durumun fazla dramatize edilmemesi, Oğuz Çetin'in de aynı hırsla devam etmesi gerektiğini kaydetti. 
     Terim, ''Önünde uzun bir yaşam var. Daha başarılı olacağına inanıyorum. Tabii ki üzüntü olacak, ama fazla üzülmemeli' dedi. 
     Fenerbahçe futbolcular Fatih ve Serhat'ın Galatasaray ile görüştüğü şeklinde basına yansıyan haberlerin hatırlatılması üzerine Terim, bu oyuncularla hiçbir şekilde görüşmediklerini bildirdi. 
     Diyarbakırspor deplasmanında yaşanan küfür olayı için, ''3-5 kişinin yaptığı şeyleri konuşmaya gerek yok'' diyen Terim, Diyarbakırsporlu bir yöneticinin ''Yaptıkları Fatih Terim'e yakışmadı'' şeklindeki beyanatı için de ''Ben her zaman kendime yakışanı yaparım'' açıklamasında bulundu. 
     
     ''ALTYAPI, GALATASARAY'IN GELECEĞİ'' 

     Basın toplantısına genç futbolcular Sabri, Sedat, İlker ve Volkan Glatt'la birlikte gelen Fatih Terim, önümüzdeki 3-4 yıl içinde A takıma altyapıdan en az 10 oyuncunun çıkacağını iddia etti. 
     Terim, şunları söyledi 
     ''Galatasaray'ın bugünü ve yarını adına bu oyuncular çok önemli. Dikkat ederseniz, büyük başarıların yaşandığı dönemde Galatasaray kadrosunda altyapıdan gelen oyuncuların ağırlığı fazlaydı. Arsenal ile oynanan UEFA Kupası finalinde, kadroda altyapıdan gelen 8 oyuncu bulunuyordu. 3-4 yıl içinde A takımda, altyapıdan gelen oyuncu sayısı en az 10 olacak. Altyapıda çok önemli çalışma ve koordinasyon var. Bu nedenle önümüzdeki yıllarda en az 10 oyuncunun geleceğini söyleyebiliyorum. Bugün altyapımızdaki 4 genç oyunumuzla buradayım. Bu yıl PAF takımındalardı. Zaman zaman A takımda yer buldular. Önümüzdeki sezondan itibaren A takım kadrosunda yer alacaklar.'' Ligde bu hafta oynayacakları Altay'ın, düşme hattından kurtulma çabası veren tehlikeli bir ekip olduğunu vurgulayan Terim, toplantının sonunda, antrenmanların 15'er dakikalık bölümlerini basına açmasıyla ilgili medyaya yansıyan haberlerden oluşan gazete küpürlerini yanında getirdiğini ve söyleyecekleri olduğunu, ancak şimdilik buna gerek görmediğini söyleyerek salondan ayrıldı. 
     
     İDOLLER ZİDANE, EMRE, BECKHAM... 

     Teknik direktör Terim ile birlikte basın toplantısına katılan İlker, Sedat, Sabri ve Volkan Glatt, çok çalışmaları gerektiğini bildiklerini, işlerinin zor olduğunu söylediler. 
     Yaklaşık 10 yıldır Galatasaray'da olduklarını anlatan futbolcular, dünyanın en iyi takımlarından birinde forma giyme şansı bulduklarını ve bu formayı koruyabilmek için ellerinden geleni yapacaklarını ifade ettiler. 
     Basın mensupları tarafından, örnek aldıkları futbolcular sorulan gençlerden Sedat ''Arif Erdem ve Zidane'', Sabri ''Okan Buruk, Emre Belözoğlu ve Beckham'', İlker ''Hakan Ünsal ve Roberto Carlos'', Volkan ise ''Revivo ve Zidane'' yanıtını verdi. 
     





</TEXT>
</DOC>
