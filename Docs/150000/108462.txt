<DOC>
<DOCNO> 108462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun15.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Die Zeit "AB'nin Türkiye'ye ihtiyacı var" 
</HEADLINE>
<TEXT>

     Almanya'da yayınlanan haftalık Die Zeit gazetesi, bugün yayınladığı yorumda, AB'nin Türkiye'ye, bazı kişilerin sandığından daha fazla ihtiyacı olduğunu yazdı. 
     ''Türklerden Korkmayın'' başlığıyla yayınlanan ve Günter Seufert'in imzasını taşıyan yorumda, Avrupa ülkelerinin çifte standart uyguladığı vurgulanarak, ''bilgiçliği ve köhne ahlak anlayışını bir kenara atanlar, Avrupa'nın Türkiye'ye, bazı kişilerin sandığından çok daha fazla ihtiyacı olduğunu anlayacaktır'' dendi. 
     Azerbaycan petrolünün, borularla Tiflis üzerinden Türkiye'nin Ceyhan limanına taşınması için Londra'da bir konsorsiyum kurulduğu belirtilen yorumda, Türkiye'nin orta vadede bölgedeki en önemli petrol ve doğalgaz dağıtıcısı konumuna geleceği kaydedildi. 
     Avrupa'nın, ABD'den daha fazla Ortadoğu petrolüne bağımlı olduğu belirtilen yorumda, bu nedenle güvenli nakliyat yollarına, böylece de Türkiye'ye ihtiyacı olduğu kaydedildi. 
     Türklerin askeri konulara ilgi duymasının, Türkiye'nin bir kriz bölgesinde bulunmasından kaynaklandığına dikkat çekilen yorumda, ''Ortadoğu'da İsrail'in mevcudiyeti bile Türkiye ile birlikte güvence altına alınıyor. Avrupa Güvenlik ve Savunma Politikasının geliştirilmesi, Türkiye olmadan mümkün değil. NATO'nun anahtar ülke konumunda olan Türkiye, haklı olarak AB'nin bölgede askeri açıdan tek başına hareket etmesine karşı çıkıyor'' dendi. 
     Yorumda, ''67 milyon Türk'ü sadece potansiyel bir göç kitlesi olarak gören ve Türkiye'yi çok şey vaat eden bir pazar olarak görmeyenler, bu tek boyutlu bakış açılarını 10-15 yıl sonra tümüyle değiştirmek zorunda kalacaklar'' denildi. 
     Avrupa'da hala Türk ve Osmanlı korkusunun var olduğu ifade edilen yorumda, bazı kişilerin Türkiye'nin AB üyeliği isteğini ''3. Viyana kuşatması'' olarak değerlendirdiği, halbuki Hıristiyanların cehalet içerisinde yaşadığı bir dönemde Hıristiyan azınlıkların yaklaşık 700 yıllık Osmanlı İmparatorluğu'nun yönetimi altında bugüne kadar mevcudiyetlerini korudukları kaydedildi. 
     ''Türkiye'de İslamın, diğer Arap ülkelerinde olduğu gibi şiddet, direniş ve terör temeline dayanmadığı'' ifade edilen yorumda, ''dinci parti olarak görülen Adalet ve Kalkınma Partisi'nin AK Parti bile ılımlı ve Batı yanlısı bir politika izlemesinin beklendiği'' belirtildi. 
     





</TEXT>
</DOC>
