<DOC>
<DOCNO> 116524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/yazar/altan.html </URL>
<DATE> 2002/11/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İsveç Pen Kulübü’nün bir "faşizm" senaryosu... 
</HEADLINE>
<TEXT>

     Neyse ki kaotik bir curcunanın ilk perdesi sona eriyor ikinci perdesi pazartesi günü açılmak üzere... 
     Gitgide yoğunlaşarak süren bir seçim kampanyasını, "kaotik bir curcuna" olarak nitelendirmemizin nedeni ne sadece liderler tarafından mevcut "bütçe"nin saydam bir dökümüyle, kendi "karşı - bütçe" tasarımlarının açıklanmamış olması ne bir yarımada olan Küçük Asya’nın, denizlerle ilgili sorunlarının dile getirilmemiş olması... 
     "Kaotik bir curcuna"dan kastımız "hukuk", "devlet", "ulusal irade", emperyalizm", "faşizm", "komünizm" gibi kavramların da, tıpkı eski kampanyalarda olduğu gibi, yine berraklaştırılmamış olması... 
     
     Örneğin "hukuk" nedir 
     Hukuk, "İnsanlığın ortak huzurunu güvence altında tutmaya dönük evrensel ilkeler matematiğidir." 
     Evrensel hukuk ilkeleriyle zıtlaşan "yasalar" kendilerini her türlü denetim dışında tutmaya özenli, "oligarşik bir egemenliğin", faşizan yasalarıdır. 
     
     Örneğin "devlet" nedir 
     Ernest Renan’ın tanımlamasına göre, "Devlet, milletin örgütlenmiş biçimidir" ve Montesquieu’ye göre de, birbirinden özerk 3 ayrı organizmadan oluşur "yasama organizması"ndan, "yürütme organizma"sından, "yargı organizması"ndan... Bu organizmaların hiçbiri, tek başına "devlet" değildir. Ve bu organizmalarda görev yapanların hiçbiri, "devlet"i temsil etmez. 
     
     Parlamentosunda "Egemenlik kayıtsız şartsız ulusundur" diye yazılı bir Cumhuriyet demokrasisinde şayet parti liderleri, "Devlet - millet el ele" diye slogan atıyorlarsa, farkına varmadan "mutlakiyet" sözlüğünü kullanıyor ve "Padişahla kulları el ele" demeye gelen, eski bir koşullanmayı sürdürüyorlar demektir. 
     
     Örneğin "emperyalizm" ne demektir 
     "Emperyalizm", henüz enerji kaynağı olarak "işçi sınıfı"nın kullanıldığı "kapitalist ekonomi" dönemlerinde az yevmiye alan ve milyonları aşan işçi sınıfına, kapitalizmin ürettiği pahalı mallar tümden satılamadığı için bu malların geri ülkelere satılması amacıyla, geri ülkelerin kalkınmasını engellemek demektir. 
     Örneğin silah alımları nedeniyle, yatırımlarına para ayıramayan ve iç kalkınmasını yapamayan az gelişmiş ülkeler silah fabrikatörleri aracılığıyla, emperyalizmin tuzağına düşmüş ülkelerdir. Ve bu tuzak, iç kamuoyundan "bağımsızlık" edebiyatıyla saklanır. 
     
     Geçenlerde İsveç’te de, Pen Kulüb’ün harika kadın Başkanı Ljiljana Dufgram, "faşizm" üstüne kulübün uyguladığı çarpıcı bir senaryoyu anlattı. 
     Tüm politikacı kazançlarının saydam olduğu İsveç’e de, bir gecede "faşizm"in gelebileceği varsayımıyla bir senaryo hazırlanmış. 
     500 izleyici önünde, 4 yazar yazdıklarından ötürü yargılanacak... 
     Yargıç ve savcı rolüne çıkacaklara senaryonun metni verilmiş. Yazarları savunacak avukatlara metin verilmemiş. 
     
     Önce yazarlar, muhalefet alanında sivri kalemli 4 kişiden seçilmek istenmiş. Ljiljana 
     - Yok, demiş, düşünce özgürlüğü sadece politik yazıları kapsamıyor, edebiyatı da kapsıyor. 4 tane edebiyatçı seçin ozan, öykücü, falan... 
     4 tane ünlü edebiyatçı seçmişler. Senaryo gereği kurulmuş olan mahkemede savcı kendilerini, "Stockholm’ün güneşsiz ve soğuk olduğundan söz ederek halkın moralini bozmakla" suçlamış. 
     Avukatlardan biri ki, eski Adalet Bakanı’ymış. 
     - Böyle saçma suçlama olur mu, demiş. Bu tür bir ceza maddesi yok İsveç’te... 
     Yargıç 
     - Yasalar dün gece değişti, demiş. Sizin haberiniz yok yeni yasalardan. Yazarlar, Stockholm kışını kötü anlatarak halkın moralini bozduklarından, suçlu görüldüler. Şimdi okuyorum kararı... 
     Ve kararı okuyup, yazarları tutuklatmış. Sonra da 500 izleyiciye 
     - Şimdi kalkın ayağa ve İsveç Milli Marşı’nı söyleyelim, demiş. 
     
     Ljiljana Dufgran’ı en şaşırtan olay da öyle olmuş. Birden 500 kişi ayağa kalkıp, hep bir ağızdan İsveç Milli Marşı’nı söylemeye başlamışlar otomatik olarak... 
     Tabii 2 - 3 dakika sürmüş bu hipnoz. Sonra herkes gülerek yerine oturmuş yine... 
     İsveç’te bile, çok eskilerden kalma koşullanmalar, kuytu bir köşesinde uyuyor insanların galiba... 
     
     Yakınlarımdan Yük. Müh. Doğan Barış ve eşi iç dekoratör Şafak Barış’la buluşacağız bu akşam. Belki Ziraat Kart İşlemleri AŞ Yönetim Kurulu Murahhas Aza’sı 38 yaşındaki Yük. Müh. Murat Barış da gelir... 
     Bizim yerli curcunanın dışında, İsveç’tekine benzer evrensel olay ve değişimlerden konuşurken bazen öylesine gülüyoruz ki, sanki 22. yüzyıl Türkiye’sinde yaşıyormuş gibi... 
     
     







Cahil halk 


İsveç Pen Kulübü’nün bir "faşizm" senaryosu... 


Tiyatroya veda 


Ecevit’in Allah tarifi 


Kitapları elinize alıp okşayın 


Anketler utansın 


Seçim falı 


Öğrencilerin demokrasi sınavı 


Oyunun kuralları aynı... 


Gel gündüzle, gece olalım 


Hüzün, huzur ve seçim... 


Seçmen öncelikleri 


Yarın gece saat 01’de buluşalım 


Paranız varsa iş yürür 


Biraz moral 


Bayındır’ın Afganistan yaklaşımı 


</TEXT>
</DOC>
