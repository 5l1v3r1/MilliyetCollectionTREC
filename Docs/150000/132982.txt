<DOC>
<DOCNO> 132982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur17.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Tekrar seçimi gerektiren eksiklik yok" 
</HEADLINE>
<TEXT>

     İçişleri Bakanı Abdülkadir Aksu, yeni bir seçimi gerektirecek hukuki bir eksiklik bulunmadığını bildirdi. 
     Bakan Aksu, şehit edilen eski Diyarbakır Emniyet Müdürü Gaffar Okkan'ı anma töreni için Hendek İlçesi'ne giderken, Düzce'nin Kaynaşlı İlçesi yakınlarında AK Parti Düzce milletvekilleri, partililer ve bürokratlar tarafından karşılandı. 
     Daha sonra, Düzce'ye gelen Bakan Abdülkadir Aksu, Vali Vekili Cengiz Bulut'tan ilin sorunları hakkında bilgi aldı. Bakan Aksu, burada, bir gazetecinin ''3 Kasım'da yapılan seçimlerin iptali için Genç Parti'nin Yüksek Seçim Kurulu'na başvurusunu nasıl değerlendiriyorsunuz '' sorusuna, ''Bana göre, seçimin iptali yönünde, tekrar bir seçimi gerektiren hukuki bir eksiklik yoktur. Partimiz olarak seçimi gerektiren bir hukuki eksiklik söz konusu değildir'' yanıtını verdi. 
     Bakan Aksu, Düzce ve deprem bölgesinin özel bölge statüsüne kavuşturulması konusundaki soruyu, ''Düzce ve deprem bölgesinin özel bir konuma geçişi, Acil Eylem planımızda vardır. Bu nedenle problemler çözülecektir''diye yanıtladı. 
     Bakan Aksu, Valiler kararnamesinin hazırlandığını ve çok yakında çıkacağını da kaydetti. 
     





</TEXT>
</DOC>
