<DOC>
<DOCNO> 111142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun19.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen ''Türkiye, siyasi kriterleri henüz yerine getirmedi'' 
</HEADLINE>
<TEXT>

     AB Dönem Başkanı Danimarka'nın Başbakanı Anders Fogh Rasmussen, ''Türkiye'nin henüz AB ile üyelik müzakerelerine başlamak için gerekli siyasi kriterleri yerine getirmediğini'' öne sürdü. 
     Rasmussen, 24-25 Ekim'de Brüksel'de yapılacak gayri resmi AB zirvesi öncesi AB üyesi ülkelerin başkentlerine yaptığı ziyaretler çerçevesinde geldiği Atina'da, Yunanistan Başbakanı Kostas Simitis ile bir araya geldi. 
     Görüşmeden sonra gazetecilere, Simitis ile Brüksel zirvesi hazırlıkları konusunda görüş alışverişinde bulunduklarını söyleyen Rasmussen, bu zirvenin aday ülkelerin değerlendirilmesi açısından büyük önem taşıdığını vurguladı. 
     AB Komisyonu'nun aday ülkelere ilişkin ilerleme raporları çerçevesinde Türkiye'ye müzakere tarihi verilip verilmeyeceğine ilişkin soruları yanıtlayan Rasmussen, ''Henüz yayımlanmamış bir rapor hakkında yorum yapmak istemiyorum. Türkiye adaydır, ancak henüz siyasi kriterleri yerine getirmemiştir. Türkiye, diğer adaylarla aynı muameleyi görecektir, yani siyasi kriterleri yerine getirdiği zaman müzakereler başlayacaktır. Türkiye, son aylarda cesur çabalar göstermiştir ve parlamentonun büyük çoğunluğunun değişiklikler yönünde oy kullanması çok önemlidir. Bu gelişmeyi dikkate alıyoruz, ancak Türkiye henüz kriterleri yerine getirmiş değildir'' ifadesini kullandı. 
     Kıbrıs konusuna da değinen Rasmussen, ''sorunun çözülmesini ve birleşik Kıbrıs'ın AB'ye üye olmasını' umduğunu söyledi. 
     Rasmussen, ''Siyasi sorunun çözülmesi avantajdır, ancak Helsinki zirvesi kararlarında belirtildiği gibi ön şart değildir. Karar, tüm ilgili faktörler dikkate alınarak verilecektir'' diye konuştu. 
     AB'nin genişlemesine ilişkin olarak İrlanda'da yapılacak referandumun olumsuz sonuç vermesi halinde, uygulamaya konulacak ikinci bir plan bulunmadığını da açıklayan Rasmussen, ''Ancak İrlanda liderliği iyimser'' dedi. 
     Sorular üzerine Irak konusuna da değinen Rasmussen, AB'nin bu konudaki tavrının net olduğunu söyledi. Irak Devlet Başkanı Saddam Hüseyin'in BM kararlarına uyması gerektiğini vurgulayan Rasmussen, AB'nin BM çizgisini izlemesi gerektiğini kaydetti. 
     
     SİMİTİS'İN AÇIKLAMASI 

     Simitis de AB Komisyonu'nun 9 Ekim'de ilerleme raporlarını yayımlamasının ardından Ekim sonunda Brüksel zirvesinde aday ülkelere ilişkin değerlendirmelerin yapılacağını açıkladı. 
     Zirvede Türkiye'nin de değerlendirileceğini söyleyen Simitis, ancak üyelik müzakerelerine başlama konusundaki kesin kararın Kopenhag zirvesinde alınacağını belirtti. 
     Simitis, ''AB Komisyonu Türkiye'ye ilişkin öneri sunacak, bizler de bu öneriyi, Brüksel ve Kopenhag'da değerlendirip hangi koşullar altında müzakere tarihi belirlenebileceğine ilişkin karar alacağız. Ben, AB'nin Türkiye ile çok daha yakın temas içinde olmasına ve Türkiye'nin Avrupa yolunda ilerlemesine olanak verecek bir yol bulmamız gerektiğine inanıyorum'' dedi. 
     





</TEXT>
</DOC>
