<DOC>
<DOCNO> 116201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo20.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarı, Lorant'ı istifaya çağırdı 
</HEADLINE>
<TEXT>

     Fenerbahçe'nin, Panathinaikos ile kendi sahasında 1-1 berabere kaldığı UEFA Kupası 2. tur ilk maçı sonrası, sarı-lacivertli taraftarlar teknik direktör Werner Lorant'ı istifaya çağırdı. 
     Fenerbahçe'nin, Panathinaikos'la berabere kalarak tur umutlarını oldukça zora soktuğu maçta, sarı-lacivertli camia büyük şok yaşadı. 
     Karşılaşmadan turu getirecek bir skorla galip ayrılmayı düşünen sarı-lacivertliler, 1-1'lik beraberlik sonrası stadı üzgün terk ederken, taraftarlar, soyunma odasına giden Panathinaikoslu oyuncuları alkışlayarak centilmenlik dersi verdi. 
     Fenerbahçe'nin Panathinaikos'a attığı tek golün sahibi Washington, kaçırdığı pozisyonların çokluğu nedeniyle sarı-lacivertli taraftarlara adeta saç baş yoldurdu. 
     Fenerbahçe, ligde Altay galibiyetinin ardından oynadığı 3. resmi maçta da galip gelemeyerek taraftarını üzmeyi sürdürdü. 
     İzmir'deki maçın ardından ligde seyircisiz oynadığı karşılaşmada Adanaspor ile kendi evinde 1-1 berabere kalan Fenerbahçe, deplasmanda Gençlerbirliği önünde aynı skora razı olurken, bu gece de Panathinaikos ile berabere kalarak 1-1'lik seriye adeta abone oldu. 
     Fenerbahçe'nin Arjantinli yıldızı Ortega, sarı-lacivertli forma altında ilk kez kart gördü. 
     





</TEXT>
</DOC>
