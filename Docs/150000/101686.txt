<DOC>
<DOCNO> 101686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur01.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'deki orman değil ciğerimiz yandı... 
</HEADLINE>
<TEXT>

     Balıkesir'in Kepsut ilçesinde önceki gün çıkan ve 3000 hektar alanda etkili olan orman yangınında 2 kişi öldü. 33 evin kül olduğu, 7 köyün tamamen boşaltıldığı, yüzlerce hayvanın telef olduğu orman yangını, bu akşam saatlerinde büyük ölçüde kontrol altına alınırken, Türkiye'nin en büyük 10 orman yangını arasına girdi. 
     Balıkesir'in Kepsut ilçesinde çıkan orman yangınının, batı bölgesindeki köylerde kontrol altına alınırken, diğer yerlerde devam ettiği bildirildi. 
     Balıkesir Orman Bölge Müdür Yardımcısı Zinnur Eraslan'dan alınan bilgiye göre, dün öğle saatlerinde Sarıçayır köyü yakınlarında başlayan, daha sonra rüzgarın etkisiyle Sarıfakılar, Karaağaç, Göbel, Karagöz ve Işıklar köylerine sıçrayan yangının bir bölümü kontrol altına alındı. 
     Balıkesir ve ilçeleri ile çevre yerleşim birimlerinden gelen orman ve itfaiye ekiplerinin yanı sıra jandarma ile vatandaşların da katıldığı yangın söndürme çalışmaları sürüyor. 
     Havanın kararmasının ardından havadan müdahalenin yapılamadığı yangın sahasına, bu sabahtan itibaren 4 helikopterle yeniden su dökülerek söndürme çalışmaları sürdürüldü. 
     Söndürme çalışmaları sonucunda, yangın, batı bölgesi olarak adlandırılan Akçakeltin, Ovacık ve Sarıçayır köyleri çevresindeki ormanlık alanda kısmen kontrol altına alındı. 
     Bu bölgelerde soğutma çalışmalarına devam edilirken, yangının halen devam ettiği Karaağaç, Göbel, Karagöz, Sarıfakılar ve Işıklar köyleri yakınındaki ormanlık alanda ise söndürme çalışmalarının aralıksız sürdüğü bildirildi. 
     
     KIZILAY YARDIM GÖNDERDİ 

     Kızılay, Balıkesir'in Kepsut ilçesi yakınlarında çıkan orman yangını nedeniyle bölgeye, 150 çadır, 1530 battaniye, 2 seyyar mutfak ve 1 afet müdahale ekibi gönderdi. 
     Türkiye Kızılay Derneği Genel Başkanlığı'ndan yapılan açıklamaya göre, Kızılay Afet Operasyon Merkezi, Balıkesir Kan Merkezi'nden bir ekip göndererek, yangın alanı içinde kalan köylerde ihtiyaç tespitine başladı. 
     Kızılay Manisa Bölge Deposu'ndan 1530 battaniye, 2 seyyar mutfak, Etimesgut Merkez deposundan da 150 çadır ve 1 afet müdahale ekibi yangının etkili olduğu bölgeye gönderildi. 
     Balıkesir Kızılay Şubesi, seyyar mutfaklarda yemek çıkana kadar vatandaşlara dağıtılmak üzere 1000 kişilik kumanya hazırladı. 
     Açıklamada, Kızılay Afet Operasyon Merkezi'nin bölgedeki durumu yakından izlediği ve gerekli tüm tedbirleri aldığı bildirildi. 
     Balıkesir'in Kepsut İlçesi'nde çıkan ve 300 hektarlık alanı tehdit eden orman yangını sürerken, tahliye edilen 5 köyden 4'ünün tehlikeyi atlattığı bildirildi. Yangının hızla ilerlediği Karagöz Köyü'nde ise korkulu bekleyiş sürüyor. 
     
     İKİ KİŞİ YANARAK ÖLDÜ 

     Balıkesir Valiliği'nce Kepsut'ta oluşturulan kriz merkezinin başkanlığını yürüten Vali Yardımcısı Bekir Kaya, yaptığı açıklamada, orman yangınının tehdit ettiği köylerden Sarıfakılar, Göbel, Karaağaç ve Sarıçayır'ın tehlikeyi atlattığını bildirdi. 
     Kaya, rüzgarın etkisiyle Kepsut'un kuzeyine doğru ilerleyen yangının, bu yönde bulunan Karagöz Köyü'nü tehdit ettiğini belirtti. Ekiplerin, yangının Karagöz Köyü'ne ulaşmaması için tedbir aldıklarını kaydeden Kaya, şunları söyledi 
     ''Yangın Karagöz Köyü'ne doğru hızla ilerliyor. Tek şansımız, köyün ağaçlık bir alanda olmaması. Yangının köyün içine kadar girmeyeceğini umuyoruz. Ancak, her türlü tedbirimizi aldık. Köy, tamamen tahliye edildi. İş makineleri yangının önünü kesmek için yoğun çaba sarf ediyor.'' Şu ana kadar sadece Sarıfakılar Köyü'nde 10 hanenin yandığını, bu köyde oturan ve yatalak olan yaşlı bir çiftin panik sırasında dışarı çıkarılamaması sonucu yaşamlarını yitirdiğini anlatan Vali Yardımcısı Kaya, diğer köylerde yanan ev bulunmadığını ifade etti. 
     Kaya, Balıkesir Sivil Savunma Müdürlüğü'nün evi yanan köylülerin geçiçi olarak barınmaları için bölgeye 45 çadır gönderdiğini, evlerini terk eden köylülere de kumanya dağıtıldığını bildirdi. 
     Kızılay'ın bölgede yemek dağıtımı yapmak için kendilerine başvuruda bulunduğunu kaydeden Kaya, bölgede kurulacak çadır ile köylülere sıcak yemek verileceğini söyledi. 
     
</TEXT>
</DOC>
