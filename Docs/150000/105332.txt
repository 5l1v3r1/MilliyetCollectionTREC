<DOC>
<DOCNO> 105332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo20.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de, Türkiye tanıtılıyor... 
</HEADLINE>
<TEXT>

     ABD'nin Indianapolis kentinde sürmekte olan 14. Dünya Erkekler Basketbol Şampiyonası finalleri sırasında, Türk izleyiciler ve ABD'lilerin katıldığı bir kültür şenliği düzenlendi. 
     Türkiye'nin Chicago Başkonsolosluğu ile Chicago ve Indianapolis Türk kültür cemiyetlerinin katılımıyla gerçekleştirilen ve kentin merkez parkında yapılan etkinlikleri, 2 bine yakın ziyaretçi izledi. 
     Türk kültürü, folklorü, çağdaş sanatı, müziği ve Türk yemeklerinin tanıtıldığı etkinlikte, Chicago'da yaşayan Türk ressam Yücel Dönmez, Bahçeşehir Üniversitesi'nin sponsorluğunda çağdaş resim tekniğini tanıtan bir çalışma yaptı. 
     İzleyicilere Türk geleneksel sanatlarından yola çıkarak kendi geliştirdiği çağdaş tekniğini ve üslubunu sergileyen Dönmez, ABD'li leyicilere, fuarda yaptığı desenlerini dağıttı. 
     
     CHICAGO BAŞKONSOLOSU, TURİZM BAKANLIĞI'NI ELEŞTİRDİ 
     Türkiye'nin Chicago Başkonsolosu Yavuz Aktaş, yaptıkları etkinliğe Turizm Bakanlığı'nın destek vermediğini belirterek, Turizm Bakanlığı'nı, ''Böyle bir etkinlikte kendilerini belli etmiyorlarsa başka hangi etkinlikte belli edecekler'' diyerek eleştirdi. 
     Aktaş, Bahçeşehir Üniversitesi'nin duyarlı davranabildiği kültür etkinliğine, Turizm Bakanlığı'nın ve daha başka kuruluşların da ilgi gösterebileceğini belirterek, ''Biz burada ülkemizi güzel imajlarla tanıtalım diye çaba harcarken, Türkiye'nin tanıtımında sorumluluk taşıyanlar da çaba harcamalıdırlar'' dedi. 
     Aktaş, 2000 yılında da Ohio eyaletinin Middletown kentindeki Türk Sanat Festivali'nin gerçekleşmesini sağlamış ve 3 gün süren kültür etkinliğini 150 bin Amerikalı ziyaret etmişti. Middletown kentindeki sanat festivalinde de Bahçeşehir Üniversitesi, sponsor kuruluş olarak yer almış, ayrıca öğretim üyelerini festivaldeki konferanslar için göndermişti. 
     





</TEXT>
</DOC>
