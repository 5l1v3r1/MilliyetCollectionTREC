<DOC>
<DOCNO> 146675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/siyaset/siy07.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan’a Sayın’ dedi, tutuklandı 
</HEADLINE>
<TEXT>

DEHAP Tarsus İlçe Başkanı Alaattin Bilgiç, ilçe kongresinde yaptığı konuşmada Abdullah Öcalan’a Sayın’ diye hitap edince tutuklandı 
     TOLUNAY DUMAN Mersin DHA 

     Yargıtay Başsavcılığı’nın kapatılmasını talep ettiği Demokratik Halk Partisi’nin DEHAP Tarsus İlçe Başkanı Alaattin Bilgiç, ilçe kongresinde yaptığı konuşmada PKK - KADEK lideri Abdullah Öcalan’a "Sayın" diye hitap ettiği gerekçesiyle tutuklandı. Bilgiç, 9 Mart’taki 2. olağan kongrede, Öcalan’a "tecrit" uygulandığını öne sürdü. "Sayın KADEK Genel Başkanı Abdullah Öcalan" sözleri üzerine gözaltına alınan Bilgiç, yönetim kurulu üyeleri Selim Gün, Safinaz Güçlü, Mehmet Demir, Musa Tayfun, Süleyman Naz ve Hüseyin Gündem’le birlikte gözaltına alındı. Sorgularının ardından mahkemeye çıkarılan sanıklardan Bilgiç, konuşma metnini kabul ederken, "övücü nitelik taşımadığını" savundu. Ancak mahkeme konuşmada "övücü nitelik" olduğunu savunarak, Bilgiç’in "Yasadışı örgüt propagandası yapmak" suçundan tutuklanmasına karar verdi. Bilgiç cuma günü Tarsus Cezaevi’ne konulurken, yönetim kurulu üyeleri tutuksuz yargılanmak üzere serbest bırakıldı. Bilgiç’in, üç yıla kadar hapis istemiyle Adana DGM’de yargılanacağı kaydedildi. Eski DYP Genel Başkanı Tansu Çiller de bir konuşmasında Sayın Öcalan’ diyerek gaf yapmıştı. 
     


SİYASET 
















</TEXT>
</DOC>
