<DOC>
<DOCNO> 126662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/dunya/dun02.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şımarma, fena yaparım’ 
</HEADLINE>
<TEXT>

ABD Savunma Bakanı Rumsfeld, Kuzey Kore’yi nükleer silah geliştirmemesi için uyardı Irak’la uğraşıyoruz diye şımarma, iki cephede birden savaşırız’ 
     DIŞ HABERLER SERVİSİ 

     Irak’ta Saddam’ı devirip yeni bir rejim kurma konusunda ısrarlı olan ABD, şimdi de nükleer silah geliştirme çabaları nedeniyle Kuzey Kore’ye, "Sizi de hedef tahtasına koyabilirim" diyerek gözdağı verdi. 
     Başkan Bush tarafından şer eksenini oluşturan ülkeler arasında gösterilen Kuzey Kore’nin önceki gün nükleer silah yapabilecek düzeyde plütonyum üretebileceği Yongbyon Nükleer Tesisi’ndeki BM izleme kameralarını sökmesi, ABD’nin sert tepkisini çekti. 
     ABD yönetimindeki Şahinler kanadında yer alan Savunma Bakanı Donald H. Rumsfeld, Kuzey Kore’yi hedef alarak ABD’nin iki cephede birden savaşabileceğini ve zafer kazanabileceğini söyledi. 
     
     Tehditlere karşılık veririz 
     Oldukça sert bir üslup kullanarak, dünyanın dikkatini Irak’a vermesini fırsat bilip şımarık hareketlere girişmemesi yolunda Kuzey Kore’yi uyaran Rumsfeld, "Bu büyük bir hata olur. Gerektiğinde iki cepheden aynı anda gelecek tehditlere karşılık verecek askeri güce sahibiz" dedi. 
     Askeri kaynaklar, ABD’nin Kuzey Kore’ye yönelik askeri müdahale planlarını hazır tuttuğunu, bu planların Kuzey Kore’nin tesislerini füze veya savaş uçaklarıyla vurma seçeneklerini içerdiğini belirtiyorlar. 
     
     Cevap anında geldi 
     Rumsfeld’in bu sözleri üzerine Kuzey Kore, ABD’yi "kontrol edilemeyecek bir felaketi" kışkırtmakla suçladı. Kuzey Kore Savunma Bakanı Kim İl - chol, "ABD rakibini küçümseyerek bir nükleer savaş kışkırtırsa, Kuzey Kore, Amerikalı emperyalist düşmanlarını atom bombasından daha güçlü şekilde acımasızca cezalandıracak" diye konuştu. 
     
     



 DÜNYA 











</TEXT>
</DOC>
