<DOC>
<DOCNO> 124556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/siyaset/asiy.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle demokrasiye böyle muamele 
</HEADLINE>
<TEXT>

AB üyeliğini tarih değil, süreç olarak yorumlayan hukukçular insan hakları ihlalleriyle ancak böyle "tarih" verildiğini söyledi 
     BELMA AKÇURA İstanbul 

     Türkiye için Kopenhag Zirvesi’nden "Aralık 2004’te gözden geçirme, Kopenhag kriterleri karşılanmışsa en kısa sürede müzakere tarihi" yönünde karar çıkması farklı değerlendirmelere yol açtı. 
     
Prof. Dr. Bakır Çağlar Anayasa Hukukçusu 
     AB üyeliği bir tarih değil, bir süreçtir. Türkiye, 26 Kasım’da, yani zirveye iki hafta kala AİHM’de Türkiye’nin Avrupa İnsan Hakları Sözleşmesi’nin düşünce hürriyetini koruyan maddelerini ihlal ettiği, yaşam hakkını korumadığı, Güneydoğu’da köy yaktığı, sonuç verecek soruşturmaların yapılmadığı yönünde resmi bir tespit yaptı. Erdoğan da AİHM’ye "Türkiye’de siyasi demokrasi eksik bir demokrasidir" diyerek başvurdu. Bu konularda gerekli yasal düzenleme ve uygulamaların gerçekleştirileceği yönünde de siyasi taahhütte bulunuldu. Bir taraftan tarih istenip diğer taraftan insan hakları hukukunda düzeltmeler için süre istenmesi bir paradokstur, alaturka bir ucubedir. Bu tarih uluslararası diplomaside amatörlerin uğradığı bir hezimetin fotoğrafıdır. 
     
     Kriterler yerine gelmedi 
Prof. Dr. Eser Karakaş Bahçeşehir Ü. İktisat Fakültesi Dekanı 
     Türklerin Kopenhag Kriterleri içinde bugüne kadar ne anlama geldiğini sorgulamadığı bir kelime var istikrar. Demokrasi, "insan hakları ve azınlıklar" der ama bunların devamını garanti eden kurumlardan da söz eder. Türkiye bunun üzerinde çok durmadı ama bu şu demektir sizin bu kurumları kurmanız yetmiyor, bu kurumların etkinliğinin zaman içinde test edilmesi gerekiyor. Bu kararda çifte standart olduğunu söylemek zor. "Türkiye kriterleri yerine getirmiştir" demek, bunu gönül rahatlığıyla söylemek o kadar kolay değil. 
     
     Reformlar devam etmeli 
Doç. Dr. Ahmet Sözen Uluslararası İlişkiler 
     AB’den Türkiye’ye homojen bir mesaj çıkmamıştır. Türkiye’nin şimdi telaşa kapılmadan ve 200 yıllık projesini rafa kaldırmadan demokratikleşme ve çağdaşlaşma yolundaki reformlarına devam etmesi gerekir. 
     
     Çifte standart 
Özgür Ünal AB - Türkiye İlişkileri Uzmanı 
     Bu kararla AB’nin çifte standart uyguladığı ortaya çıktı. Ancak, "Biz dışlandık artık giremeyiz" demek Türkiye’nin aleyhine olur. Soğukkanlı düşünüp bir karar almalıyız. Demokratikleşme hareketlerimizi kendimiz için yapalım. O zaman zaten AB’nin almaması için de bir sebep kalmayacaktır. 
     



 SİYASET 














</TEXT>
</DOC>
