<DOC>
<DOCNO> 131869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur19.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çikolatadan çıkan "sürpriz" öldürdü 
</HEADLINE>
<TEXT>

     Kütahya'nın Dumlupınar İlçesi'nde 6 yaşındaki çocuk, çikolatalı yumurtadan çıkan oyuncağın boğazına kaçması sonucu yaşamını yitirdi. 
     Alınan bilgiye göre, Dumlupınar Merkez Sağlık Ocağı'nda hemşire olarak görev yapan Kezban Nart, 6 yaşındaki oğlu Enes'e, içinden sürpriz oyuncaklar çıkan çikolatalı yumurta aldı. Küçük Enes, çikolatadan yapılan yumurtayı yedikten sonra, içinden çıkan oyuncakla oynamaya başladı. Enes'in ağzına aldığı oyuncak, çocuğun boğazına kaçtı. 
     Anne Kezban Nart, sağlık personeli olmasına rağmen, yaşadığı panikten dolayı ilkyardımı yapmakta başarılı olamayınca, nefes almakta zorlanan oğlunu kucaklayarak çalıştığı sağlık ocağına getirdi. Sağlık ocağındaki görevlilerin, yaklaşık yarım saat süren çabalarına rağmen, Enes Nart kurtarılamadı. 
     Minik Enes'in Kütahya'nın Altıntaş İlçesi'ndeki cezaevinde yatan babası Mehmet Ali Nart'a, cenazeye katılması için izin verilmedi. Anne Kezban Nart da bunun üzerine minik yavrusunu son kez görmesi için cenazeyle birlikte eşini cezaevinde ziyaret etti. 
     





</TEXT>
</DOC>
