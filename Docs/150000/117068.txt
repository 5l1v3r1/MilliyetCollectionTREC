<DOC>
<DOCNO> 117068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/siy01c.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Bucak yargıya JET FADIL’ Meclis’e 
</HEADLINE>
<TEXT>

Milletvekili seçilen Jet Fadıl, kırmızı bültenle aranmaktan kurtuldu. Susurluk’çu Sedat Bucak’a yargı yolu gözüktü 
     BELMA AKÇURA - GÖKÇER TAHİNCİOĞLU 

     Kırmızı bültenle aranan Jet - Pa Holding Yönetim Kurulu Başkanı Fadıl Akgündüz, Siirt’ten bağımsız milletvekili seçilerek dokunulmazlık kazandı. Susurluk davasında, dokunulmazlığı nedeniyle yargı önüne çıkarılamayan Sedat Edip Bucak ise, partisi DYP’nin baraj altında kalması nedeniyle TBMM’ye giremedi. 
     Bağcılar Cumhuriyet Başsavcılığı Akgündüz hakkında "dolandırıcılık" suçundan gıyabi tutuklama kararı çıkarmıştı. Vekili aracılığıyla milletvekili adaylığı başvurusunda bulunan ve Siirt’ten Ankara’ya giden yolu açan Akgündüz’ün, "mazbatasını almak için Türkiye’ye girişinde tutuklanıp tutuklanmayacağı" farklı yorumlara neden oldu. 
     Anayasa hukukçusu Prof. Dr. İbrahim Kaboğlu, "Anayasa açısından kırmızı bültenle aranıyorsa gereği yapılır. Zira dokunulmazlığı, mazbata alması ve yemin etmesiyle başlar. Dolayısıyla Türkiye’ye giriş yaptığı zaman gereği yapılabilir. Tutuklanabilir" yorumunu yaptı. 
     
     YSK Dokunulmaz 
     YSK yetkilileri ise, Akgündüz’ün dokunulmazlık statüsünü, milletvekili seçildiğinin kesinleşmesiyle kazanacağını söyledi. Mazbatanın sadece bir hakkın kullanımını gösterdiğini belirten yetkililer, Akgündüz’ün milletvekili seçilmekle birlikte dokunulmazlık hakkına kavuştuğunu da kaydetti. Yetkililer, daha önce de kapatılan eski DEP milletvekili Ahmet Türk’ün cezaevindeyken bağımsız milletvekili seçildiğini ve mazbatayı almadan, seçilerek cezaevinden tahliye olduğunu anımsattı. 
     Seçim sonuçlarının kesinleşmesinden sonra dokunulmazlığa kavuşacak olan Akgündüz, elini kolunu sallayarak Türkiye’ye gelecek, mazbatasını alacak ve TBMM’de yemin ederek milletvekilliğine başlayacak. 
     
Telefonla teşekkür etti      Siirt’te açtığı seçim bürolarına yurtdışından telefonla bağlanarak seçmenlerden oy isteyen Fadıl Akgündüz, önceki gece de parlamentoya girdiği kesinlik kazanınca yine telefonla bağlanarak teşekkür konuşması yaptı. Akgündüz’ün taraftarları ve yakınları seçim bürosunda uzun süre kutlama yaptı. Akgündüz’ün eşi, annesi ve çocuğu da seçmenlerle birlikte sevinç gösterilerine katıldı. Siirt’te 26 bin 913 oy alan DEHAP ve 14 bin 648 oy alan AKP’den sonra 11 bin 456 oyla üçüncü olan Akgündüz’ün avukatı Veysi Yaşar, müvekkilinin zamanı geldiğinde Türkiye’ye döneceğini söyledi. Akgündüz’ün yarın Türkiye’ye gelebileceği öne sürüldü. 
     
Zamanaşımına girmiyor      DYP Şanlıurfa Milletvekili Sedat Bucak hakkında, "cürüm işlemek için teşekkül oluşturmak", "gıyabi tutuklu sanığın gizlenmesine yardım", "görevi suisitimal" suçlarından fezleke bulunuyor. Anayasa hukukçusu Prof. İbrahim Kaboğlu, Bucak’ın milletvekilliğinin zamanaşımını durdurduğunu ve yargılanmasının mümkün olduğunu vurguladı. 
     



 SİYASET 




















</TEXT>
</DOC>
