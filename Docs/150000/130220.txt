<DOC>
<DOCNO> 130220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo12.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda dev maç Efes Pilsen- Ülkerspor... 
</HEADLINE>
<TEXT>

     Türkiye Basketbol Ligi'nin 13. haftasında, zirvenin iki takımı Efes Pilsen ile Ülkerspor yarın karşı karşıya gelecek. 
     İki takım arasındaki maç, Abdi İpekçi Spor Salonu'nda saat 17.00'de başlayacak. Karşılaşmayı Mehmet Keseratar-Halil Baldemir hakem ikilisi yönetecek. 
     Ligde, Ülkerspor şu ana kadar yaptığı 12 maçı da kazanarak lider durumda bulunurken, Efes Pilsen 11 galibiyet, 1 yenilgi alarak Ülkerspor'un ardından ikinci bulunuyor. 
     
     ÖZERHUN ''ÇIKIŞIMIZI SÜRDÜRMEK İSTİYORUZ'' 
     Efes Pilsen Menajeri Engin Özerhun, son haftalarda iyi bir istikrar yakaladıklarını, yarın Ülkerspor'u da yenerek çıkışlarını sürdürmek istediklerini söyledi. 
     Özerhun, son dönemlerde Avrupa Ligi'nde önemli galibiyetler aldıklarını belirterek, ''Tabii bunu diğer maçlara da yansıtmak lazım. Ülkerspor maçı bizim için önemli. Rakibimizi yenerek ikinci maç için avantaj yakalamak istiyoruz. Ülkerspor güçlü bir takım. Yarın zorlu bir karşılaşma yapılacak'' diye konuştu. 
     
     ÜLKERSPOR CEPHESİ 
     Ülkerspor Menajeri Lütfi Arıboğan ise şu ana kadar yaptıkları bütün maçları kazandıklarını, Efes Pilsen'i de yenerek ilk yarıyı namağlup tamamlamak istediklerini söyledi. 
     Arıboğan, yarınki maçın aynı zamanda liderlik karşılaşması olacağını, bu maça tam kadro çıkacaklarını ifade etti. 
     





</TEXT>
</DOC>
