<DOC>
<DOCNO> 100080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun08.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin El Kaide planı başkan değişimine mi kurban gitti 
</HEADLINE>
<TEXT>

     ABD'nin El Kaide örgütüne yönelik bir planının başkan değişimine kurban gittiği, Bill Clinton yönetimi tarafından hazırlanan planın 11 Eylül saldırılarından sadece bir hafta önce George Bush yönetimince onaylandığı bildirildi. 
     Time dergisinin haberine göre, bir Beyaz Saray yetkilisi, El Kaide'yi vurma önerisinin Clinton yönetiminin son günlerinde terörizm danışmanı Richard Clarke tarafından geliştirildiğini, Ocak 2001'de yeni yönetimin Ulusal Güvenlik Danışmanı Condoleezza Rice'a sunulduğunu belirtti. 
     Buna karşın eski yönetimden kendilerine teslim edilen bir plan bulunmadığını söyleyen Beyaz Saray yetkilisi, taslak halindeki girişimin önceki Başkan Bill Clinton ile şimdiki Başkan George Bush'un görev devir tesliminin kurbanı olduğunu ve Bush yönetiminin de terörle mücadelede kendi yöntemini seçtiğini kaydetti. 
     Clarke'ın önerilerinin ancak Nisan ayının sonlarına doğru yetkililerin önüne geldiğini ifade eden Beyaz Saray yetkilisi, sonunda El Kaide planının gözden geçirildiğini ve taslaktaki ''geriye püskürtme'' kavramının ''ortadan kaldırma'' şeklinde değiştirildiğini anlattı. Yetkili, planın 11 Eylül'den sadece bir hafta önce 4 Eylül'de üst düzey ulusal güvenlik yetkililerince onaylandığını belirtti. 
     
     BEYAZ SARAY'IN AÇIKLAMASI 
     ABD'nin El Kaide örgütüne saldırma planının 7 Kasım 2000 başkanlık seçimi nedeniyle 8 ay beklediği ve 11 Eylül saldırısından ancak bir hafta önce onaylandığına ilişkin Time dergisinin haberi üzerine, Beyaz Saray tarafından bir açıklama yapıldı. 
     Başkan George Walker Bush, eski başkan babası George Bush'un Maine eyaleti Kennebunkport'taki sayfiye evinde ailesiyle dinlenirken, Beyaz Saray sözcüsü Sean McCormack, ''El Kaide'nin yok edilme planını Clinton hükümetinden almadık'' dedi. 
     Time dergisinin 12 Ağustos sayısında yer alan haberde, Bill Clinton yönetiminin son döneminde hazırlanan planın Ocak 2001'de George Bush hükümetinin yeni ulusal güvenlik danışmanı Condoleezza Rice'a sunulduğu kaydediliyor. 
     Ancak Bush hükümetinin kendi ''ulusal güvenlik gözden geçirme sürecini'' başlattığı için, planın üst düzey yetkililere ancak Nisan ayının sonunda sunulabildiği belirtilen haberde, sonunda El Kaide'yi ortadan kaldırmayı amaçlayan ''Başkanlık emri taslağı'' haline getirilen planın Bush'un ulusal güvenlik yardımcıları tarafından 11 Eylül saldırılarından sadece bir hafta önce 4 Eylül'de onaylandığı ileri sürülüyor. 
     Time, 11 Eylül terör darbesinden önceki dönemde, 2001 yazında ABD'ye karşı önemli bir terörist saldırı planlandığı kaygılarının arttığı sırada, El Kaide'nin Afganistan'daki kampları üzerinde keşif yapacak insansız uçağın gönderilmediğini de yazdı. Time, ''İnsansız keşif uçağı Ekim 2000'den 11 Eylül 2001 saldırıları sonrasına kadar yerde tutuldu'' diye yazdı. 
     





</TEXT>
</DOC>
