<DOC>
<DOCNO> 127909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/yazar/ozkan.html </URL>
<DATE> 2002/01/01/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Mutluluk, insan ve yeni başlangıçlar 
</HEADLINE>
<TEXT>

     Yeni bir yılı karşılarken insanın, mutlu yıllar demenin mutluluğunu yaşayabilmesi için selam vermeyi almayı bilmesi gerek. Gözleri insanları, kuşları, havayı, bulutu, salyangozları ve kötü olanları görecek. 
     Burnu koku alacak. İyiyi de, kötüyü de bilecek. Farkında olacak yaşamın. Ve umudunu hiç yitirmeyecek. Aynaya bakarken utanmayacak. Özür dilemesini, özrü kabul etmesini bilecek. Yanına hiç yaklaşılmayacak, hep küs kalınacakları, küsmemek için kırmamak için çaba gösterilmesi gerekenleri bilecek insan. Ve bilecek ki yaşam bir damla göz yaşı ile bir gülüş arasındaki kısacık bir yolculuktur. Kalitesini yaşamın o kısa yolculuk belirleyecek. 
     Çürümüş bir deniz ortasında bile, insanın samimiyetle mutlu yıllar dilediğinde, aldığı yanıta sevinebilmesi için, yırtıp bütün diplomalarını, ilkokul çocuğu olmasını bilecek kadar yürekli olması gerek. Bilinçli olması gerek. Yeniden ve yeniden yeni ufuklara, başlangıçlara hazır olması gerek. Yeni yılınız, yeni yıldaki yeni başlangıçlarınız, hayata merhabanız, yeni yolculuklarınız başarılı, umutlu ve kutlu olsun. 
     En son umutlar ölür. Umudunuz bol olsun. 
     
     2001'den aklımda takılı kalanlar 
     - Üzeyir Garih cinayetinde zanlı Yener Yermez'in donuna parayı kimin koyduğu... 
     - Özel bankalar batarken ve ayrıcalıklı olmayan sahipleri hapislerde yatarken, neden kamu bankalarını batıranlarla ilgili işlem yapılmadığı... 
     - Fethullah Gülen'in İngilizce savunma gönderme gerekçesinin ne olduğu... 
     - Hiçbir işe yaramayan MASAK'ın Mali Suçları Araştırma Kurulu Sedat Peker ile ilgili olarak yaptığı 2 yıllık inceleme sonunda incelemeye gerek olmadığı kararını nasıl verdiği... 
     - Spekülatör yabancı bankalarla ilgili soruşturma raporlarının neden hala açıklanmadığı... 
     - TBMM'de dokunulmazlıkları kaldırılan milletvekileriyle ilgili yargılamaların neden bitmediği... 
     - Susurluk silahçısı Ertach Tinar ile ALARKO Holding ve Garih arasındaki ilişki... 
     - Yılın sonunda bombası patlayan şu meşhur örümcek ağı operasyonunun ağlarının kimler tarafından örüldüğü... 
     - Kemal Derviş siyaseti düşünmüyor diye yazdığımda bana saldıranların, o demeç verdiğindeki suskunlukları... 
     - Recep Tayyip Erdoğan, Albayrak ilişkisinde kilit durumda bulunan ve kaçak olarak dolaşmakta olan 18 kişinin nasıl olup da hala yakalanamadığı... 
     - Enflasyonu yüzde 35, büyümeyi yüzde 3 olarak hedefleyenlerin sokakta hiç dolaşıp dolaşmadığı. 
     
     







İslam ve değişim 


Rezervasyon 2 


Bankalar kimin 


İyimserim, çünkü Türkiye doğru yolda 


Yılın son günüydü 


2002 özel bir yıl olsun 


Üç anahtar sözcük 


Bilin bakalım, 2002'de ne olacak 


Bir hayatın var onu yaşa... 


Mutluluk, insan ve yeni başlangıçlar 


Bankalara yılbaşı piyangosu 


2002'den neler bekliyorum 


2002’de kaderimizi gene IMF’ye bağladık 


Dana Bankası da uçağı da var 


</TEXT>
</DOC>
