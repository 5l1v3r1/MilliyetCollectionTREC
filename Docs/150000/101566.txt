<DOC>
<DOCNO> 101566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/spor/spo20.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Avrupa’da futbol galası      ŞAMPİYONLAR Ligi 3. ön eleme ilk maçlarında bugün Fenerbahçe’nin dışında dört maç oynanacak. Program şöyle M.Haifa İsrail - Sturm Graz Avusturya , Apoel Nicosia Kıbrıs R.Kesimi - AEK Yunanistan , R.Genk Belçika - S.Prag Çek Cumhuriyeti , Boavista Portekiz - Auxerre Fransa . 
     
Devlere ihtar      SÜPER Lig’in ilk haftasındaki Trabzon - Fenerbahçe ve Galatasaray - Samsun maçlarında seyircilerin sahaya tehlikeli madde atması nedeniyle ev sahibi kulüpler federasyon tarafından uyarılacak. Talimata göre müsabakalarda hakemlerin yabancı cisimler için yaptıkları üçüncü anons ihtar cezasını gerektiriyor. 
     
Daum’un favorisi Galatasaray      BEŞİKTAŞ’IN eski hocası Christoph Daum, en büyük şampiyon adayının Galatasaray olduğunu iddia etti. Alman hoca, "Fenerbahçe iyi transferler yaptı. Ancak Galatasaray oturmuş bir takım. Fatih Terim de büyük avantaj. Fenerbahçe bu sezon değil, gelecekte başarılı olur. Beşiktaş ise 100. yıl heyecanı ile sürpriz yapabilir" dedi. 
     
Samsun’dan tehdit      İSTANBUL’DAKİ Galatasaray maçında 100 kadar taraftarlarının bilet kalmadığı gerekçesiyle stada alınmamasına Samsunspor büyük tepki gösterdi. Başkan İsmail Uyanık, "Samsunspor’a yanlış yapılmıştır. 10 yıldır bu işin içindeyim. Hiçbir zaman misafir takımı açıkta bırakmadık. Aynı tutumu biz de sergileyeceğiz. Aynı karşılığı vereceğiz" dedi. 
     
Pavlin terketti      SAMSUNSPOR’UN anlaştığı Slovenya Milli Takımı’nın oyuncusu Palvin, geldiği gibi geri döndü. Galatasaray maçının ardından Samsun’a gelen Palvin, "Ben burada oynayamam" diyerek, ilk uçakla geri döndü. Genel Menajer Süleyman Hurma, "Bu defteri kapattık" dedi. 
     
Malatya maçı Adana’da      FUTBOL Federasyonu, pazar günkü Malatya - Gaziantep maçının ev sahibi takımın geçen yıldan kalan cezası nedeniyle 17 Ağustos cumartesi günü Adana 5 Ocak Stadı’nda oynanacağını açıkladı. Bu arada Altay - Göztepe karşılaşması da İzmir Atatürk Stadı’na alındı. 
     
İstanbulspor’da rota Osters      FORVET arayan İstanbulspor, İsrail’in Hapoel Tel Aviv takımının 25 yaşındaki Slovak golcüsü Milan Osters’e kancayı attı. Sarı - Siyahlılar, kısa sürede bu transferi bitirmeyi amaçlıyorlar. Osters, geçen sezon Hapoel formasıyla Gaziantep’e iki gol atmıştı. 
     
Hollanda Kupası Ajax’ta kaldı      AMSTERDAM Arena Stadı’nda oynanan maçta PSV Eindhoven’i 3 - 1 yenen Ajax, Johan Cruyff Kupası’nı müzesine götürdü. Dev mücadelede PSV, Kezman ile öne geçti. Ancak Kırmızı - Beyazlı ekip pes etmeyip, Van der Vaart 2 ve Mido’nun golleriyle sonuca ulaştı. 
     
Moya’nın zaferi      ABD’DE düzenlenen Cincinatti Master Tenis Turnuvası’nda İspanyol Carlos Moya güldü. Yağmur nedeniyle bir süre ara verilen finalde bir numaralı seri başı Lleyton Hewitt’i 7 - 5 ve 7 - 6’lık setlerle 2 - 0 yenen Moya şampiyonluğa ulaştı. 
     



 SPOR 

























</TEXT>
</DOC>
