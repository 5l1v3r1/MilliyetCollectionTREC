<DOC>
<DOCNO> 124385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun25.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin Nafta üyeliği parlak bir fikir" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Türkiye'yi Kuzey Amerika Serbest Ticaret Bölgesi'ne NAFTA almanın parlak bir fikir olduğunu'' yazdı. 
     Gazetenin başmakalesinde, AK Parti Genel Başkanı Recep Tayyip Erdoğan'ın geçen hafta Beyaz Saray'da ABD Başkanı George Bush'a bu yolda öneri getirdiği hatırlatılarak şöyle denildi 
     ''Bunun parlak bir fikir olduğunu düşünüyoruz. Küresel ekonomide artık fiziksel yakınlıklar fazla önem taşımıyor. Kopenhag'ta toplanan AB liderleri, Türkiye'ye üyelik müzakereleri konusunda kesin bir tarih vermedikleri takdirde, ABD, Türkiye'yi Batı'ya daha fazla bağlama konusunda üzerine düşen sorumluluğun gereğini yerine getirmelidir. 
     Sadık bir NATO üyesi olan Türkiye'yi Batılı teşkilatlara dahil etmek, onu, Irak'ın silahsızlandırılması konusunda işbirliğine teşvik etmekten öte bir şeydir ve Müslüman ülkelerin de modern dünyanın üyesi olabileceğini göstermektedir. Şimdi, dini inançları güçlü bir lider yönetimindeki laik Türkiye modeli, Ortadoğu'daki demokrasi heveslilerine güçlü bir örnek oluşturmaktadır. Şayet NAFTA üyeliği bu ülkelere doğru sinyaller gönderecekse, buna karşı çıkılmaması gerektiğini düşünüyoruz.'' 
     
     TÜRK SEÇMENİNİN İRADESİNE SAYGI 
     Bush'un, Erdoğan'ın önerisine ne cevap verdiğinin bilinmediğine dikkat çekilen makalede, ''her şeye rağmen Bush ile Erdoğan arasındaki görüşmenin mükemmel geçtiğinin bilindiği, Beyaz Saray'ın ona hükümet başkanı muamelesi yapmasının, Türk seçmeninin iradesine gösterdiği saygının ifadesi olduğu'' da kaydedildi. 
     





</TEXT>
</DOC>
