<DOC>
<DOCNO> 149382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo21.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Ali Tandoğan'a verilen cezayı az buldu... 
</HEADLINE>
<TEXT>

     Beşiktaş Kulübü Divan Başkanlık Kurulu, bugün olağanüstü bir toplantı yaparak, Birinci Süper Futbol Ligi'nde geçen hafta yapılan Denizlispor maçında İbrahim Üzülmez'in elmacık kemiğinin kırılmasına neden olan Denizlisporlu futbolcu Ali Tandoğan'a Futbol Federasyonu Profesyonel Futbol Disiplin Kurulu PFDK tarafından verilen cezayı görüştü. 
     Divan başkanlık kurulundan, divan kurulu başkanı Şeref Nasır imzasıyla yapılan açıklamada, İbrahim Üzülmez'in topsuz alanda elmacık kemiğini kıracak şiddette kendisine müessir fiil tatbik edilmesinin karşılığı verilen 4 maçlık cezanın, kamuoyunu hafife alır ve alay eder gibi olayı geciktirmeye dönük bir eyyamcılık örneği olduğu savunuldu. 
     Futbol Federasyonu Disiplin Talimatı'nın 25 ve 47. maddelerinin gözardı edilip 46. maddeden ceza verilmesinin eleştirildiği açıklamada, şu görüşlere yer verildi 
     ''Müessir fiili düzenleyen 25. maddenin 6 aydan 2 yıla kadar ceza tertibini ve 47. maddedeki 1 yıldan aşağı ceza verilemez hükemlerini gözardı ederek, 46. maddeye sığınıp ceza tertip etmek, üstelik şiddet unsurunun varlığı, kırılan kemik ve ameliyat olgusunun bulunmasına rağmen en alt cezayı vermek kuralsızlık örneğidir ve etik değildir. Oyuncumuz İlhan Mansız'a yapılan penaltı da, Ahmet Yıldırım'ın burnunun kırılması da şiddetin sahaya, oyununun içine girdiğinin kanıtlarıdır.'' Açıklamada medyanın bu olaylar karşısındaki tutumuna da değinilerek, ''Medyamızda Ceza en az 7 veya 8 maç olur. Bu kadar ceza verirsen bir daha yapan olmaz diyenlerin bulunması üzüntümüzü biraz olsun hafifletmiştir. Buna karşın, olayları futbolun içinde görecek kadar başlarını kuma sokan medya mensuplarımızın bulunuşu, Divan Kurulumuzun tepkisine neden olmuştur'' denildi. 
     ''Divan kurulu olarak, tüm yetkililerin artık bu konulardaki eyyamcılığa son vermelerini istiyoruz'' denilen açıklama, ''BJK Divan Kurulu tüm bu olayları kınarken, Beşiktaş'ın şampiyonluğa giden yolda engelleyici mahiyette gördüğümüz bu tip olayların tekrarı halinde, çok daha ağır tepkimiz olacağının bilinmesini spor kamuoyuna saygıyla duyururuz'' ifadeleri kullanıldı. 
     Bu arada siyah-beyazlıların olağanüstü tüzük değişikliği genel kurul toplantısı yarın Lütfi Kırdar Uluslararası Kongre ve Sergi Sarayı'nda gerçekleştirilecek. Yarınki toplantıda çoğunluğun sağlanamaması durumunda, ikinci toplantının, çoğunluğa bakılmaksızın 20 Nisan Pazar günü aynı yerde yapılacağı bildirildi. 
     





</TEXT>
</DOC>
