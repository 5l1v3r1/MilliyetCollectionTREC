<DOC>
<DOCNO> 143166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun28.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak krizinde bugün gelinen son nokta... 
</HEADLINE>
<TEXT>

     ABD, İngiltere ve İspanya liderlerinin dün Azor Adaları'ndaki doruk toplantısında ''gereğinin yapılacağının'' açıklanmasının ardından, Irak'taki silah denetçileri ve gazeteciler dahil yabancılara ülkeden ayrılma tavsiyeleri yapılmaya başlandı. 
     BM silah denetim komisyonu UNMOVIC ile birlikte Irak'taki kitle imha silahlarını denetleyen Uluslararası Atom Enerjisi Ajansı'nın IAEA Başkanı Muhammed El Baradei, ABD'nin kendilerine dün gece denetçilerin Irak'tan çekilmeye başlanmasını tavsiye ettiğini açıkladı. 
     El Baradei, 35 ülkenin yer aldığı IAEA'nın yönetim kuruluna yaptığı açıklamada, ABD'nin uyarısının dün gece ulaşmasının ardından, hemen BM Genel Sekreteri Kofi Annan'ı bilgilendirdiğini ve BM Güvenlik Konseyi'nin konuyla ilgili bugün toplanacağını söyledi. 
     Irak'taki ekiplerinin güvenliğinden endişe duyduğunu belirten El Baradei, halen savaştan kaçınabileceğine dair umutlarını koruduğunu da belirtti. BM yetkilileri, Irak'ta bulunan silah denetçileri ve görevlilerin 48 saat içinde tahliye edilebileceğini belirtiyorlar. 
     Bu arada, Irak'ta bulunan BM silah denetçilerine henüz tahliye emri verilmediği bildirildi. 
     BM Silah Denetim Komisyonu UNMOVIC'in Sözcüsü Hiro Ueki, ''Henüz tahliye emri almadık'' derken, Reuters haber ajansı, ismi açıklanmayan bir BM yetkilisine dayandırdığı haberinde, Irak'taki silah denetçilerinin 24 saat içinde bu ülkeyi terk etmeleri önerisinin Güvenlik Konseyi'ne iletileceğini bildirdi. 
     
     GÜVENLİK KONSEYİ TOPLANIYOR 
     BM Güvenlik Konseyi'nin, bu akşam, önce Irak konusunda danışmalarda bulunmak ve ardından Fransa, Almanya, Rusya'nın ortak önerisini görüşmek üzere iki kez toplanması bekleniyor. 
     Güvenlik Konseyi, Irak'ın hızla silahsızlanması aksi takdirde savaşla karşı karşıya geleceğine dair ABD, İngiltere ve İspanya'nın desteklediği tasarıyı tartışmak üzere bugün 10 00'da TSİ 17 00 basına kapalı toplanacak. Fransa da Güvenlik Konseyi'nin Fransa, Almanya, Rusya ortak deklarasyonunu görüşmek üzere 15 00'de TSİ 22 00 toplanması için baskı yapıyor. 
     BM silah denetçilerinin şefi Hans Blix'in, Irak'taki denetimlerin birkaç ay daha uzatılması konusunda yarın BM Güvenlik Konseyi'ne bir rapor sunması bekleniyordu. 
     Blix, gazetecilerin bugün kendisine yönelttiği, ''denetçilerin çalışmalarına devam edip etmeyeceğine'' ilişkin soruya, ''Onları geri çağırıncaya kadar edecekler'' cevabını verdi. 
     
     ELÇİLİKLER KAPATILIYOR, YABANCILAR AYRILIYOR 
     Olası savaşa ilişkin işaretlerin artmasıyla Bağdat'taki elçiliklerini kapatan ve vatandaşlarından bu ülkeyi terk etmelerini isteyen Rusya, Çin, Almanya gibi ülkelere, Çek Cumhuriyeti, Finlandiya, Pakistan ve AB dönem başkanı Yunanistan da katıldı. 
     Bağdat'ta bulunan yabancı gazetecilerin bir kısmının da Ürdün'e geçmeye başladığı belirtildi. 
     NBC'nin New York'taki sözcüsü, 6 kişilik ekiplerini Irak'tan çektiklerini açıklarken, ABC kanalı için çalışan 2 gazetecinin de bugün ayrılacağı belirtildi. 
     Çin'in resmi haber ajansı Xinhua, Irak'ta bulunan 2'si Xinhua, 3'ü Çin devlet televizyonu ve 1'i Hong Konglu bir yayın organı için çalışan 6 Çinli gazetecinin Bağdat'tan ayrılmakta olduğunu aktardı. 
     Bağdat'ta geçen hafta 450 yabancı gazetecinin bulunduğu, bu sayının 300'e indiği belirtildi. 
     





</TEXT>
</DOC>
