<DOC>
<DOCNO> 107265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur08.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''3 Kasım'dan önce hükümet değişikliğine sıcak bakmam'' 
</HEADLINE>
<TEXT>

     Cumhurbaşkanı Ahmet Necdet Sezer, seçim tarihi olan 3 Kasım'dan önce hükümet değişikliğine sıcak bakmayacağını söyledi. 
     Sezer, Türkmenistan'ın yeni Ankara Büyükelçisi Annagurban Aşırov'un güven mektubunu sunmasından önce, gazetecilerin sorularını yanıtladı. 
     Cumhurbaşkanı, bir gazetecinin, ''3 Kasım'dan önce hükümet değişikliğine sıcak bakar mısınız '' şeklindeki sorusuna, ''Hayır bakmam'' yanıtını verdi. 
     Sezer, seçimlerin ertelenmesi senaryolarıyla ilgili bir soru üzerine de şunları söyledi 
     ''Seçimlerin erteleneceğini sanmıyorum. TBMM'nin saygınlığını korumayı herkesten önce milletvekillerinden bekliyorum ve TBMM'nin saygınlığına gölge düşmeyeceğine inanıyorum. Siyasi parti genel başkanları duyarlı hareket edecek. Buna inanıyorum.'' Sezer, AB yasalarının iptali için Anayasa Mahkemesi'ne başvurulduğunun hatırlatılması üzerine, bu konuda mahkemenin kararı çıkmadan yorumda bulunmayacağını söylemekle yetindi. 
     Hükümetin düşmesi halinde yeni hükümet için görevlendirmeyi nasıl yapacağının sorulması üzerine de Sezer, ''Demokratik gelenekler var. Buna uygun davranırız'' diye konuştu. 
     Sezer, daha sonra Türkmenistan'ın yeni Ankara Büyükelçisi Annagurban Aşırov'un güven mektubunu kabul etti. 
     
</TEXT>
</DOC>
