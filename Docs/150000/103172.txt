<DOC>
<DOCNO> 103172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo01.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İndianapolis'e Türk taraftar akını... 
</HEADLINE>
<TEXT>

     Indianapolis'te 29 Ağustos-8 Eylül tarihleri arasında düzenlenecek Dünya Basketbol Şampiyonası'nda seyirci rekoru kırılması beklenirken, organizatörler en büyük taraftar kitlesinin Türklerden oluştuğunu açıkladı. 
     Conseco Fieldhouse ve RCA Dome adlı iki spor salonunda yapılacak şampiyonada Türk ve Amerikan takımlarının yanı sıra 14 takım daha bulunuyor. 
     Şampiyonanın organizatörlerinden Bill Benner, basketbol şampiyonası için bilet satışlarının 150 bine ulaştığını ve bu rakamın 200 bini aşmasını beklediklerini bildirdi. 
     Conseco Fieldhouse'un seyirci kapasitesinin 18 bin, RCA Dome'un ise 32 bin 500 olduğu belirtiliyor. 
     Benner, bütün dünyadan önemli ölçüde seyirci akını olduğunu söyleyerek, şampiyonaya en büyük ilgiyi Türk seyircisinin gösterdiğini belirtti. 
     Bill Benner, ''Türkiye'den çok büyük bir seyirci kitlesi katılıyor. Ben, yaklaşık 5 bin taraftarın geleceğini duydum. Dünya şampiyonasına katılacakları için Türkler çok sevinçliler'' dedi. 
     Benner, Çin, Yugoslavya ve Porto Rikolu taraftarların da yüksek katılımının beklendiğini kaydetti. 
     B grubundaki Türkiye, şampiyonanın ilk turunda Porto Riko, Lübnan ve Brezilya ile karşılaşacak. 
     





</TEXT>
</DOC>
