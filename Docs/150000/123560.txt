<DOC>
<DOCNO> 123560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo04.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da Fenerbahçe morali... 
</HEADLINE>
<TEXT>

     Diyarbakırspor'un, kendi sahasında Fenerbahçe'yi yenmesinin yankıları sürürken, basın sözcüsü Şahismail Bedirhanoğlu ise orta hakem Selçuk Dereli'nin kötü yönetiminden yakındı. 
     Bedirhanoğlu, Fenerbahçe maçında futbolcularının üzerine düşeni yaptığını belirterek, ''Galibiyet bizi oldukça sevindirdi. Takımlarına 90 dakika boyunca destek veren taraftarlarımıza çifte bayram yaşattığımız için çok mutluyuz. Altın değerinde bir 3 puan aldık'' dedi. 
     Orta hakem Selçuk Dereli'nin, zevkli geçeceğine inandıkları bir maçı kötü yöneterek taraftarları çileden çıkarttığını da iddia eden Bedirhanoğlu, konuşmasını şöyle sürdürdü 
     ''Dereli'nin haksız olarak gösterdiği 2 kırmızı kart ile vermediği bir penaltı maçta bulunan herkesi çileden çıkarttı. Taraftarlarımız da bu haksızlık karşısında kendilerini tutamayarak, istemeyerek çirkin tezahüratta bulundu. Bunların tek sorumlusu Dereli'dir. Futbol Federasyonu, bu maça bir ceza verecekse hakemin yönetimini gözönünde bulundurması gerekir. Diyarbakırspor olarak savunmamızı yapacağız. Disiplin kurulunun ağır bir ceza vereceğini tahmin etmiyoruz. Disiplin Kurulu'nu, sağduyulu olmaya çağırıyoruz.'' Bedirhanoğlu, Diyarbakırspor'un güçlü bir ekip olduğunu ancak şansız haftalar geçirdiğini ifade ederek, ''Diyarbakırspor, Fenerbahçe galibiyetiyle gücünü herkese göstermiştir. Tüm futbolcularımı başarılarından dolayı kutluyorum'' diyerek, Saffet'in de Fenerbahçe maçında attığı 2 gol ile şeytanın bacağını kırdığına inandığını söyledi. 
     
     ''PRİM MİKTARINI YÜKSELTMEYE KARAR VERDİK'' 
     Şahismail Bedirhanoğlu, 4'er milyar lira olan galibiyet prim miktarını yükseltmeye karar verdiklerini de belirtti. 
     Futbolculara verecekleri galibiyet prim miktarını, oynanan güzel oyun ve alınan güzel skor nedeniyle yükseltmeye karar verdiklerini söyleyen Bedirhanoğlu, ''Yönetim olarak rakamın yukarı çekilmesine karar verdik. Bu rakamın miktarını akşam yapacağımız toplantı sonrası belirleyeceğiz'' dedi. 
     





</TEXT>
</DOC>
