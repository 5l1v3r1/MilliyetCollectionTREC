<DOC>
<DOCNO> 107280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur23.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatlar fırtına yüzünden çarpıştı... 
</HEADLINE>
<TEXT>

     Antalya'nın Kemer İlçesi'nde, aniden çıkan fırtına nedeniyle içlerinde toplam 151 turist bulunan 3 ayrı yat denizde sürüklendi. Yatlardan ikisi birbiriyle çarpışırken, bir başka yat karaya oturdu. 
     Phaselis koyu Üç Adalar mevkii açıklarında, içinde 55 turist bulunan ''Grand Magic Kiriş'' adlı yat ile yine içinde 90 turist bulunan ''Anfor 5'' adlı yat, dikkatsizlik nedeniyle birbirlerinin üzerine demir attı. Bu arada aniden çıkan fırtına yüzünden iki yat sürüklenerek, birbiriyle çarpıştı. Kazada, her iki yatta bulunan yolcular zarar görmezken, ''Grand Magic Kiriş''te 2 milyar liralık maddi hasar oluştu, diğer yatta ise herhangi bir hasar meydana gelmedi. 
     
     ''VİKİNG'' ADLI YAT DA KARAYA OTURDU 
     Öte yandan, Kaptan Ahmet Turan yönetiminde, içinde 6 Türk yolcu bulunan ''Viking'' isimli yat da, aniden çıkan fırtına nedeniyle sürüklenmeye ve demir taramaya başladı. Daha sonra karaya oturan yatın kaptanı, telsizden yardım istedi ve yat, çevrede bulunan bir başka yatın yardımıyla kurtarıldı. 
     Fırtına nedeniyle tehlike geçiren ''Anfor 5'' ile ''Viking'' isimli yatlar Kemer Limanı'na, ''Grand Magic Kiriş'' yatı da, Magic Life Oteli iskelesine bağlandı. 
     
     LİMAN BAŞKANLIĞI İNCELEME BAŞLATTI 
     Kemer Liman Başkanı Turgay Umut, sürüklenerek birbirine çarpan ''Anfor 5'' ve ''Grand Magic Kiriş'' adlı yatlarda, kaptanların hatası bulunduğunu söyledi. Umut, şu bilgileri verdi 
     ''Üç Adalar koyu açıklarında Anfor 5 adlı yat, kalkmak üzere demir alan Grand Magic Kiriş isimli yatın üzerine demir atıyor. Fırtına nedeniyle de iki yat birbiriyle çarpışıyor. Kaza ucuz atlatıldı. İki gemide bulunan turistlerde herhangi bir sorun yok. Ancak, Kiriş isimli yatta 2 milyar lira civarında hasar olduğunu öğrendik. Viking isimli yat ise demir tarayarak karaya oturmuş. Bu gemide herhangi bir hasar görülmedi.'' Kemer Liman Başkanı Turgay Umut, iki ayrı kazayla ilgili inceleme başlattıklarını sözlerine ekledi. 
     





</TEXT>
</DOC>
