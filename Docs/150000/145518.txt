<DOC>
<DOCNO> 145518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko23.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Faizler, damardaki kanı değil, damarı kemiriyor 
</HEADLINE>
<TEXT>

     Ankara Sanayi Odası Başkanı ASO Zafer Çağlayan, bugünkü faizlerin artık damarlardaki kanı değil, damarın kendisini kemirmeye başladığını ifade ederken, ''bu kemirme hirudo sülüğünden daha fazla bir emme yapıyor'' dedi. 
     Çağlayan, Devlet Bakanı Ali Babacan'ın da katıldığı ASO Mart Ayı Meclis Toplantısı'nda yaptığı konuşmada, son birkaç ayda yaşanan olayların, içinde bulunduğu coğrafya nedeniyle Türkiye'nin kaderi olduğunu ve bu coğrafyanın yönetim zaaflarını kaldırmadığını bir kez daha gösterdiğini söyledi. 
     ABD'nin Irak'a yaptığı askeri müdahalenin, Türkiye'de geniş toplum kesimlerinde topladığı tepkileri ve Türk hükümetinin bölgesel dengelere ilişkin kaygılarını iyi okuyamadığını kaydeden Çağlayan, Irak savaşı ve ABD ile Türkiye ilişkilerinde yaşanan sıkıntıların hem makro ekonomik dengeleri, hem de geleceğe ilişkin beklentileri olumsuz etkilediğini belirtti. 
     Çağlayan, son gelişmelerin uygulanmakta olan IMF destekli programın başarı şansını zorladığını da belirterek, ilk 2 ayda yaşanan enflasyonun hedefleri zorlayacağını, son günlerdeki faizlerin yükselmesinin de yüzde 6.5 faiz dışı fazla hedefini zorlaştıracağını anlattı. 
     Çağlayan, iç ve dış borç ödeme konusunda da mali piyasaların küçüldüğü ve sığılaştığı, dış borçlanma imkanlarının iyice daraldığı bir ortamda ''neye rağmen'' gerçekleştireceğini sorarken, şöyle devam etti 
     ''Dış borç ödemelerinin sorunsuz bir biçimde yapıldığını varsayalım. Ama 82 milyar dolarlık iç borç ödemesini bu volatil ortamda nasıl bir bedelle gerçekleştireceğiz Hazine'nin itfa takvimi de oldukça yüklüdür ve her itfa öncesi Hazine'nin borçlanıp borçlanamayacağı ya da hangi faizden borçlanacağı konusunda yüreğimiz ağzına gelmektedir.'' Borç stokundaki gelişmelerin de kaygı verdiğini anlatan Çağlayan, bugün varılan noktada hükümeti eleştirmenin bir anlamı olmadığını söyledi. 
     Çağlayan, bugün yapılması gerekenin hükümetin geçmişteki eski hataları tekrarlamaması için uyarılarda bulunmak ve içine sürüklenilen bu olumsuz durumdan çıkmak ve programın başarı şansını artırmak için somut öneriler geliştirmek olduğunu kaydetti. 
     
     İÇ BORÇLAR 
     Bugün Türkiye'de temel sorunun iç borçların çevrilmesinde yoğunlaştığını belirten Çağlayan, daha önce yüksek faizlerin Türkiye'nin damarlarındaki kanı emdiğini söylediklerini, ancak insafsız tefeci faizlerini geçen bugünkü faizlerin artık damarlardaki kanı değil, damarın kendisini kemirmeye başladığını söyledi. 
     Çağlayan, ''bu kemirme hirudo sülüğünden daha fazla bir emme yapıyor. Latince adı hirudo olan sülüğün 22 sindirim kesesi var ve ağırlığının 8 katı emebiliyor'' dedi. 
     Bu durumun değişmesi için reel faizlerin düşmesi ve iç borçların vadesinin uzatılması gerektiğine işaret eden Çağlayan, kamunun kamuya olan borcunda da bir yeniden yapılandırılmaya gidilmesi gerektiğini anlattı. 
     Çağlayan, ''böyle bir ortamda bize düşen görev, paniğe kapılmayıp ekonomiyi sürüklendiği bu bermuda şeytan üçgeninden kurtarmaktır'' diye konuştu. 
     
     ABD YARDIMI 
     Türk ekonomisinin ABD yardımına ''aşırı bir biçimde bel bağlamış bir görünüm'' sergilediğini de kaydeden Çağlayan, henüz detayları belli olmayan, ancak ABD Başkanı Bush'un kongreye teklif edeceği ek bütçe içinde Türkiye'ye 1 milyar dolarlık hibe veya 8.5 milyar dolarlık kredi konusunda konuşulmaya başlandığını söyledi. 
     Ancak bu konunun ayrıntılarının henüz belli olmadığını belirten Çağlayan, Türkiye'nin çok çabuk beklenti satın aldığını, sonra da hayal kırıklığına uğradığını vurgularken, 2003 hedeflerinin ABD'den gelecek mali yardıma göre yapılmadığını kaydetti. 
     Çağlayan, ''sabredelim hepimiz yardımın ayrıntılarını görelim. Lütfen bu konuda kendi kendimize hayaller kurmayalım. Çünkü sonunda yüzde 70 faiz yükünün altında kalıyoruz'' dedi. 
     Türkiye ekonomisinin artık duvara dayandığını belirten Çağlayan, gerekli tedbirler alınmazsa bu duvarın yıkılabileceğini söyledi. 
     Çağlayan, hükümetin de kamuoyuna sürekli güven tazeleyici yaklaşımlar sergilemeye devam etmesi gerektiğini kaydederek, ''Bu nedenle hükümetin almış olduğu tasarruf tedbirlerini desteklediğimizi ifade etmeliyiz'' dedi. 
     




</TEXT>
</DOC>
