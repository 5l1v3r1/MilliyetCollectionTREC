<DOC>
<DOCNO> 123460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/spo02.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY’DE KRİTİK OYLAMA 
</HEADLINE>
<TEXT>

Yönetim bugün yapacağı toplantıda Lorant ile yollarını ayıracak, yerine Oğuz Çetin’in getirilmesini tartışacak. Ancak yöneticilerin ikiye bölündüğü öğrenildi 
     YALÇIN TÜRK 

     Fikir ayrılığı 
     FENERBAHÇE Yönetimi bugün yapacağı toplantıda teknik heyetten, futbolculara kadar uzanan bir dizi radikal karar alacak. Teknik Direktör Werner Lorant’ın görevine kesinlikle son verilecek, yerine Oğuz Çetin’in getirilmesi için oylamaya gidilecek. Ancak bu konuda yönetim içinde fikir ayrılıkları olduğu ve Oğuz ismine bazı yöneticilerin sıcak bakmadığı ifade edildi. 
     
     İki aday var 
     BAŞKAN Aziz Yıldırım ile Mahmut Uslu, Murat Özaydınlı, Nihat Özdemir, Nihat Özbağı ve Mithat Yenigün’ün, Oğuz’un göreve gelmesini istedikleri ancak Atilla Kıyat, Sadettin Saran ve Hakan Bilal Kutlualp’in bu düşünceye karşı çıktıkları öğrenildi. Oğuz’un güvenoyu alamaması halinde Leeds United’ın eski hocası David O’Leary ve Celtic antrenörü Martin O’Neill ile temasa geçilecek. 
     
     Ogün hedefte 
     YÖNETİM hoca konusunun dışında takım içinde de operasyon yapmaya hazırlanıyor. Kaptan Ogün’ün hedefteki adam olduğu, birkaç yıldız isme daha fatura çıkabileceği belirtildi. Başkan Aziz Yıldırım’ın, özellikle İstanbulspor maçında Revivo’nun oynaması için Teknik Direktör Lorant’a telkinde bulunan Ogün’e çok sinirlendiği ileri sürüldü. 
     
     Taktik verdi 
     İSTANBULSPOR galibiyeti sonrası soyunma odasına inen Yıldırım’ın "Revivo’yu kimin oynattığını biliyorum. Şimdi çıkıp itiraf etsin, onu affedeceğim" dediği, Ogün’ün ses çıkarmaması üzerine tecrübeli oyuncunun ipini çektiği öğrenildi. Aziz Yıldırım’ın Diyarbakır’da da devre arası soyunma odasına giderek, "Çok çalım yapıyorsunuz. Ceyhun biraz pas ver" diye çıkıştığı belirtildi. 
     
Ortega yer değiştirdi Arjantinli yıldız, Diyarbakır karşılaşması içinde kavga ettiği Ceyhun’un uçakta arkasında oturduğunu görünce hemen başka bir koltuğa geçti 
     YUSUF KOBAL 

     Protestoya devam 
     DİYARBAKIR maçının ilk yarısında bir pozisyon sonrası birbirleriyle tartışan Ceyhun ile Ortega arasındaki soğukluk dönüş yolculuğunda da devam etti. Arjantinli yıldız, uçakta Ceyhun’un hemen arkasında oturduğunu farkedince apar topar yerinden kalktı ve başka bir koltuğa geçti. Ortega, genç oyuncu Semih’in yanına geldi ve el - kol hareketleri ile birşeyler anlatmaya çalıştı. 
     
     Şikayette bulundu 
     ORTEGA’NIN teknik heyetle de bir görüşme yaparak Ceyhun’u şikayet ettiği ve bu oyuncuyla oynamak istemediğini bildirdiği öğrenildi. Arjantinli yıldızı Türkiye’ye getiren işadamı Celalettin Bilgiç ise Ortega’nın Fenerbahçe’nin başına kendi istediği bir antrenörün getirilmesi yönünde talebi olmadığını söyledi, "Onun amacı takıma faydalı olmak" ifadesini kullandı. 
     
Soğuktan kaçtılar      SARI - Lacivertli takım Göztepe maçının hazırlıklarına dün başladı. Diyarbakır yenilgisi nedeniyle oldukça moralsiz görünen futbolcular sadece düz koşu yaptılar. Teknik Direktör Lorant soğuk nedeniyle yarım saatte antrenmanı tamamladı. Ancak Ali Güneş, Johnson, Mirkoviç ve Cem Karaca soyunma odasına gitmeyerek bir süre daha çalıştı. 
     LORANT antrenman boyunca antrenörler Oğuz Çetin ve Engin Fırat ile saha içinde görüştü. Alman hocanın bir ara Oğuz ile şakalaşması da dikkat çekti. Ortega ise antrenmana katılmadı. Arjantinli oyuncunun sol kasığındaki sorun nedeniyle tesislerde tedavi olduğu bildirildi. Diyarbakır dönüşü tesislerde kalan oyuncular öğleden sonra evlerine gitti. 
     
     



 SPOR 







































</TEXT>
</DOC>
