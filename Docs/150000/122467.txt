<DOC>
<DOCNO> 122467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun18.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Birlik partilerinden Türkiye'nin AB üyeliğine karşı önerge 
</HEADLINE>
<TEXT>

     Almanya'da muhalefette bulunan Birlik partileri CDU CSU , Türkiye'nin AB üyeliğine karşı bir meclis önergesi hazırladı. 
     CDU Genel Başkanı Angela Merkel, eski Genel Başkan Wolfgang Schaeuble, Birlik partilerinin CDU CSU Federal Meclis Eyalet Grubu Başkanı Michael Glos ve Birlik partileri Federal Meclis Grubu tarafından hazırlanan önergede, federal hükümete çağrıda bulunularak, AB zirvesinde Türkiye'ye, üyelik görüşmelerine başlanması için takvim verilmesi konusunda yerine getirilemeyecek vaatler verilmemesi yönünde çaba harcaması istendi. 
     Federal hükümetin, zirvede farklı anlamalara yol açabilecek ve Türkiye'de yanlış ümitler uyandırabilecek ifadelerin kullanılmamasına da dikkat etmesi istenilen önergede, hükümetin ayrıca, Türkiye'ye yapılacak müzakere tekliflerinin tam üyelik perspektifi ile sınırlı kalmaması, yakın ''imtiyazlı bir ortaklık'' önerisini de içermesi için çaba harcaması talep edildi. 
     Önergede ayrıca, Avrupa Konseyi'nin, Türkiye ile özel bir ilişkinin nasıl olabileceği konusunda AB Komisyonu'na öneriler getirmesi için çalışmalar yapması istendi. 
     Türkiye'nin Kopenhag kriterleri kapsamında özellikle hukuki alanda önemli gelişmeler sağladığına işaret edilen önergede, Türkiye'nin, demokratik ve hukuk devleti yapılarının geliştirilmesi, insan haklarıyla azınlık haklarının tümüyle uygulanması ve bu konuda öngörülen reformların desteklenmesi gerektiği ifade edildi. 
     Önergede, AB Komisyonu'nun İlerleme Raporu'nda da Türkiye'nin Kopenhag kriterlerinin yerine getirilmesi yolunda önemli adımlar atıldığının, ancak Türkiye'nin bunları henüz tam olarak yerine getirmediğinin belirtildiği ifade edilerek, ''Kopenhag zirvesi Türkiye'de, daha ilerki bir zamanda hayal kırıklığı yaratabilecek ümitler doğurmamalı'' denildi. 
     Bu nedenle Türkiye'ye, aceleci davranılarak üyelik müzakerelerine başlanılması yönünde bir takvim verilmemesi gerektiği savunulan önergede, Türkiye'nin AB üyeliği ile ilgili olarak Avrupa'nın siyasi kimliğinin de gözönünde bulundurulması gerektiği kaydedildi. 
     AB'nin, sınırlarına açıklık getirmesi ve Avrupa'ya tam dahil olmayan ülkelere de sınırsız üyelik verip veremeyeceğini düşünmesi gerektiği ifade edilen önergede, Avrupa Konvansiyonu çalışmalarının sürdürüldüğü ve 10 ülkenin daha aday olmasının öngörüldüğü bir dönemde, Türkiye'nin AB üyeliği konusunda kesin karar verilmesinden kaçınılması gerektiği görüşüne yer verildi. 
     Konvansiyon çalışmalarının sonuçlarının Türkiye ile görüşülebileceği, tarafların çıkarları için yeni işbirliği şekillerinin aranabileceği savunulan önergede, bu nedenle Türkiye'ye ''imtiyazlı ortaklık'' önerisinde bulunulması gerektiği vurgulandı. 
     





</TEXT>
</DOC>
