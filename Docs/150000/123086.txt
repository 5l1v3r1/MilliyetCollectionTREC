<DOC>
<DOCNO> 123086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/siyaset/asiy.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dini bilgiler güncelleştirilmeli 
</HEADLINE>
<TEXT>

Diyanet’ten Sorumlu Devlet Bakanı Mehmet Aydın, "Zaman, tabiat, her şey değişiyor. Kuran’ın ifadeleri, çağın gereklerine göre yeniden yorumlanmalı. Diyanet, yeniden yapılandırılmalı" dedi 
     ÖNDER YILMAZ Ankara 

     Diyanet’ten Sorumlu Devlet Bakanı Mehmet Aydın, Diyanet İşleri Başkanlığı’nın yeniden yapılandırılarak kısmi özerkliğe kavuşması gerektiğini belirterek, "Burada da YÖK’e benzer bir yapılanma olmalı" diye konuştu. Aydın, bilimsel bilginin dikkate alınmadan dini bilgilerin topluma aktarılamayacağını ve Kuran’ın yeniden yorumlanması gerektiğini savundu. 
     Diyanet’in hizmet alanının çok geniş olduğunu dile getiren Aydın, dini bilgilerin yeniden yorumlanmasının şart olduğunu ifade ederek şöyle konuştu 
     
     Kısmi özerklik 
     "Zaman değişiyor, tabiat, jeoloji çevre şartları, teknoloji her şey değişiyor. Kuran’ın ifadeleri, gelişen bu şartlar içinde çağın gereklerine göre yeniden yorumlanmalı. Bilimsel bilgi dikkate alınmadan, dini bilgiler topluma anlatılamaz. Dinle ilgili bugüne kadar gelen temel ilkeler dışındaki hayata dönük yorumların hepsi güncelleştirilmelidir." 
     Aydın, Diyanet İşleri Başkanlığı’nda yapmayı planladığı değişiklikleri de şöyle anlattı "İlk olarak Diyanet İşleri Başkanlığı teşkilat yasası çıkarılarak, eğitim kurumlarıyla organik bağlar kurulması öngörülebilir. İkincisi, Cumhurbaşkanlığı’na bağlanabilir. Son olarak da kısmı otonomi, yarı özerk bir konum verilebilir. YÖK’e benzer şekilde, rektörlerin seçimine benzer üye seçimi geliştirilebilir." 
     
     Despot olmayalım 
     Toplumun hassas konularından biri olan Alevilik konusunda Diyanet İşleri’nin demokratik bir yaklaşım sergileyeceğini dile getiren Aydın şunları söyledi "Öncelikli olan, toplumun bize güvenmesidir. Alevilik konusunu bilimsel olarak ele alıp, bilgi zeminini güvenilir kılmak lazım. Alevilik Müslümanlık içinde, İslam’ın yorumu olarak kabul edilir. Biz toplumu bütün olarak düşünmeliyiz. Bu yaklaşımı istemiyoruz’ demek despotça olur." 
     
Sonuna kadar cumhuriyetçiyiz’      ELİF DEMİRCİ İzmir DHA 

     Aydın, İzmir’de AKP’nin bayramlaşma törenine katıldı. Ege Palas Oteli’ni miting alanına çeviren partililere seslenen Aydın şöyle konuştu 
     "Bunlardan gerici, mürteci çıkar diyenlerin akıllarından zoru olması lazım. Aklımızın köşesinden geçirmeyi kendimize haram kıldığımız konularda çok şeyler söylediler. Biz, sonuna kadar cumhuriyetçiyiz. Sonuna kadar din ve vicdan özgürlüğünden yanayız. İnananların inancını, inanmayanların inanmama inancını savunuyoruz. Kadın hakları için koyduğumuz çıta o kadar yüksek ki kadın hakları bugünkü haliyle geri kalacak." 
     



 SİYASET 
















</TEXT>
</DOC>
