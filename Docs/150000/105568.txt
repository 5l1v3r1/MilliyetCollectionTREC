<DOC>
<DOCNO> 105568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur32.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'nin ittifak arayışları sürüyor... 
</HEADLINE>
<TEXT>

     DYP Genel Başkan Yardımcısı Hasan Ekinci, Büyük Birlik Partisi BBP , Aydınlık Türkiye Partisi ATP , Demokrat Türkiye Partisi DTP ve Demokrat Parti DP ile seçim işbirliği görüşmelerinin sürdüğünü söyledi. 
     Ekinci, bu partilerin önereceği ve DYP listelerinden aday gösterilecek isimlerin ''seçmeni ve tabanı rahatsız etmeyecek isimler olacağını'' söyledi. 
     Hasan Ekinci, seçim işbirliğine ilişkin soruları yanıtlarken, DYP'nin tek başına iktidara giderken merkez sağda birlik çağrısı yaptığını belirtti. 
     Bu çağrının hem tabana hem de siyasi partilere yönelik olduğunu ifade eden Ekinci, milliyetçi, muhafazakar ve demokrat olan, ancak değişik nedenlerle öteki partilere gitmiş seçmenleri DYP'ye kazandırmaya çalıştıklarını, bunda da başarılı olduklarını söyledi. Ekinci, şöyle devam etti 
     ''Siyasi partilerden birlik çağrımıza cevap veren, birlikte hareket etmek isteyen, sağda, milliyetçi, muhafazakar, demokrat kitlelerle temas ediyoruz. Onlarla ortak noktada buluştuğumuz, anlaştığımız zaman -tabii yasal olarak ittifak söz konusu değildir, ama- sağda, seçim öncesi ve sonrasında birliktelikler konuşulmaktadır. 
     Bizim hedefimiz, merkez sağda bir birlik oluşturmaktır. Bu birliğin içerisinde siyasi partilerden BBP, ATP ve DTP ile temas sürmektedir, DP de var. GİK kararıyla merkez sağda birlik için açtığımız kapıdan herkesi bekliyoruz.'' 
     
     ''SEÇİMDEN SONRA...'' 

     Ekinci, bu tür işbirliklerinin TBMM'de parçalı bir yapı oluşturduğuna ilişkin eleştirilerle ilgili olarak da, ''Bu doğrudur, ama bugün bu birliktelik daha samimi, daha birleştirici, daha beraber yürüme temeline dayanmaktadır. Seçimden sonra elbette ki beraber olduğunuz milletvekilleriyle yine beraber olacaksınız. Şimdiden ayrılacakları sözünü düşünmek, konuşmak yanlış olur'' diye konuştu. 
     Seçim işbirliği konusunda genel başkanlara yetki verildiğini ve konunun bir-iki gün içinde netleşeceğini kaydeden Ekinci, bazı illerde DYP'nin ''önseçim ve temayül yoklaması yaparak adaylar konusunda kendisini bağladığını'' ifade etti. 
     Ekinci, geçmişte ANAP'ın BBP ile işbirliği yapmasını, ''Katilleri Meclis'e taşıdığı'' gerekçesiyle DYP'nin eleştirdiğinin belirtilmesi üzerine de, ''O zaman bazı adaylar söz konusu olmuştu. Tabii ki DYP, listesinden aday olacaklara dikkat eder. Eleştirilere sebep olmayacak, halkın kabul ettiği, tavanı ve seçmeni rahatsız etmeyecek isimler olur'' dedi. 
     





</TEXT>
</DOC>
