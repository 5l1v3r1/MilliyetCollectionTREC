<DOC>
<DOCNO> 112207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun18.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sanatçı Funda Müjde, Hollanda'da, "Cosmic" ödülünü kazandı 
</HEADLINE>
<TEXT>

     Hollanda'da, Kültürlerarası Tiyatro Yazarları Festivali çerçevesinde her yıl verilen ''Cosmic'' ödülüne bu yıl, tiyatro ve film sanatçısı Funda Müjde layık görüldü. 
     Ödül, Hollanda'da çok kültürlü yaşamı destekleyen çalışmalar içinde yer alan ve bu çalışmalar sırasında ortaya koyduğu sanatsal yetenek ve başarısıyla öne çıkan kişilere veriliyor. 
     Geleneksel olarak her yıl düzenlenen ve bu yıl altıncısı yapılan yarışmada Funda Müjde, bu ödülü alan ilk Türk sanatçı unvanını da kazandı. 
     Yarışma jürisi, Funda Müjde'yı, çokkültürlü yaşamın önündeki engelleri kaldırmaya yönelik kabare ve tiyatro oyunları dolayısıyla bu ödüle layık gördü. 
     Funda Müjde, ödülünü, festivalin son günü olan 27 Ekim Pazar akşamı Amsterdam'da ''Stadsschouwburg'' salonlarında düzenlenecek törenle alacak. 
     ''Cosmic'' ödülünü kazanan sanatçıya, maddi ödülün yanı sıra tiyatro çalışmalarında çeşitli destekler sağlanıyor. 
     
     ÇOK YÖNLÜ SANATÇI 
     Funda Müjde, tiyatro çalışmalarının yanı sıra bazı televizyon dizileri ve konulu filmlerdeki oyunculuğuyla da tanınıyor. 
     Ülkenin en büyük gazetesi De Telegraaf gazetesinde iki yıldır köşe yazarlığı da yapan Funda Mujde, son yıllarda, ''Bir kilo Emansipasyon Alabilir miyim'', ''Erotikten Politiğe'', ''Maxima ve Fatima'' ve ''Chakra'' adlı oyunlarıyla büyük başarılar sağladı. 
     Bir işçi ailesinin çocuğu olarak küçük yaşta Hollanda'ya gelen Funda Müjde, yabancıların entegrasyonuna yönelik çalışmalarda bulunan bazı kuruluşlarda yönetim kurulu üyeliği de yapıyor. 
     





</TEXT>
</DOC>
