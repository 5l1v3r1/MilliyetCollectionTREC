<DOC>
<DOCNO> 130776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko35.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Olası Irak operasyonu konusunda paket hazırladık 
</HEADLINE>
<TEXT>

     ABD'nin Ankara Büyükelçisi Robert Pearson, olası Irak operasyonu konusunda bir paket hazırladıklarını bildirdi. 
     Pearson, iş dünyasının önde gelen isimleriyle biraraya geldiği Arnavutköy'deki ABD Başkonsolosluğu konutunda gerçekleşen yemekli toplantının ardından basın mensuplarının sorularını yanıtladı. 
     Toplantıda, İstanbul'daki Türk işadamlarının ticaret konusundaki görüşlerini aldığını belirten Pearson, şöyle dedi 
     ''Ankara'da ve ülkenin diğer tarafındaki işadamlarıyla da görüştüm. Gerçekten çok iyi bir fırsattı. Pek çok fikir duydum bugün. Benim için kişisel olarak üzerinde çalışılacak en önemli mesele aslında ticaret konularıydı. Şu konuda anlaşmaya vardık, Türkiye'yle ABD arasındaki ticaret gerçekten çok düşük.'' Pearson, Türkiye'deki işadamlarının ticareti artırmak açısından çok önemli bir durumda olduğunu vurgulayarak, Türk tekstil firmalarıyla işbirliği yapmaları için 50 kadar Amerikan tekstil firmasıyla görüştüğünü söyledi. 
     Pearson, iki ülke arasında telekomünikasyon ve gıda sektöründe de işbirliğine gidilmesi gerektiğini düşündüğünü kaydederek, Türk inşaatçılarının Kabil'deki Amerikan Büyükelçiliği'nde yaptığı çalışmalardan örnek verdi. 
     Nitelikli Sanayi Bölgeleri'nde ticareti mümkün olduğu kadar fazla sektöre yaymaya çalıştıklarını belirten Pearson, ''Bu, Türkiye için büyük bir fırsat, Türkiye'de yeni sektörler yeni endüstriler oluşturmak açısından. Aynı zamanda ABD'deki yatırımcıların da yeni pazarlar bulması açısından önemli. Türkiye'deki Amerikan yatırımlarını artırmak ve Türkiye-Amerika ticaretini artırmak için fırsatları değerlendirdik'' diye konuştu. 
     
     ''BEYEFENDİLERLE TİCARETİ KONUŞTUK'' 
     Robert Pearson, ''Olası bir savaş durumunda Türkiye'nin kayıplarından bahsedildi mi '' sorusu üzerine de, şunları kaydetti 
     ''Sayın Grossman da burada bildiğiniz gibi. Biz Türk devletine bir fikir sunduk. Sayın Taylor da buradaydı. Türkiye Cumhuriyeti devletine gerçekten önemli noktalarda ne kadar kredi verilebileceği, ne kadar kayıp olabileceğini, verilen kredilerin nasıl kullanılabileceği, ne kadar uzunlukta olabileceği... Bütün bunları ele aldık, tartıştık. Bütün bu tartışmalar devletle yaptığımız konuşmalara dair. Bugün buradaki beyefendilerle ticareti konuştuk.'' Bir gazetecinin ''Sizin talebiniz neydi '' sorusu üzerine Pearson, kendisinin işadamlarından birtakım tavsiyeler almak istediğini, işadamlarının Türkiye'yi ve potansiyelini daha iyi anladıklarını söyledi. 
     Pearson, ''Türk ekonomisi geçen sene oldukça iyiydi. Enflasyon ve faiz oranları düşüyor. Gerçekten reform paketi yolunda gidiyor. Türkiye'nin avantajlı duruma gelmesi ve avantajlarını değerlendirmesi lazım ve ABD ile Türkiye avantajlı duruma gelmek için çalışmalarını sürdürmeli'' diye konuştu. 
     Irak'ta gerçekleşecek bir savaş durumunda Türkiye'ye destek paketi verilip verilmeyeceği konusunda da Pearson, şunları söyledi 
     ''Bir paket hazırladık. Birtakım analizler yaptık ve yatırım analizlerine baktık. Özellikle İstanbul'da, New York'da, Londra'da Türk ekonomisini değerlendirdik ve bir paket hazırladık. Bu paket bizim danıştığımız kişilerden aldığımız görüşlerle oluşturulmuş bir paketti. Ve onu hala tartışıyoruz devletle birlikte.'' Pearson, bir basın mensubunun ''Türk işadamları hükümeti mümkün olduğu kadar çabuk hareket etmediği konusunda eleştiriyor. Siz ne düşünüyorsunuz '' şeklindeki sorusuna da, şu karşılığı verdi 
     ''Bildiğiniz gibi ben Cuma günü de şunu söyledim gerçekten büyük bir güven hissediyorum, hükümetin elinden geleni yapacağı konusunda. İlişkilerde pürüz yok. Başbakan'la Cuma gecesi gerçekten iyi bir konuşmam oldu. Dışişleri Bakanlığı'nda bir brifing söz konusuydu bildiğiniz gibi. Biz gerçekten tatminkar durumdayız, karşılıklı anlayış ve cevaplandırmalar açısından...'' 
     





</TEXT>
</DOC>
