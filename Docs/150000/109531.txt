<DOC>
<DOCNO> 109531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo07.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe'de hazırlıklar son sürat sürüyor... 
</HEADLINE>
<TEXT>

     Basketbolda lige ''devam'' kararı alan Fenerbahçe, ligin başlamasına az bir süre kala hazırlıklarını hızlandırdı. 
     Ezeli rakibi Galatasaray, basketbol şubesini futboldan ayırıp, iyi bir kadro kurmak için çalışmalar yaparken, sarı-lacivertliler de basketbolda harakete geçti. 
     Fenerbahçe Kulübü Basketbol Şubesi Sorumlusu Murat Aşık, Galatasaray'ın şu anda yaptığını kendilerinin geçen sezondan itibaren altyapıda gerçekleştirmeye başladıklarını söyledi. 
     Aşık, Galatasaray'ın sezon sonunda basketbol şubesini dağıttığını ifade ederek, ''Şimdi yeni bir basketbol şubesi kuruyorlar. Ama basketbol şubesini kulüpten bir anda 'ayırdım' demek kolay değil. Biz altyapıda geçen sezon ayrı bir komite kurup, kaynak çalışmaları yapmıştık. Şimdi A takımda da bunu yapacağız. Eski basketbolcuları, camianın önde gelen isimlerden isteyenleri toplayıp, danışma kurulu veya ayrı bir yönetim kurulu oluşturabiliriz. Devletten gelen yardımın yanında kendi bulacağımız kaynaklarla, basketbol şubesinin kendi ayakları üzerinde durmasını sağlayacağız'' diye konuştu. 
     Geçen sezonki Türk oyuncuları kadroda tuttuklarını anlatan Murat Aşık, ''Montepaschi Siena'dan Alpay'ı transfer ettik ve Efes Pilsen'den Erkan Veyseloğlu'nu kiraladık. Ayrıca 2 yabancı transfer edeceğiz'' dedi. 
     Aşık, şampiyonluktan sözetmenin çok ütopik olacağını ifade ederek, ''Ligin ilk 2-3 haftasında eksiklerimiz olabilir. Oyuncularımızdan kendilerine güvenmelerini, sahada ellerinden geleni yapmalarını ve Fenerbahçe formasına yakışan oyunu oynamalarını istiyoruz. Taraftarlarımızdan da futbol takımına gösterdikleri hoşgörüyü, basketbol takımına da göstermelerini ve bizi desteklemelerini bekliyoruz'' diye konuştu. 
     
     ÖZGÜL ''BELİRSİZLİK BİZİ GERİYE İTTİ'' 
     Antrenör Murat Özgül ise belirsizliğin kendilerini geriye ittiğini belirterek, ''15 Temmuz'dan beri çalışıyoruz. Ama hedefi olan bir takımın çalışması farklı olurdu. Hazırlık maçı da yapamadık. Ligin başında sıkıntı yaşayacağız'' dedi. 
     Özgül, basketbolda bir an önce bazı düzenlemelerin yapılması gerektiğini ifade ederek, şunları söyledi 
     ''Bazı düzenlemeler yapılmazsa eğer, gelecek yıl da aynı filmi izleyeceğiz. Özerk bir federasyon, sponsorluk yasası ve özel bir lig olabilir. Kulüplere kaynak yaratan bir ligden bahsediyoruz. Futbolda olduğu gibi basketbolda da özerk bir federasyonunun, yarattığı kaynaklarla, kulüpleri ayağa kaldırması lazım.'' Fenerbahçe'nin, geçen sezonki kadrosundan Zaza, Erdal, Zeki, Altan, Barış Güney, Samir, genç takımdan gelen Eren ve Ahmet ile yeni transferler Alpay ve Erkan Veyseloğlu ile çalışmaları sürdürdüğü bildirildi. 
     





</TEXT>
</DOC>
