<DOC>
<DOCNO> 134151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur10.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Avrupa Yahudi Kongresi Başkanı ile görüştü... 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa Yahudi Kongresi Başkanı Dr. Michel Friedman'ı kabul etti. 
     Friedman, AK Parti Genel Merkezi'nde yaklaşık bir saat 15 dakika süren görüşmenin ardından yaptığı açıklamada, Yahudilerle Türkiye arasındaki iyi ilişkilerden duyduğu memnuniyeti dile getirdi. 
     Yahudilerle başka hiçbir ülkenin bu kadar iyi ilişkiler içinde olmadığını dile getiren Friedman, Erdoğan ile açık ve yapıcı bir görüşme gerçekleştirdiğini söyledi. Görüşmeden çok memnun ayrıldığını ifade eden Friedman, şöyle konuştu 
     ''Görüşmede Irak'tan da bahsettik. Asıl üzerinde durduğumuz, Türkiye'nin AB ile müzakerelere nasıl ve ne zaman başlayacağıydı. Türkiye'nin AB üyeliği yolunda attığı adımlara ve çabalara saygı duyuyoruz. Biz, Avrupalı Yahudiler olarak Türkiye'nin gelecek dönemde müzakere tarihi alması için desteğimizi sürdüreceğiz. 
     Türkiye Müslümanlık, Yahudilik ve Hristiyanlık dinlerinin, üç büyük dinin ortak, barış içinde yaşayabildiği bir ülke. Avrupa'dan her üç dine mensup dini, politik ve akademik liderlerin Müslüman nüfusun çok olduğu bir ülke olan Türkiye'de biraraya gelip işbirliği ve diyalog aramasını öneriyoruz. Bu önerimizi Sayın Genel Başkan'a da ilettik. O da sıcak karşıladı. Türkiye, Avrupa toprakları için anahtar bir ülkedir. Hem stratejik hem politik hem dini mesaj anlamında önemli bir ülkedir.'' 
     





</TEXT>
</DOC>
