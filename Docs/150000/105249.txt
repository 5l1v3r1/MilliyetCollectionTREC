<DOC>
<DOCNO> 105249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/yazar/ulagay.html </URL>
<DATE> 2002/09/02/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Ulusal ekonominin aldatıcı cazibesi 
</HEADLINE>
<TEXT>

     Ekonomide eski günleri aramaya devam eden Türkiye’nin neden bu duruma düştüğünü açıklayabilmek için kapsamlı bir analize gerek var aslında. Özetin özetini yapacak olursak Türkiye’nin aslında 1989’dan beri belli olan yapısal sorunlarını çözeceğine konvertibiliteye geçerek "sıcak para" girişiyle günü kurtarması ve devletin, giderek taşınması zorlaşan bir borç yükünün altına girmesi yatıyor bugünkü sıkıntıların temelinde. Küreselleşmenin ve özellikle bağımlısı haline geldiğimiz uluslararası sermaye hareketlerinin yıkıcı etkileri de buna eklendiğinde krizden krize sürüklenmemiz kaçınılmaz oluyor bu süreçte. 
     Bu noktada asıl sorunun ekonomimizin ertelenen yapısal sorunlarından kaynaklandığını unutup küresel sistemin bizi çıkmaza sürüklediğini düşünebiliriz. Küresel sistemin bugünkü işleyişinin, bizim gibi ülkelerin çıkmazını derinleştirdiği, IMF destekli programları uygulayan ülkelerin bile krize sürüklenebildiği de bir gerçek. Bu koşullarda küresel sistemin ve IMF programlarının kısıtlayıcı çemberini parçalayıp, ulusal bir kalkınma programına yönelmenin kimilerine çekici bir seçenek gibi görünmesi doğal. Ne var ki bu aldatıcı bir cazibe, çünkü IMF’yi kovmakla sorun çözümlenmiyor. 1999’da hükümet olur olmaz IMF ile anlaşma yapma yoluna giden Ecevit ve Bahçeli’nin şimdi adeta reddi miras ederek bu aldatıcı cazibeyi seçim malzemesi yapmak istemesi ise siyasetin bir cilvesi herhalde. 
     
Derviş’in işi gerçekten zor      Rahmetli Turgut Özal’ın Türkiye’nin gündemine yerleştiği dönemde de böyle olmuştu, Özal’ın şu ya da bu şekilde adının geçmediği, konu edilmediği yazı yazmak iyice zorlaşmıştı. Özal’ı tutan da tutmayan da, alkışlayan da eleştiren de bu uygulamanın rüzgarına kapılmıştı. Özal da bundan hiç şikayetçi değildi ve bu ilgiyi kendi lehine kullanmak için elinden geleni yapıyordu. 
     Şimdi Kemal Derviş bizi aynı duruma düşürdü. Derviş’in adını anmadan ya da ona değinmeden yazı yazmak ya da yorum yapmak iyice zorlaştı. Derviş’in ekonomiden sonra siyaset sahnesinde de boy göstermesi bu zorluğu daha da artırıyor. Derviş’in bu kadar gündemde olmasının birkaç ana nedeni var bence 
     
     Derviş neden gündemde 
     Birinci neden, Derviş’in bugüne dek yaptıklarıyla halkımızın müthiş ilgisini çekmiş olması. Geçen hafta Milliyet kervanıyla Ege’de yaptığımız küçük turda edindiğim izlenim de bunu doğruladı. Derviş’e umut bağlayan ve hayranlık besleyenlerin yanı sıra onu suçlayanlar da var ama içten haliyle, açık tavrıyla, inandırıcı konuşmasıyla hemen herkesin gündemine girmeyi başarmış, Derviş ve bir anda siyaset sahnesinin belirleyici değişkenlerinden biri olmuş. Bu nedenle sürekli gündemde kalıyor. 
     İkincisi, Derviş’in dış dünyada sahip olduğu itibar farklı bir ilgi görmesine yol açıyor. Türkiye’nin birçok sorununun ancak dış dünyayla uyum içinde, dış dünyanın desteği sağlanarak çözüleceğine inananların sayısı arttıkça Derviş’e duyulan ilgi de artıyor. 
     Üçüncüsü, Derviş’i çekemeyenlerin Derviş’e yönelttiği eleştiriler de Derviş’i sürekli gündemde tutuyor. Derviş’in içeride ve dışarıda gördüğü ilgi ve itibarı bir türlü elde edemedikleri için kıskançlıktan çıldıranların katkısıyla gazete köşelerine de taşınan bu eleştiri ve karalamalar o kadar geniş bir alana yayılmış durumda ki, bunları duyunca ya da okuyunca insanın Derviş’in müthiş yetenekli bir kötülükler prensi olduğuna inanası geliyor. Hakkında söylenen ve yazılanları şöyle bir tarayarak neleri başardığını saptadım süpermen Derviş’in. 
     
     Sen neymişsin a Derviş 
     Bakın 18 ay gibi kısa sayılabilecek bir sürede neleri başarmış Derviş 

</TEXT>
</DOC>
