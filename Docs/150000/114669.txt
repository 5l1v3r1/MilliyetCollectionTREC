<DOC>
<DOCNO> 114669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo02.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa, çağdaş bir stada kavuşuyor... 
</HEADLINE>
<TEXT>

     Tarihi Bursa Merinos Stadı'nın baştan aşağı yeniden yapımı için çalışmaların son aşamaya geldiği bildirildi. 
     Bursa Valisi Ali Fuat Güven, Gençlik ve Spor Bursa İl Müdürü Sabri Sadıklar ve TMMOB Mimarlar Odası Başkanı Turgay Erdem ile birlikte düzenlediği basın toplantısında, Merinos Stadı'nın, Bursa'da futbolun gelişmesi konusunda bugüne dek üzerine düşen görevi yerine getirdiğini söyledi. 
     Bursa Merinosspor'un İkinci Lig B Kategorisi'ne çıkması ve Atatürk Stadı'nın ihtiyaca yanıt verememesi nedeniyle, mülkiyeti 1996 yılından bu yana Bursa İl Özel İdaresi'nde bulunan stadın baştan aşağı yenileneceğini belirten Güven, inşaat projelerinin tamamlandığını ve ihale aşamasına gelindiğini bildirdi. 
     Güven, ihalenin 1.4 trilyon liralık keşif bedeliyle kasım ayının ilk haftasında yapılacağını dile getirerek, ''Bursa, İkinci Lig'deki birçok kulübü kıskandıracak modern bir stada kavuşacak. İnşaatın tüm maliyetini il özel idaresi üstlenecek. Hiçbir ödenek sorunumuz yok. Yalnızca, sahanın çimlendirilmesi konusunda Bursaspor'dan yardım isteyeceğiz'' dedi. 
     Bursa Gençlik ve Spor İl Müdürü Sabri Sadıklar da dünyada çok sayıda stadı görme olanağı bulduğunu ifade ederek, 4-5 bin seyirci kapasiteli Merinos Stadı'nın altyapısı, inşaat kalitesi ve görünümüyle modern statlar arasında ilk sıralarda yer alacağını kaydetti. 
     Bursa'da, il özel idaresinin sportif yatırımlar için 5.5 trilyon liralık katkı sağladığını anlatan Sadıklar, ''Bursa Valiliği önderliğindeki bu yatırımlar ülke geneline yaygınlaştırılsa, Türkiye'nin spor tesisi açığı 5 yılda kapanır'' diye konuştu. 
     TMMOB Mimarlar Odası Bursa Şubesi Başkanı Turgay Erdem de, açık ve kapalı tribünlerle donatılacak stadın, furbol maçlarının dışında farklı aktivitelere de evsahipliği yapabileceğini kaydetti 
     





</TEXT>
</DOC>
