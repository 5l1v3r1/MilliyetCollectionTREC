<DOC>
<DOCNO> 117326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yazar/gureli.html </URL>
<DATE> 2002/11/06/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Azınlık Meclisi ve PDM 
</HEADLINE>
<TEXT>

     Seçimden önce bu köşedeki iki yazımızda l6 ve 23 Ekim , 1991’den bu yana Meclis’e girmiş olan partilere artık oy verilmemesini önermiştik. Bu partilerin bugüne kadar olduğu gibi, bundan sonra da seçim sistemi ve partiler yasası da dahil "bu düzeni" değiştirmeyeceklerinin anlaşıldığını öne sürüyor, " Meclis’e girecek iki ya da üç partinin karşısına yüzde 40’lara varan Meclis’te temsil edilmeyen oy’ çıkarsa, bu sistemin değiştirilmesi kaçınılmaz olur" diyorduk. 
     Bugün bu tablo fazlasıyla gerçekleşti. 
     Bu Meclis’in adı - hiç gocunmayalım - "Azınlık Meclisi"dir. Meşruiyetini tartışmıyoruz. "Meclis’in manevi şahsiyeti"ne de saygıda kusur etmiyoruz. Bu Meclis, elbet Türkiye’yi temsil etmektedir, ama belirgin niteliği "Azınlık Meclisi" oluşudur. 
     Nasıl ki bir zamanlar "Azınlık Hükümeti" olmuşsa, işte şimdi de bir "Azınlık Meclisi"miz var. 
     AKP geçerli oyların yüzde 34.3’ünü almıştır. Ama bir başka açıdan bakarsanız, tek başına hükümet kurma şansını elde eden parti, tüm seçmenlerin ancak yüzde 26’sının oyuna sahiptir. Tek muhalefet partisi CHP de tüm seçmenlerin yüzde 15’inin oyuyla Meclis’tedir. 
     Böyle bir tablo geçer kabul gören hiçbir demokraside yoktur ve sağlıklı değildir. Tablonun baş sorumlusu sandığa gömülen liderleri bir yana bırakın seçim sistemi ve partilerin düzenidir. 
     Seçim sistemi... Baraj... Dokunulmazlıklar... v.b. Bunların değiştirilmesi gerekiyor. Verilen sözler tutulmalı. Daha önce de görüldüğü gibi, "cicim ayları" geçtikten sonra vaatler unutulur. 
     Bin dokuz yüz elli seçimine benzer bir tabloyla karşı karşıyayız. Tekrar 1957’lere ve oradan da bugünlere gelmemek için sistem bir an önce değiştirilmeli. Ekonomik sorunlar, acil günlük işler, ertelemeye mazeret olmamalı. 
     Meclis dışında kalan partiler seçim bitti deyip köşelerine çekilmemeli, iç çekişmelere dönmemeli. Parlamento dışı muhalefet PDM denilen olgu hayata geçirilmeli. Laf salataları bir yana bırakılıp, bir an önce dokunulmazlıkların sınırlandırılması ve seçim sisteminin özelikle barajın değiştirilmesi için demokratik etkinliklerle sürekli baskı yapılmalı, kamuoyu sıcak tutulmalı. Seçim öncesi sayfa sayfa ilan veren iş dünyasının sivil toplum örgütleri de kendi çıkarlarının peşine düşüp sistemin garebetini unutmamalı gerekli değişikliklerin yapılması için ağırlıklarını göstermeli. İş işten geçtikten sonra sayfalar dolusu ilan vermek yetmiyor. 
     
Bir şiir      Nalan Çelik’in Su Damlası ile İnsancıl dergisi haftayı noktalıyoruz 
     "Çaresiz su damlası olsam sıcaklığını alıp seni üşütsem beni affeder misin Buhar olsam bulut olsam güneşli günlerde kaybolsam beni özler misin Yağmur olup geri dönsem üşüsen de beni sever misin" 
     
     







İrtica’, Erdoğan ve Baykal 


Engellenemeyen "değişim"... 


Varoşta durum 


Demirel’in DYP üzüntüsü 


Tayyip Erdoğan’la Deniz Baykal’ı kutluyorum 


Gül ve dantel 


Erdoğan başarıyı işte böyle yakaladı 


Kim başarılı 


Azınlık Meclisi ve PDM 


İyi bir başlangıç 


Halk artık kriz istemiyor 


Kredinin rengi ak değil gri .. 


Gülmenin zamanı yoktur... 


Kulaklarınızı temizleyin ki AKP’yi duyabilesiniz 


I Love Mazlums 


Du’bakalım N’olacak 


AKP Avrupa’ya patronları alıp gidecek 


</TEXT>
</DOC>
