<DOC>
<DOCNO> 131436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun12.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Batılı ve Arap diplomatlar "Saddam sürgüne hazır" 
</HEADLINE>
<TEXT>

     Irak Devlet Başkanı Saddam Hüseyin'in, belirli şartlar altında sürgüne gitmeye hazır olduğu öne sürüldü. 
     Alman Der Spiegel dergisinin internet sitesinde yayınlanan habere göre, Dubai'de, isimlerinin açıklanmasını istemeyen bir batılı ve iki Arap diplomat, Saddam'ın şartları arasında, Amerikan birliklerinin körfezden çekilmesi, BM silah denetimleri ve Irak'a uygulanan ambargonun kaldırılmasının bulunduğunu açıkladılar. 
     Saddam'ın, İsrail'in kitle imha silahları geliştirmesinin önlenmesini, kendisinin ve yakınlarının yurtdışında yargılanmayacağı konusunda ABD ve Avrupa ülkelerinden de güvence istediğini bildiren diplomatlar, sürgün yeri olarak bir Afrika ülkesi üzerinde durulduğunu kaydettiler. 
     ABD'nin Saddam'ın şartlarını reddettiğini söyleyen diplomatlar, Mısır'ın Irak yönetimiyle uzlaşma sağlanması için arabuluculuk yaptığını belirttiler. Ancak Mısır bu konuda resmi bir açıklama yapmadı. 
     Öte yandan Irak Başbakan Yardımcısı Tarık Aziz, İngiliz BBC radyosuna yaptığı açıklamada, bu haberleri yalanlayarak, ''Saddam Hüseyin cesur bir lider ve kahramandır. Son Irak kurşununa kadar mücadele edecektir. Biz de onunla mücadele edeceğiz'' dedi. 
     Çok sayıda Arap ülkesinin, savaşın önlenmesi için Saddam'ın sürgüne gitmesi fikrine sıcak baktıkları, Amerikan yönetiminin de bu düşünceye tümüyle karşı çıkmadığı belirtildi. 
     Der Spiegel dergisinin haberinde, ABD Dışişleri Bakanlığı Sözcüsü Richard Boucher'ın, ''Sürgün iyi fikir. Saddam'ın yerine Irak halkına saygı duyan ve komşu ülkeleri kitle imha silahlarıyla tehdit etmeyen bir hükümetin iktidara gelmesi tasarruf sağlar. Ancak ABD ille de bunu istiyor değil'' sözlerine yer verildi. 
     Alman İstihbarat Teşkilatı'nın BND bir sözcüsü de, Saddam'ın sürgüne gitmeye hazırlandığı yönünde hiçbir işaret olmadığını söyledi. 
     





</TEXT>
</DOC>
