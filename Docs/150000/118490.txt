<DOC>
<DOCNO> 118490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur04.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB'in 5,750 öğretmen kadrosu için 8,135 kişi başvurdu 
</HEADLINE>
<TEXT>

     Milli Eğitim Bakanlığı'nın MEB 5 bin 750 sınıf öğretmeni kadrosuna yapacağı öğretmen ataması için 8 bin 135 
     aday başvurdu. 
     MEB'in, 24 Ekim-4 Kasım 2002 tarihleri arasında başvurularını aldığı adayların belgelerini inceleme işlemleri sürüyor. İncelemenin tamamlanmasının ardından başvurusu uygun bulunan adaylar, ilk kez devlet memuru olacak kişilere yönelik gerçekleştirilen sınav puanlarına göre bilgisayar kurasıyla atanacak. 
     Kadronun 5 binine ''fen ve edebiyat fakültelerinin, Talim ve Terbiye Kurulu Başkanlığı'nın 340 sayılı kararında herhangi bir alan öğretmenliğine kaynak gösterilen programlarından mezun olup, sınıf öğretmenliği sertifikası bulunanlar'' atanacak. 750 kadro ise ''eğitim fakültelerinin sınıf öğretmenliği programı mezunları ile sınıf öğretmenliği dışındaki programlarından mezun olup sınıf öğretmenliği sertifikası bulunanlar'' için kullanılacak. 
     MEB yetkilileri, atama tarihinin henüz belirlenmediğini bildirdiler. 
     





</TEXT>
</DOC>
