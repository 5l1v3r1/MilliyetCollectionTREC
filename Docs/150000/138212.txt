<DOC>
<DOCNO> 138212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko30.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de, Türk günleri... 
</HEADLINE>
<TEXT>

     Devlet Bakanı Kürşad Tüzmen, ''Irak konusunda Türkiye'nin sonuna kadar barış imkanlarını zorlamaya çalıştığını hep beraber gözlemliyoruz'' dedi. 
     4. Türk-Cezayir İşbirliği Fuarı ve Türk Yapı Ürünleri Fuarı'larının açılışı için Cezayir'de bulunan Tüzmen, Elmitak Devlet Konukevinde Cezayir Enerji Bakanı Chakib Khelil ile görüştü. 
     Basına kapalı olarak gerçekleşen görüşmenin ardından Tüzmen, gazetecilere yaptığı açıklamada, rafineri, petrol kuyuları ve gaz santralleri projeleri bulunduğunu, ancak bu projelerin bir çoğunu İtalya ve İspanya'nın almış olduğunu gördüklerini ifade etti. 
     Bakan Tüzmen, Türkiye açısından Cezayir'de yapılabilecek petrol arama kuyularının yine 10'luk bloklar halinde devam edeceğini söylediklerini, çölün ortasında hiç bir şekilde deniz bağlantısı olmayan rafineri yapmak istediklerini belirttiklerini kaydetti. 
     Kürşad Tüzmen, Cezayir'in 2006'ya kadar İspanya ve İtalya ile su altından gaz bağlantısı yapacağını, Türkiye'nin de bunu enerji politikası açısından düşünmesi gerektiğini belirtti. Cezayir'in bütün elektrik, elektrifikasyon, telekomünikasyon bağlantılarını deniz altında Avrupa ile yapma projeleri bulunduğunu kendilerin aktarıldığını belirten Tüzmen, ihalelerin tamamıyla uluslararası rekabete açık olarak yapmaya çalıştıklarını ve Türk ve firmalara bu konuda açık olduklarını vurguladıklarını kaydetti. 
     Türkiye'nin Cezayir'den yılda 1 milyar dolarlık LNG ve LPG aldığını hatırlatan Tüzmen, ancak 500 milyon dolarlık satış yapabildiğini belirtti. 
     Bakan Tüzmen, müşavirlik ve mühendislik hizmetleri için Enerji Bakanlığı bünyesinde Türkiye'nin LNG ithalatı için ayrılan fondan Cezayir'de bir banka hesap mekanizmasıyla Türk müteahhitler için bir fon oluşturulmasını istediklerini, o fondan da Türk müteahhitlerin daha fazla yatırım yapabilmesi gerektiğini söylediklerini kaydetti. 
     Ayrıca, Cezayir Enerji Bakanlığı'nın gelecek dönemdeki projeleriyle ilgili bilgi aldıklarını da söyleyen Tüzmen, Vietnam'dan Güney Kore'ye, Çin'den Avrupa ülkelerine kadar Cezayir'in çok değişik müşteri profili bulunduğunu, Türkiye'nin de bu projelerin içinde yerini almak istediğini söyledi. 
     
     IRAK 
     Tüzmen açıklamanın ardından gazetecilerin, Irak'la ilgili sorusu üzerine bu konuda çeşitli senaryolar bulunduğunu belirterek, şöyle devam etti 
     ''Bu senaryolar üzerinde istediğimiz bir şekilde gelişmeler olmadığı zaman çeşitli etkilenmeler olacaktır. Irak konusunda Türkiye'nin sonuna kadar barış imkanlarını zorlamaya çalıştığını hep beraber gözlemliyoruz. Bunun doğru bir çalışma olduğuna inanıyoruz. Ben önümüzdeki dönemin daha olumlu gelişmeler yaşanacak bir dönem olacağına inanıyorum.'' Uzakdoğu ve Rusya krizi ile Türkiye'de yaşanan iki büyük depreme değinen Tüzmen, ''Bunları unutmamak lazım. Yine ihracatımızın menfi etkilenmemesi için elimizden geleni bu dönemde yaptık'' diye konuştu. 
     Tüzmen, kriz ortamının olmadığı bir dönemde Türkiye'nin büyük ivmeler yaşayacağını, GSMH'de büyük artışlar olacağını da belirtti. 
     Irak konusunda şu anda gerekli çalışmaların yapıldığını ve Türkiye'nin bu konuda milli menfaatleri neyi gerektiriyorsa onu yaptığını vurgulayan Tüzmen, bu çalışmaların da uluslararası platformda takdirle karşılandığını sözlerine ekledi. 
     





</TEXT>
</DOC>
