<DOC>
<DOCNO> 109215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/guncel/agun.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir insan öyküsü 
</HEADLINE>
<TEXT>
Rusya buysa kral Ali İhsan 
İnegöllü bir işçinin oğluydu. Kendi ülkesinde neye el attıysa olmadı. Şansını Rusya’da denemeye karar verdi. Bir inşaat şirketi kurdu, dolar milyoneri oldu... 
     CENK BAŞLAMIŞ Moskova 

     Gençliğinde fotoğrafçı çıraklığı yapan Ali İhsan Akıskalıoğlu, bugün Rusya’nın önemli işadamlarından biri... Rusya tarihinin en büyük ihalesini kazanan işadamı olarak tanınan Akıskalıoğlu, kurduğu inşaat şirketi sayesinde kısa sürede dolar milyoneri olmuş ama bu noktaya gelene kadar pek çok sıkıntı çekmiş. 
     1953 yılında İnegöl’de doğan Akıskalıoğlu’nun babası Petrol Ofisi’nde işçiymiş. Çocukluk ve gençlik yıllarında fotoğrafçı çıraklığı yapmış, 1976 yılında kendi dükk nını açmış. 1989 yılında arkadaşlarıyla birlikte turizm şirketi kurmuş ancak iflas etmiş. 
     
     REKOR İHALEYİ ALDI 
     1995 yılında, eşini ve 11 yaşındaki kızını Türkiye’de bırakıp Rusya’da ikisi Türk, ikisi Gürcü dört ortakla Urban İnşaat’ı kurmuş. İlk işleri 900 bin dolarlık bir ihale olmuş. Bundan sonra 11 Türk şirketinin katıldığı bir ihalede Urban, tam 107 milyon dolarlık bir iş almış. Bu, o ana kadar Rusya’da yapılan en büyük ihale. Yani tarihe, "Rusya tarihinin en büyük ihalesini bir Türk kazandı" notu düşülmüş. Rusya pazarına diğer yabancı inşaat şirketlerinden çok daha sonra giren Akıskalıoğlu, arayı nasıl açtıklarını şöyle açıklıyor "Ruslar uzun süre düşünüyor, karar verince de hemen sonuç istiyor. Biz Moskova’da olduğumuz için hemen karar verebildik. Oysa diğer yabancı şirketlerin merkezlerine danışması gerekti. Onların haftalar sonra aldığı bir kararı biz birkaç saat içinde verdik." 
     Urban’ın yaptığı inşaatlar arasında çok sayıda hastaneyle Anayasa Mahkemesi binası da bulunuyor. Akıskalıoğlu, şirketi 15 kişilik profesyonel bir ekibin yönettiğini, üstelik bu ekibin yönetim kurulundan daha fazla yetkiye sahip olduğunu söylüyor ve ekliyor "O kadar ki, kimi zaman ihalelere verilen tekliflerden haberim bile olmuyor." Ona göre, değişen koşullara uyabilmek, doğru fiyat, kalite, iyi zamanlama ve yeterlilik inşaat işinde başarı getiriyor. 
     
Rusya, Türkler için fırsattır’      Rus - Türk İşadamları Birliği Başkanı olan Akıskalıoğlu, Türk inşaatçıların önümüzdeki 10 yılda Rusya’da 30-40 milyar dolar kazanabileceğini söylüyor. Tabii, doğru projeler geliştirilmesi, doğru ortaklar bulunması ve iki ülke arasındaki bazı sıkıntıların giderilmesi koşuluyla. 
     



 GÜNCEL 


















</TEXT>
</DOC>
