<DOC>
<DOCNO> 118953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko08a.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar döviz pozisyonunu artık serbestçe yönetecek 
</HEADLINE>
<TEXT>

Bankalar ve özel finans kurumları döviz pozisyon yönetiminde serbest bırakıldı. Sektördeki döviz pozisyon açığı’ sorunu kalktı 
     Bankalar ve özel finans kurumlarının ÖFK , döviz pozisyonu yönetiminde uymak zorunda oldukları oranlar kaldırıldı. Bankalar ve ÖFK’lar, döviz pozisyonlarını artık serbestçe yönetecekler. Merkez Bankası, Türk Parası Kıymetini Koruma Hakkında 32 Sayılı Karar ile Hazine Müsteşarlığı’nın 91-32 5 Sayılı Tebliğine İlişkin Genelgesinde değişiklik yaptı. 
     Bu değişiklikle, döviz pozisyon yönetimine ilişkin oranlar yürürlükten kaldırıldı ve yerine "Bankalar ve özel finans kurumları, nezdlerinde bulundurabilecekleri döviz mevcutlarını, döviz yükümlülüklerini ve doğacak riskleri de göz önünde bulundurarak serbestçe belirlerler" hükmü getirildi. Söz konusu kuruluşların likidite ve döviz pozisyonu oranlarının hesaplanmasında esas alınacak döviz varlık ve yükümlülükleri ile ilgili hesaplara ilişkin listeler de yürürlülükten kaldırıldı. 
     Bankalar ve ÖFK’lar daha önce döviz yükümlülüklerinin en az yüzde 10’u kadar döviz varlığı tutmak zorundaydı. Bankalar döviz yükümlülüklerinin en az yüzde 80’i en fazla da yüzde 110’u kadar döviz varlığı tutabiliyorlardı. 
     Döviz pozisyon yönetiminin serbest bırakmasının sektördeki döviz pozisyon açığı sorununun ortadan kalkmasında etkili olacağı belirtiliyor. Sektörünün döviz pozisyon açığı eylül ayı sonunda 526 milyon dolara kadar gerilemişti. 
     Eylül sonunda kamu bankalarının 164 milyon dolarlık döviz fazlası, özel bankaların 375 milyon dolar, Fon bankaların da 334 milyon dolarlık döviz pozisyon açığı bulunuyordu. 
     
     



 EKONOMİ 























</TEXT>
</DOC>
