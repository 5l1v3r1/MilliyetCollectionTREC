<DOC>
<DOCNO> 109743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo18.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekfen ''Ali Sami Yen Stadı'nda inşaat 1-2 ay içinde başlayacak'' 
</HEADLINE>
<TEXT>

     Tekfen İnşaat ve Tesisat A.Ş. Genel Müdürü Ümit Özdemir, Ali Sami Yen Stadı'nın inşaatına 1-2 ay içinde başlayacaklarını söyledi. 
     Ümit Özdemir, Ceyhan'da Bakü-Tiflis-Ceyhan boru hattı projesinin Ceyhan ayağının temel atma töreni öncesinde basın mensuplarına Galatasaray Futbol Takımı'nın maçlarını yaptığı Ali Sami Yen Stadı'nın yenilenmesi projesiyle ilgili bilgi verdi. 
     Galatasaray Kulübü eski başkanı Faruk Süren ile görevden ayrılmadan önce 80 milyon dolarlık krediyi içeren bir anlaşma yaptıklarını, ancak daha lüks olan bu proje yerine, şu an Galatasaray'ın 60 milyon dolar kredi sağlayacağını bildirdiğini anlatan Özdemir, ''İnşaata 1-2 ay içinde başlayacağız'' diye konuştu. 
     Stadın parça parça yıkılarak inşa edileceğini, tribünlerin yıkılacağı son aşamada da Galatasaray takımının maçlarını, yine Tekfen'in inşa ettiği Atatürk Olimpiyat Stadı'nda yapacağını belirten Özdemir, saha zemininin de 4 metre aşağıya indirileceğini kaydetti. 
     Özdemir, 28 ayda tamamlanacak inşaat sonrası stadın kapasitesinin yaklaşık 10 bin kişi artacağını vurguladı. 
     Açıklamasında diğer projelerinden de sözeden Özdemir, özelleştirilmesi planlanan atıksu arıtım, içme suyu ve gaz dağıtım hattı gibi ihalelere de girmeyi planladıklarını, bu kapsamda İGDAŞ'a da öneri götüreceklerini sözlerine ekledi. 
     





</TEXT>
</DOC>
