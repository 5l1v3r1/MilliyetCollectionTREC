<DOC>
<DOCNO> 137578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur26.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'nun avukatları helikopter istiyor 
</HEADLINE>
<TEXT>

     Adalet Bakanı Cemil Çiçek, terör örgütü elebaşı Abdullah Öcalan'ın deniz muhalefeti nedeniyle avukatları ile görüşemediğini ifade ederek, ''Türkiye, tepkinin en yoğun olduğu dönemde dahi bu görüşmeleri engellememiştir'' dedi. 
     Çiçek, Avrupa Konseyi Parlamenterler Meclisi Denetim Komisyonu Türkiye Eş Raportörleri Belçikalı Hıristiyan Demokrat Luc Van Den Brande ve Lüksembourglu Sosyalist Mady Delvaux Stehres'i kabul etti. 
     Adalet Bakanlığı'nda basına kapalı gerçekleşen kabulde, görüntü alınmasına izin verildi. 
     Çiçek, bakanlıktan ayrılırken gazetecilerin sorularını yanıtladı. 
     Bir gazetecinin, ''Dün, terör örgütü elebaşı Abdullah Öcalan ile görüşen Avrupa Konseyi İşkenceyi Önleme Komitesi heyeti ile görüşebildiniz mi '' sorusuna Çiçek, heyetle görüşemediğini belirterek, heyetin belli bir program çerçevesinde geldiğini ve ziyaretin ardından döndüklerini söyledi. 
     İmralı Cezaevi'nde bulunan terör örgütü elebaşı Öcalan'ın hava muhalefeti nedeniyle avukatları ile görüşememesi üzerine yapılan spekülasyonların ''beyhude'' olduğunu ifade eden Çiçek, şöyle konuştu 
     ''Bulanık suda balık avlamak isteyen bir kısım çevreler olabilir. Bunlara itibar edilmemesi lazım. Türkiye bir hukuk devletidir, kuralları ve kurumları var. Bugüne kadar da bu kurallara azami ölçüde uydu, kendisi de uydu, başkalarının da uymasını istiyor. Spekülasyon yapıldı hava muhalefeti nedeniyle. Nitekim dün helikopterle gidilmiştir. Gidenler de gördüler. Dün deniz muhalefeti yine vardı. Dolayısıyla bu spekülasyonları yapanlar da mahcup oldular.'' 
     
     ''HELİKOPTER TAHSİS ETME İMKANIMIZ YOK'' 
     ''Helikopterle gidilmeye devam edilecek mi '' sorusunu yanıtlarken Çiçek, heyetin anlaşmalardan doğan bir hakkı kullanarak geldiğini ifade ederek, ''Bizim, özel ziyaretçiler için helikopter tahsis etmek gibi bir imkanımız maalesef yoktur'' dedi. 
     Geçen yılın aynı mevsiminde de İmralı Adası'na gidilmesinde aynı sıkıntıların yaşandığını belirten Çiçek, ''Benim bildiğim bugüne kadar en az 34 defa görüşme yapılmıştır. Türkiye, tepkinin en yoğun olduğu dönemde dahi bu görüşmeleri engellememiştir. Elinden geleni yapmıştır. Bugün bir görüşme yapılamadıysa deniz muhalefetinden dolayıdır, bunu da dün gidenler görmüştür'' diye konuştu. 
     ''Önümüzdeki süreçte, görüşmeler sonunda Öcalan'ın F tipi cezaevine geçirilmesi gündeme gelebilir mi '' sorusu üzerine Çiçek, ''Bizim orada tutuşumuzun sebebi bellidir. O kişinin güvenliği açısından bu yapılmaktadır. Üstelik bu güvenliği sağlama noktasında önemli bir kaynak ayrılmaktadır. Herkes bunun kıymetini takdir etmelidir'' dedi. 
     
     AB'NİN İSTEDİĞİ DÜZENLEMELER YAPILDI 
     Kabule ilişkin bir soru üzerine Çiçek, Avrupa Konseyi Parlamenterler Meclisi adına zaman zaman bu ziyaretlerin yapıldığını belirterek, yeni görevlendirilen 2 parlamenter raportörün Türkiye ile ilgili rapor hazırlamak üzere geldiklerini kaydetti. 
     Raportörlerin ''öğrenmek, görmek ve duymak'' istediği konuların önemli bir kısmının karşılandığını ifade eden Çiçek, ''Avrupa Birliği'nin bizden bu anlamda şu saat itibariyle 'Şu yasa niye çıkmadı' diyebileceği bir yasa henüz gözükmüyor'' diye konuştu. 
     Çiçek, raportörlerin uygulamaları da merak ettiklerini belirterek, uygulamalar konusunun devam eden bir süreç olduğunu söyledi. Hükümet olarak bu konunun üzerinde hassasiyetle durduklarını ve uyum yasaları ile ilgili bilgilendirme ve değerlendirme toplantıları yaptıklarını belirten Çiçek, bu doğrultuda Diyarbakır ve Erzurum'da da toplantı yapılacağını bildirdi. 
     





</TEXT>
</DOC>
