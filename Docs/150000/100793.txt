<DOC>
<DOCNO> 100793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo14.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral, resmen Beşiktaşlı... 
</HEADLINE>
<TEXT>

     Beşiktaş, Brezilyalı futbolcu Alexandre Mariano da Silva Amaral ile bugün resmi sözleşme imzaladı. 
     Brezilyalı futbolcu, Akaretler'deki kulüp binasında, kulüp ikinci başkanı Hüsnü Güreli ve asbaşkan Yıldırım Demirören'in de hazır bulunduğu törende, kendisini 3 yıllığına siyah-beyazlı renklere bağlayan sözleşmeye imza attı. 
     Amaral ile yapılan sözleşmenin son 1 yılının obsiyonlu olduğu bildirildi. 
     Kulüp ikinci başkanı Güreli, Amaral'ı 4-5 gün içinde kadrolarına kattıklarını ifade ederek, ''Yönetim kurulu olarak mutluluğumuzu belirtmek isterim. Beşiktaş'a hayırlı olsun'' diye konuştu. 
     
     AMARAL ''ÇOK MUTLUYUM'' 
     İtalya'dan beklenen belgelerin gelmesi üzerine imza atan Amaral ise Beşiktaş'a geldiği için çok mutlu olduğunu ifade ederek, ''Sezon açılış törenini unutamıyorum'' dedi. 
     Türkiye'de olan arkadaşlarından bilgi aldığını dile getiren Amaral, ''Bana Beşiktaş'ı anlatmışlardı, ancak açılış töreninde gerçekten büyük bir takıma geldiğimi gözlerimle gördüm'' diye konuştu. 
     
     ''ŞAMPİYON OLACAĞIZ'' 
     Amaral, takımla bir süredir antrenmanlara katıldığını belirterek, ''Şampiyon olacağız'' iddiasında bulundu. 
     Brezilyalı futbolcu, sözlerini şöyle tamamladı 
     ''Tüm futbolcu arkadaşlarımı antrenmanlarda yakından tanıdım. Çok iyi bir kadromuz var. Tüm arkadaşlarım çok iyi futbolcular. Ben Brezilya'da dahi böyle bir kadro görmedim. Kesinlikle şampiyon olacağız.'' İmza töreninde sempatik hareketleriyle dikkati çeken Amaral, daha sonra Beşiktaş bayrağını öperek medyaya poz verdi. 
     





</TEXT>
</DOC>
