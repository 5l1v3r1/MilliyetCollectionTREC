<DOC>
<DOCNO> 105564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur28.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'nin anketinde en çok izlenen kanal TRT çıktı... 
</HEADLINE>
<TEXT>

     TRT tarafından yapılan kamuoyu araştırmasına göre, TRT, Mayıs-Haziran aylarında ulusal televizyon kanalları içinde yüzde 14.8 izlenme oranı ile en çok izlenen yayın kuruluşu oldu. 
     Ulusal televizyonlar arasında haber yayınları da, yüzde 26.9 oranı ile en fazla TRT-1'den izlendi. 
     TRT'den yapılan yazılı açıklamada, kurumun, Gazi, Başkent ve Orta Doğu Teknik üniversitelerinin işbirliğinde Mayıs-Haziran aylarında 15 ilde toplam 2 bin 121 kişiyle yüz yüze anket yöntemiyle bir kamuoyu araştırması gerçekleştirdiği bildirildi. 
     Araştırmaya göre, söz konusu dönemde TRT, yüzde 14.8 izlenme oranı ile ilk sırada yer alırken, bunu yüzde 14.0 oranıyla ATV, yüzde 13.2 oranıyla Kanal D izledi. İzlenme oranı bakımından Star yüzde 11.7'lik oranla dördüncü, Show TV yüzde 11.2'lik oranla beşinci, TGRT yüzde 6,2'lik oranla altıncı sırada yer aldı. 
     Türkiye genelinde televizyon izleyenlerin oranının yüzde 94.58, izlemeyenlerin oranının ise yüzde 5,42 olarak ortaya çıktığı araştırmada, ''en güvenilir televizyon kanalı'' sorusuna izleyicilerin yüzde 43.82'si ''TRT'', yüzde 10.22'si ise ''NTV'' yanıtını verdi. Ankete katılanların yüzde 7,5'i ise diğer kanalları tercih etti. 
     Araştırma sonucuna göre, ulusal televizyonlardaki haber yayınları yüzde 26,9 oranı ile en fazla TRT-1'den izlenirken bunu, yüzde 12,6 oranıyla Kanal D, yüzde 12,3 oranı ile ATV izledi. 
     
     ''İZLEYİCİLERİN PROGRAM TERCİHİ'' 

     İzleyicilerin yüzde 76.17'sinin ''TRT'deki değişimi beğendiği ve devam etmesini istediğini'' ortaya koyan araştırmaya göre, seyirciler TRT-1'i en fazla 21.01-24.00, en az da 24.01-07.00 saatleri arasında izliyor. Ayrıca TRT izleyicilerinin yüzde 68.34'ü, saat 20.00'deki ana haber bültenini tercih ediyor. 
     TRT-1'de yayınlanan ''Gezelim Görelim'' programı yüzde 79.62 oranıyla en fazla izlenen kültür programı olurken, bunu yüzde 40.55 oranı ile ''Gün Ortasında'' programı takip ediyor. 
     TRT-1'in eğlence programları arasında ''Sayısal Gece'' yüzde 76.30'la en çok tercih edilen eğlence programı niteliğini kazanırken, bunu yüzde 61.28 oranıyla ''Bir Başka Gece'' izliyor. 
     Öte yandan, TRT-1'de yayınlanan ''Ah Bu Şarkılar'' programı ise yüzde 48.31 oranıyla en çok izlenen Türk Sanat Müziği Programı oldu. Türk Halk Müziği programları arasında ise ''Yörelerimiz Türkülerimiz'' programı en fazla tercih edilirken, yüzde 71 oranıyla ''Çiçek Taksi''nin en fazla izlenen dizi olduğu ortaya çıktı. Bunu yüzde 63 oranıyla ''Ayrılsak da Beraberiz'', yüzde 55 izlenme oranıyla da ''Yedi Numara'' takip etti. 
     TRT-2'de ise en çok izlenen programlar, yüzde .44 izlenme oranıyla ''Akşama Doğru'', yüzde 50.94 oranı ile ''Ekonomi Dünyası'' oldu. 
     





</TEXT>
</DOC>
