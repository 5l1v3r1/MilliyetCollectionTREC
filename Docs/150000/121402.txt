<DOC>
<DOCNO> 121402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo24.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer Revivo doktoruna tedavi olmak için İsrail'e gitti... 
</HEADLINE>
<TEXT>

     Fenerbahçe Kulübü Futbol Takımı İdari Koordinatörü Kemal Dinçer, Revivo'nun, yönetimin bilgisi dahilinde İsrail'de kendi doktoruna 11 gün tedavi olduğunu söyledi. 
     Samandıra Tesisleri'nde, İsrailli oyuncuyla birlikte basın toplantısı düzenleyen Dinçer, son günlerde Rüştü ve Revivo hakkında çok fazla haber yapıldığını, bu konularla ilgili açıklamada bulunma gereği duyduklarını kaydetti. 
     Revivo'nun daha önce İsrail'de ameliyat olduğunu vurgulayan Dinçer, ''Revivo sakatlanınca ameliyat olduğu doktora gitmek istedi. Yönetimden izin alıp 11 gün İsrail'de özel tedavi gördü. Şimdi tedavisi burada devam ediyor. Ağırlık çalışıyor, koşu yapıyor. Önümüzdeki hafta da takımla birlikte çalışmalara başlayabilecek'' dedi. 
     Fenerbahçeli bir grup tarafından Revivo'nun İsrail'e gidişiyle ilgili çeşitli iddialar ortaya atıldığını hatırlatan Dinçer, şöyle devam etti 
     ''Gerçi bu iddialar sadece birkaç internet sitesinde yer aldı, ama ufak sinek mide bulandırır. Revivo'nun İsrail'e başkan Aziz Yıldırım'ın özel işlerini takip etmek için gittiğinin aslı astarı yok. Yönetimle, başkanla sorunu olan bu sorunlarını muhataplarıyla çözsünler. İyi gittiğimiz bir dönemde Fenerbahçe takımını kullanmasınlar. Bu Fenerbahçe'ye, takıma zarar verir. Birçok basın organına, bu iddiaları ciddiye alıp yazmadıkları için teşekkür ediyorum.'' Dinçer, Revivo'nun transferiyle ilgili bir soruya ise ''Revivo haziran ayında sözleşmesinin bir yıl daha uzatılmasını talep etti. Ancak yönetim bu konunun ocak ayında konuşulmasını, kontratı bitecek tüm oyuncularla ocak ayında görüşüleceğini bildirdi. Revivo gibi bir oyuncuya teklifler olması normaldir. Ama Fenerbahçe istediği sürece buradan ayrılmaz. Kulübün geleceği ve oyuncunun geleceği göz önüne alınarak oturup konuşulur'' yanıtını verdi. Dinçer, Yusuf'un takımla birlikte antrenmanlara başladığını, sakatlıkları bulunan Revivo, Mirkoviç, İsmail ve Rüştü'nün İstanbulspor maçında forma giyemeyeceğini kaydetti. 
     
     RÜŞTÜ TEDAVİDE 
     Bugünkü basın toplantısına Rüştü'nün de katılmasını planladıklarını, ancak milli kalecinin sabah Özel Acıbadem Hastanesi'nde iğne tedavisine başladığını belirten Dinçer, ''İğneden sonra dinlenmesi gerektiği için toplantıya katılamadı. Rüştü'yü 1-2 hafta dinlendirmeyi düşünüyoruz'' dedi. 
     Bir gazetecinin, ''Rüştü daha önce Almanya'da tedavi olmuştu. Şimdi burada oluyor. Bu riskli değil mi'' şeklindeki sorusu üzerine Dinçer, ''Fenerbahçe Kulübü, sporcularının tedavisini en iyi şekilde yaptırır. Tıbbın imkanlarını en iyi şekilde değerlendirir. Bizim için sporcular çok değerlidir. En iyi tedavi neredeyse, orada olurlar. Doktorların görüşü üzerine tedavisinin burada sürdürülmesine karar verildi'' diye konuştu. 
     
     REVİVO ''FUTBOLDA HER ŞEY OLABİLİR'' 
     İsrailli futbolcu Revivo ise ocak ayında yönetimle oturup transferini konuşacaklarını ifade ederek, ''Futbolda her şey olabilir. Kulüp ve ben kendi geleceğimizi düşünerek karar vereceğiz'' dedi. 
     Revivo, kulübün Ortega'yı takımı daha güçlendirmek için transfer ettiğini ve kendisinin de bunu problem yapmadığını belirterek, şunları söyledi 
     ''Fenerbahçe'de elimden gelen her şeyi yapıyorum. Ancak sakatlığımdan dolayı oynayamadığım için mutlu değilim. Sakatlığım geçtiği zaman eskisi gibi oynayacağım. Gönül kalmaktan yana. Ama şartlarda uyuşmamız lazım. Bana tüm dünyadan teklifler var. Sakatlığım konusunda ise sanıyorum Diyarbakırspor maçına kadar hazır olacağım.'' İsrailli oyuncu, ülkesine gidiş nedeniyle ilgili iddialara da değinerek, ''Son 5 aydır hakkımda çeşitli haberler çıkıyor. O işi yapıyormuşum, bu işi yapıyormuşum... Acaba benim bilmediğim başka bir Revivo mu var Başkanla sorunu olan başkanla çözsün'' dedi. 
     
     FUTBOLCULARIN TEST SONUÇLARI İYİ 
     Toplantıya katılan Ankara Üniversitesi'nin Spor Hekimliği Anabilim Dalı doktorlarından Rüştü Güner, futbolculara uyguladıkları dayanıklılık testlerinin sonuçlarının olumlu çıktığını söyledi. 
     2002 yılı başından beri aralıklarla futbolculara dayanıklılık testi yaptıklarını anlatan Güner, şöyle konuştu 
     ''Futbolcuların mevkilerine göre dayanıklılık özelliklerini tespit ediyoruz. Sporcuların bireysel dayanıklılık özelliğine bakıyoruz. Teknik ekibin, sporcuların dayanıklılıklarını geliştirmeleri için raporlar hazırlıyoruz. Testler sonucunda sporcuların temel dayanıklılıklarının normalin üzerinde olduğunu saptadık. Hemen hemen tüm sporcuların dayanıklılıklarını artırdıklarını gördük. Teknik heyete bu konuda rapor vereceğiz. Altyapıda da 32 sporcuya bu testi uyguladık.'' Güner, bir soru üzerine, bugün anjiyo olan Washington'u da test ettiklerini, bu futbolcuda da normal düzeyde performansa rastladıklarını ve herhangi bir farklılık görmediklerini sözlerine ekledi. 
     





</TEXT>
</DOC>
