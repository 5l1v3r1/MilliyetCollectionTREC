<DOC>
<DOCNO> 106636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/ekonomi/eko02.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, Irak ve seçim endişesiyle yükseldi 
</HEADLINE>
<TEXT>

Irak’a yapılacak olası operasyon ve erken seçimin ertelenme ihtimali piyasaları korkuttu. Dolar 21 bin lira yükseldi, borsa yüzde 2.6 düştü 
     EKONOMİ SERVİSİ 

     Irak’a yapılacak olası bir operasyonun tarihi ile ilgili açıklamaların netleşmeye başlaması ve 11 Eylül’ün milletvekili aday listelerinin teslimi için son gün olması dolayısıyla küskün milletvekillerinin seçimi erteletmeye yönelik bir girişimde bulunacağı yönündeki endişeler piyasaları tedirgin etmeye başladı. 
     Dolar, faiz ve altının ateşi yeniden yükseldi. Gerek Irak korkusu gerekse MHP lideri Devlet Bahçeli’nin AB Uyum Yasaları’nın bir kısmının iptali için Anayasa Mahkemesi’ne başvuracağını açıklamasından sonra dolar yükselmeye, borsa da düşmeye başladı. 
     
     Altın fiyatlarında hızlı artış 
     Döviz piyasasında ise alış eğilimi artarken, bankalararası piyasada kotasyonlar 1 milyon 650 bin liraya kadar çıktı. Dolar serbest piyasada da 21 bin liralık artışla 1 milyon 644 bin liraya çıktı ve 24 Ağustos’tan bu yana en yüksek değerine ulaştı. Bono faizleri de 2 puanlık artışla yeniden yüzde 71’e yükseldi. 
     11 Eylül saldırılarının yıldönümü ve Irak’ta herhangi bir çatışma olasılığına karşı yatırımcıların sağlam güvence aramalarıyla altın fiyatları da yükselişe geçti. Altının onsu 323.65 dolar ile 23 Temmuz’dan bu yana en yüksek seviyesine çıktı. Altın fiyatları Kapalıçarşı’da yüzde 2.3 arttı. 
     
Bahçeli moralleri bozdu      Borsa, Bahçeli’nin AB yasalarının iptali ile ilgili açıklamasıyla hızlı düştü. 7 Ocak’tan bu yana 15.000 puandan başlayan düşüş, Irak operasyonu ve erken seçim tedirginliğiyle hızlandı. 
     Endeks dün 254 puanlık düşüşle 9.399’a indi ve hisse senetlerinin değer kaybı yüzde 2.63 olarak gerçekleşti. Borsada 7 Ocak’tan bu yana oluşan kayıp ise yüzde 37.25’e yükseldi. İMKB bu düşüşle dünya borsaları arasında ilk sıralardaki yerini koruyor. Borsada dünkü seanslarda toplam 222.4 trilyon liralık işlem hacmi gerçekleşti. 293 hisse senedinden 223’ü değer kaybetti. 34 hisse değer kazanırken, 36 hissenin fiyatı ise değişmedi. 
     



 EKONOMİ 




















</TEXT>
</DOC>
