<DOC>
<DOCNO> 125489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur18.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz Anayasa Mahkemesi'ne başvurdu... 
</HEADLINE>
<TEXT>

     Siirt'ten bağımsız milletvekili seçilen, ancak Yüksek Seçim Kurulu'nun seçim yenilenmesi kararı nedeniyle milletvekilliği tutanağı iptal edilen Fadıl Akgündüz Anayasa Mahkemesi'ne başvurdu. 
     Akgündüz, avukatları aracılığıyla yaptığı başvuruda, milletvekilliği tutanağının iptaline ilişkin YSK kararının TBMM Genel Kurulu'nda okunmasının ''yeni bir içtüzük ihdası'' niteliğinde olduğunu öne sürdü. 
     Akgündüz, içtüzük hükmü olarak değerlendirdiği okunma işleminin yürürlüğünün durdurulmasını ve iptalini istedi. 
     Milletvekili seçilen ve mazbatasını alan bir kişinin ancak TBMM kararı ile vekilliğinin düşürülebileceğini savunan Akgündüz, TBMM'nin böyle bir kararı bulunmadığı için milletvekilliğinin hukuken devam ettiğini ileri sürdü. 
     Anayasa Mahkemesi, başvuru ile ilgili bir raportör görevlendirdi. 
     Mevzuata göre, kişilerin direkt olarak Anayasa Mahkemesi'ne başvurma hakkı bulunmuyor. Anayasa Mahkemesi'nin başvuruyu öncelikle bu yönden görüşerek, karara bağlaması bekleniyor. 
     Fadıl Akgündüz, YSK'nın seçimlerin yenilenmesine ilişkin kararına da itiraz etmişti, YSK Akgündüz'ün itirazını reddetmişti. Bu karara gerekçe olarak YSK kararlarının ''kesin nitelik taşıdığı'' gösterilmişti. 
     YSK, Siirt'in Pervari ilçesi Doğanköyü'nde toplam 706 seçmenin kayıtlı olduğu 17, 18 ve 19 numaralı sandıklarda sandık kurulları usulünce oluşturulmadığı için oy kullanılamadığı gerekçesiyle, Siirt'te 3 Kasım'da yapılan Milletvekili Genel Seçimi'nin yenilenmesine karar vermişti. 
     





</TEXT>
</DOC>
