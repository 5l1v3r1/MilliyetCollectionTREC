<DOC>
<DOCNO> 135202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun02.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "Irak'ta değişiklik Türkiye'nin yararına olacak" 
</HEADLINE>
<TEXT>

     ABD Savunma Bakanlığı Pentagon'un başdanışmanı Richard Perle, ABD'nin, Irak harekatını Türkiye'nin yakın işbirliği olmadan yapmasını ''tahayyül bile edemediğini'' söyledi. 
     Perle, Washington'da düzenlenen ''Irak Semineri''nde, Türkiye'nin durumuyla ilgili bir soruyu yanıtlarken, konu üzerinde halen yoğun görüşmeler yapıldığını ve Türk hükümetinin konuya ilişkin çalıştığını belirtti. 
     Eski başkan Ronald Reagan döneminde savunma bakan yardımcısı olan Perle, ''ABD'nin askeri bir harekatı Türkiye'nin tam işbirliği olmadan yapmasını tahayyül bile edemiyorum. Kaldı ki, Irak'ta meydana gelecek değişiklik, Türkiye'nin yararına olacak. Irak'ın normal bir ülkeye dönüşümünü sağlayacak. Türkiye'nin, yeniden ticaret yapmasına, Irak'ın yeniden yapılandırılmasına aktif katılımına yol açacak. Dolayısıyla Irak'ta istediğimiz değişiklikten Türkiye sadece kazanacak'' dedi. 
     Seminerde konuşan Emekli Hava Korgeneral Tom McInerny de ABD'nin, operasyonu kesinlikle Türkiye'siz gerçekleştirmek istemediğini, ancak zorunluluk ortaya çıkarsa, bunu tek başına da yapabileceğini söyledi. 
     McInerny, ABD birliklerinin Türkiye'ye konuşlandırılmasına izin verilmemesi durumunda harekatın nasıl gerçekleştirilebileceği yönündeki bir soruya, hava indirme birliklerinin Ürdün üzerinden Musul ve Kerkük yakınlarına intikal edebileceği yanıtını verdi. 
     Körfez Savaşı'nda da görev yapan Emekli Korgeneral McInerny, ''Kimse yardım etmese de biz bu işi yapabiliriz. Ancak kesinlikle Türkiye'nin tam desteği olmadan yapmaktan yana değiliz'' dedi. 
     
     PERLE'DEN FRANSA'YA AĞIR SUÇLAMA 
     Richard Perle, Irak'ta askeri seçeneğe soğuk bakan Fransa'ya ise ağır şekilde yüklendi ve ''Fransa artık ABD'nin müttefiki değil'' diye konuştu. 
     Perle, NATO'nun, Fransa'ya karşı bir strateji geliştirmesi gerektiğini, aksi takdirde bir ''NATO müttefikliğinden'' bahsedilemeyeceğini de savundu. 
     Fransa ve Almanya'nın Irak tutumunu eliştiren Perle, yine de Paris'in yaklaşımının ABD'ye karşı kötü niyet taşımasından dolayı, Berlin'in tutumundan daha fazla zarar verdiğini öne sürdü. 
     Perle, Fransa Cumhurbaşkanı Jacques Chirac'ın, kalbinin derinliklerinde, Irak lideri Saddam Hüseyin'i, onun yerine geçebilecek herhangi bir lidere tercih ettiğini de savundu. 
     Fransa, Irak'a askeri operasyon için BM Güvenlik Konseyi'nden ikinci bir karar çıkmasının gerekli olduğunda ısrar ediyor. 
     





</TEXT>
</DOC>
