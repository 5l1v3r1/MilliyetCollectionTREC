<DOC>
<DOCNO> 127195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yazar/bila.html </URL>
<DATE> 2002/12/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MGK formülü 
</HEADLINE>
<TEXT>

     Ankara, ABD’ye vereceği resmi yanıt ve alacağı tavır konusunda zaman darlığı içinde. Washington, sürekli kararınızı bildirin, diyor. Hükümet, iktidar sorumluluğu altında kararları resmileştirmekte zorlanıyor. AKP hükümetinin Meclis grubu ve taban baskısı da karar almasını zorlaştırıyor. 
     Bu tablo içinde topun askerlere atılması eğilimi var ama asker de hükümet ve Meclis kararına ihtiyaç olduğunu vurguluyor. 
     Çankaya’da, Başbakanlık’ta yapılan zirveler ve toplantılarda Türkiye’nin alması gereken tutumun çerçevesi belli oldu. Sorun bu çerçeveyi resmi kararlara dönüştürmek. Düğmeye basmak... 
     Ankara kulislerine göre, hem hükümeti, hem askerleri rahatlatacak formül Milli Güvenlik Kurulu toplantısı olacak. Bugün toplanacak olan MGK’da, bir tavsiye kararı alınması söz konusu. Türkiye’nin çıkarlarını ön planda tutarak, Irak operasyonunun dışında kalmaması ve ABD taleplerinin Ankara’nın mevcut ve gelecekteki çıkarlarını zedelemeyecek düzeyde olumlu yanıtlanmasını içeren bir tavsiye kararı esas alınarak, hükümet ve Meclis kararları daha rahat üretilebilecek. Dışişleri Bakanlığı ve Genelkurmay, bugünkü MGK toplantısı için ayrı ayrı hazırlıklarını tamamladılar. Diplomatik ve askeri açıdan MGK’ya sunacakları yaklaşımları belirlediler. 
     Ankara, bir denge bulmaya çalışıyor. Bir yandan komşu bir ülkede derin husumetler oluşturacak bir konumda olmak istemiyor bir yandan da stratejik ortak olarak ABD’yi karşısına almak istemiyor. Ankara’daki beklenti, bugünkü MGK toplantısında bu denge gözetilerek düğmeye basılması. 
     Meclis grubu ve taban tepkisinden çekinen hükümet, MGK tavsiyesiyle Meclis’te daha rahat yetki alacağını düşünüyor. Anayasa’nın 92. maddesinin öngördüğü ve askerlerin ihtiyaç olduğunu vurguladıkları Meclis’ten yetki alınması kolaylaşmış olacak. 
     Ankara, ABD’ye havaalanı ve hava sahası taleplerine evet diyeceğine ilişkin sinyalleri bir süreden beri veriyor. Çok büyük çapta kara birliği konuşlanması ve uzun süreli olmasına ise olumsuz baktığını hissettirmesinden sonra gelen bu birliklerin transit geçişini sağlama talebine de belli koşullarla olumlu yanıt verilebilir. 
     Bunu belirleyecek, Türk Silahlı Kuvvetleri’nin, Türkiye’nin çıkarları açısından almak istediği pozisyon ve üstleneceği işlev olacak. ABD’nin Türkiye’den isteklerine verilecek yanıt kadar Türkiye’nin isteklerine verilecek yanıt da önemli. Bu konuda Türk askeri yetkilileriyle ABD askeri yetkililerinin temasları sürüyor. Bu bağlamda, ocak ayının başlarında Ankara ve Washington’a karşılıklı ziyaretler yoğunlaşacak. 
     Harek t öncesi bir ortak zemin arayışı da Kuzey Irak’taki gruplar arasında sürdürülüyor. KYB lideri Talabani ve Türkmenlerin lideri Sanan Ağa Kasap’ın Ankara temaslarının bir ayağı eksik kaldı. KDP lideri Barzani, ziyaretini erteleyerek bu temaslardan kaçındı. 
     Arayışın amacı, ABD, Türkiye ve Kuzey Irak’taki gruplar arasında bir mutabakata varmak. Türk ve ABD askerlerinin bu mutabakat çerçevesinde daha rahat hareket etmelerinin sağlanması. Barzani, buna yanaşmakta isteksiz davranıyor. Böyle bir mutabakat bir yandan Ankara ve Washington için Kuzey Irak’ta çatışmalı bir girişe engel olunması, oradaki gruplar açısından ise bir çeşit güvence oluşturması anlamı taşıyacak. 
     Savaş kafalarda çoktan başladı. 
     
     







Değişen İran, değişmeyen Irak 


Evrensel değişim Türkiye’yi de sarmalıyor 


Vefa eylemi.. 


MGK formülü 


Şahinler, güvercinler ve de baykuşlar 


Yılmaz’la Moskova’da 


Gençler unutuldu mu 


2002’yi geride bırakırken 


Saddam’dan sonra ne olacak 


Savaş rüzgarı 1 


80 bin asker önerisi 


Tayyip Bey, İSO’da Özal’ın demode kopyası gibiydi 


Bazı danslar bazı yaşları bekler 


Savaş faturamızı kimse paylaşmaz 


</TEXT>
</DOC>
