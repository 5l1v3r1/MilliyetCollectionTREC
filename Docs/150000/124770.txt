<DOC>
<DOCNO> 124770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun10.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın eski sevgilisi Hewitt, aşk mektuplarını satmaya kalktı 
</HEADLINE>
<TEXT>

     Skandallardan bir türlü yakasını kurtaramayan İngiltere Kraliyet Sarayı, bu kez Galler Prensesi Diana'nın eski sevgilisi Binbaşı James Hewitt'in aşk mektuplarını satmaya kalkışması yüzünden şok yaşıyor. 
     News of the World gazetesi, bir muhabirinin İsviçre'de bir işadamının aracısı kılığında, Hewitt'in avukatıyla bir araya gelerek, mektupları satın almak üzere pazarlık yaptığını öne sürdü. 
     Gazete, Zürih'teki bir otel odasında Hewitt'in avukatının, bir işadamının aracısı sandığı muhabirinden, mektuplar için 10 milyon sterlin yaklaşık 25 trilyon lira istediğini yazdı. 
     Görüşmenin gizli kamerayla kaydedilen görüntüsünü de İngiliz televizyonlarına dağıtan News of the World, böylece iddiasını kanıtlamaya çalıştı. 
     Gazete, avukatın muhabirine Diana'nın mektuplarından alıntılar okuduğunu, bunlardan birinde Diana'nın Hewitt'e ''Dostumun iyi olduğunu duyduğuma sevindim'' dediğini bildirdi. Gazete, Hewitt'in avukatının, ''dost'' sözcüğünün, binbaşının vücudunun çok özel bir bölgesi için, iki sevgilinin aralarında kullandıkları kodlu isim olduğunu açıkladığını duyurdu. 
     Diana'nın bir mektubunda, sevgilisi için gönderdiği bazı cinsel içerikli dergilerden söz edilirken, bir başka mektubunda, sevgilisinin eskiden birlikte olduğu kadınlarla yaşadığı deneyimlere atıfta bulunduğu öne sürüldü. 
     Hewitt'in diğer kadınlarla ilişkilerinden çok söz edildiğini farkeden muhabirinin, avukata, ''Bu mektuplarda diğer kadınlara çok fazla atıfta bulunuluyor. Bu durum Prenses'i rahatsız etmiyor muydu '' diye sorduğunu belirten gazete, ''Aldığı yanıt, 'Hayır, onun için bunların bir sakıncası yoktu' şeklinde oldu'' ifadesini kullandı. 
     Bütün mektupların ''Julia'' diye imzalandıklarına dikkat çeken News of the World gazetesi, mektupların Savunma Bakanlığı'nın savaştaki askelerinin aileleri için hazırlattığı kağıt ve zarflar kullanılarak yazıldığını bildirdi. Diana'nın kimliğini gizlemek için mektupların dışına ''E Daglia'' imzasını koyduğunu belirten gazete, Hewitt'in avukatının alıcı kılığındaki muhabirine ''Bunları alın, bunlar gibi mektupları bir daha kimse bulamaz'' diye reklam yaptığını yazdı. 
     Gazetenin konuştuğu James Hewitt, Diana ile mektuplaştıklarını, Prenses'in bazen kendisine günde üç kez yazdığını, mektuplardaki cinsel içerikli ifadeleri eğlence olsun diye kullandıklarını söyledi. 
     Hewitt'i, Diana'nın hatırasına ihanet etmekle suçlayan News of the World, bu mektupları satın almayacağını da bildirdi. Gazete, her zaman mektupların kendisine ait olduğunu, onları asla satmayacağını söyleyen Hewitt'in aslında yıllardır alıcı aradığını öne sürdü. 
     





</TEXT>
</DOC>
