<DOC>
<DOCNO> 130387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo15.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakat futbolcuların durumu... 
</HEADLINE>
<TEXT>

     Fenerbahçe Kulübü Sağlık Kurulu Başkanı Prof.Dr.Ömer Taşar, sakatlıkları süren futbolcularla ilgili bilgi verdi. 
     Prof.Dr.Ömer Taşar, sakat olan Rüştü, Ogün, Mirkoviç, Steviç, Yusuf, Serhat ve İsmail hakkında basını bilgilendirirken, Serhat ve İsmail'in Beşiktaş maçına yetişmelerinin zor olduğunu kaydetti. 
     Rüştü'nün arka adalesinde sorun olduğunu belirten Taşar, bu futbolcunun yüzde 80 iyileştiğini, bundan sonra yavaş yavaş normal antrenmanlara vermeye başlayacaklarını bildirdi. 
     Taşar, Ogün'ün adalesinde sertleşme bulunduğunu, birkaç gün daha bu futbolcuyu yakından izleyip ağrı durumuna göre tedavi uygulayacaklarını belirterek, sakatlıkları süren diğer futbolcular için ise şunları söyledi 
     ''Mirkoviç'in iç yan bağlarında yırtığı vardı, şimdi iyileşti. Ama adalelerinin o bölgeye uyumu konusunda sorun yaşıyor. Kısa sürede toparlanıp takıma katılacağını umuyorum. Steviç'in ise dizinde ağrıları var. Eskiden kalan bir problem nedeniyle antrenmana çıkamıyor. 2 gün daha istirahat ettikten sonra takımla birlikte çalışabilecek. Yusuf'un ise eski sakatlığı nüksetti. En az 1 hafta kontrolümüzde kalacak. Serhat'ın diz kapağını alttaki kemiğe bağlayan tendonunda sorunu var. Bu futbolcumuza da havuz tedavisi uyguluyoruz. Serhat da 10 gün kontrolümüzde kalacak. İsmail ise büyük bir ameliyat geçirdi. Durumu şimdi iyi. Yakında topla çalışmaya başlatacağız.'' Taşar, basın mensuplarının, Oğuz Çetin'in göreve gelmesiyle birlikte Fenerbahçe'de antrenmanlarda bilimsel çalışmaların ön plana çıkmasıyla ilgili bir soruya, ''Tabii mantalite ve zihniyet değişti. Sporla bilim artık içiçe gidiyor. Biz uyguladığımız testlerle her futbolcunun kapasitesine ve akciğer durumuna göre antrenman programı geliştiriyoruz. Bunun da faydasını göreceğimize inanıyoruz'' diye yanıt verdi. 
     





</TEXT>
</DOC>
