<DOC>
<DOCNO> 113839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/spor/ykocaomer.html </URL>
<DATE> 2002/10/19/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
İş bilmemek 
</HEADLINE>
<TEXT>

     Daha önce de bu sütunlarda yazdık. 2001 Dünya İşitme Engelliler Oyunları’nda şampiyon olan üç güreşçimize hak ettikleri ödüller verilmedi. Kendileri, 26 Ekim 2001 tarihli Resmi Gazetede yayınlanan "Ödül Yönetmeliği"nin f maddesine göre sadece 15 Cumhuriyet altını ile ödüllendirildi. 
     Bunu yazdık, Gençlik ve Spor Genel Müdürlüğü’nün ilgili birimleri "Bizim hatamız yok" dediler. 
     Gerçek şöyledir 
     13 Aralık 2000 tarihinde Resmi Gazetede yayınlanan "Ödül Yönetmeliği"nde Uluslararası İşitme Engelliler Spor Federasyonu’nca düzenlenecek Dünya Şampiyonası’nda, Avrupa şampiyonalarında derece alacak sporculara verilecek ödül, Dünya şampiyonalarında birinci olanlara 600 adet, Avrupa birincilerine ise 350 adet şeklinde belirlenmiştir. 
     2001 yılında yapılan değişiklikte edindiğimiz bilgilere göre, bu konuları çok iyi bildiğini zanneden Genel Müdürlük ilgili birimleri, yönetmeliğe bir de f maddesi ilave ederek burada "Engelliler Dünya ve Avrupa Oyunları Müsabakaları’nda derece olan sporculardan birinci olanlara 15 cumhuriyet altını verilir" demiştir. 
     İşitme Engellilerin Dünya şampiyonaları, Olimpiyatları, Avrupa şampiyonaları gibi yarışmalar, "Oyunlar" başlığı adı altında geçtiği için de, bu maddeye dayanarak, bu engelli sporcuların haklarını bilerek veya bilmeyerek yemişlerdir. 
     Oysa, Dünya da sağırlar sporunu organize eden tek kuruluş CISS vardır. Bunun da organize ettiği oyunların adı "Sağırlar Olimpik Oyunları" dır. Yani, bir tek bu kuruluş tarafından, dört senede bir olmak üzere , "Dünya Oyunları" yapılır. Adı ister "Oyunlar" olsun, ister "Olimpiyat olsun, ister "Dünya şampiyonu" olsun. Buradaki yanlış ve hata, iş bilmeyenlerin işgüzarlık göstererek, bir takım yaptıkları ilaveler sonucu sağır sporcuların mağdur olmasıdır. İş işten geçtikten sonra bu yönetmelik düzeltilmiştir. 
     Tekrar ediyoruz, bu durum düzeltilip, bu hakları yenen sporcular mağduriyetten kurtarılmazlarsa, bundan sonra baş vurulacak yer, Avrupa İnsan Hakları Mahkemesi olacaktır. Hiç kimsenin de gönlü, ülkemizde bir iki iş bilmez bürokratın yüzünden, kapısında beklediğimiz Avrupa Birliği’ne girmek yolunda işleri daha zorlaştıracak böyle bir başvuruyu yapmaya razı değildir. Bu bakımdan Genel Müdür Kemal Mutlu’ya büyük görev düşmektedir 
     Konuları araştırmadan, incelemeden, sadece gazetede çıkan haber ve yorumlara cevap gönderen Gençlik ve Spor Genel Müdürlüğü Basın Yayın ve Halkla ilişkiler Müdürlüğü’ne duyurulur. Bundan sonra araştırmadan, lütfen bizlere açıklama göndermeyiniz. 
     
     



 SPOR 


































</TEXT>
</DOC>
