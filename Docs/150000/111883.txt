<DOC>
<DOCNO> 111883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur16.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, liderlerle televizyonda tartışma çağrısını yineledi... 
</HEADLINE>
<TEXT>

     DYP Genel Başkanı Tansu Çiller, ''AB'nin iç politika unsuru olarak kullanıldığını'' ifade ederek, ''Ama maalesef bir siyasi irade dışarıda Türkiye'nin hakkını arayamamıştır'' dedi. 
     Partisinin belde teşkilatının açılışına katılmak için Esenyurt'a gelen Çiller, Belediye Başkanı Gürbüz Çapan'ı makamında ziyaret ederek, bir süre görüştü. 
     Çiller, basına kapalı görüşmenin ardından yaptığı açıklamada, Başbakanlığı döneminde Esenyurt'a yapılan hizmetlerde Gürbüz Çapan'a yardımları olduğunu söyledi. ''Çapan'ı partiye davet ettiniz mi '' sorusuna karşılık Çiller, ''Böyle birşey olmadı'' diye konuştu. 
     Gürbüz Çapan ise bir gazetecinin, ''ziyaretine gelen Sümerbank'ın eski sahibi Hayyam Garipoğlu'nun, Çiller ile görüşmesinde de bulunup bulunmadığını'' sorması üzerine ''Hayır ziyarete katılmadı. Kendisi daha önce beni ziyarete gelmişti'' dedi. 
     Daha sonra partisinin Esenyurt Belde Teşkilatı'nın açılışını yapan Tansu Çiller, burada yaptığı konuşmada, Esenyurt'un ülke büyüklüğünde bir belde olduğunu ifade ederek, ilçe olmayı hak ettiğini söyledi. 
     Açılışa katılan vatandaşların Esenyurt'un ilçe yapılmasını istemesi üzerine Çiller, iktidara gelince Esenyurt'u ilçe yapma sözü verdi. 
     
     AB KOMİSYONU'NUN İLERLEME RAPORU 

     Çiller, daha sonra basın mensuplarının sorularını yanıtladı. ''AB Komisyonu tarafından hazırlanan ilerleme raporunda Türkiye'ye müzakere tarihi verilmediğinin'' hatırlatılması üzerine Çiller, şunları kaydetti 
     ''Biz DYP olarak, hükümetin yapmadığı birşeyi yaptık. Destek vererek Kopenhag kriterlerini Meclis'ten çıkardık. Ben, Türkiye'yi Avrupa'ya, Gümrük birliğine sokmuş bir liderim. Bu desteği verirken liderlere, 'Hazırlıklarınızı yaptınız mı, diplomatik pazarlığınızı yaptınız mı, sözlerinizi aldınız mı ' diye sordum. Maalesef Türkiye de biz de kandırıldık. İç politika unsuru olarak AB kullanıldı. Ama maalesef bir siyasi irade, dışarıda Türkiye'nin hakkını arayamamıştır. Siyasileri endişeyle izliyorum. Millete verdikleri söz şu idi 'Kopenhag kriterlerini çıkarırsak karşılığında AB'ye gireceğiz'. Demek ki üstlerine düşeni yapmamışlar. 
     AB'ye de çağrıda bulunuyorum. Türkiye büyük bir devlettir. Böyle bir fırsatı kaçırmak onların da aleyhinedir. Her ne kadar bugünkü hükümetin eksiği olursa olsun.'' Çiller, ''iktidara gelince Türkiye'nin AB'ye girmesini kendilerinin sağlayacağını'' savundu. 
     
     LİDERLERLE TELEVİZYONDA TARTIŞMA 

     Tansu Çiller, siyasi parti liderlerine televizyonda karşılıklı olarak görüş açıklamak ve tartışmak için yaptığı çağrısını yineledi. 
     Bütün çağdaş demokrasilerde seçim öncesi böyle bir gelenek olduğunu hatırlatan Çiller, şöyle dedi 
     ''Gelişmiş demokrasilerde milletin hakkıdır, liderlerini duyabilmek, onların görüşlerini alabilmek. Ama üzülerek ifade ediyorum ki galiba bizden kaçıyorlar. Bu kaçma, demokrasiden kaçmadır. Aksi takdirde millet kendisinden bunu kaçma olarak değerlendirir. Kaçılan şey demokrasidir, bilgidir, bilginin gücü milletin ta kendisidir.'' Çiller, AK Parti Genel Başkanı Recep Tayyip Erdoğan'ın yasakları nedeniyle sıkıntısı olduğunu, onu bir anlamda anlayabileceğini ifade ederek, ''Ama sayın Baykal'ın kaçması anlaşılır bir olay değil. Baykal'ı duymak istiyoruz. Çünkü birisi başka söylüyor, ötekisi başka birşey söylüyor'' dedi. 
     Belde teşkilatının açılışının ardından parti otobüsüne binen Çiller'le kucağındaki çocuğuyla yardım istemek amacıyla görüşme talep eden Türkan Akkaya adlı kadın, bu amacına ulaşamayınca otobüsün önünde bir süre bekledi. Akkaya, korumaların müdahalesi ile otobüsün önünden çekildi. Akkaya, 4 özürlü çocuğu bulunduğunu ve yardım istemek için Çiller ile görüşmek istediğini anlattı. 
     Öte yandan, Esenyurt'ta 1500 kişi, toplu halde DYP'ye katıldı. 
     





</TEXT>
</DOC>
