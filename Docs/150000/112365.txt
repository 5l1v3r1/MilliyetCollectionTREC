<DOC>
<DOCNO> 112365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/spor/spo04.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer’e büyük darbe 
</HEADLINE>
<TEXT>

Trabzon Başkanı kongre öncesinde yalnız kaldı. Dört yönetici Sümer ile çalışmama kararı aldı 
     ERGUN ATA 

     Ağaoğlu aday 
     TRABZONSPOR’DA sular durulmuyor. Onursal Başkan Mehmet Ali Yılmaz’ın yaptığı zehir zemberek açıklamalara 10 gün sonra çok sert bir yanıt veren Özkan Sümer, İstanbul’da durum değerlendirmesi için biraraya geldiği yönetici arkadaşlarının tavırlarıyla şok yaşadı. Başkan Yardımcıları Ahmet Ağaoğlu, Mehmet Bekaroğlu, Tahsin Usta ve Salih Alpaslan, Aralık ayındaki kongrede Başkan Özkan Sümer ile birlikte olmayacaklarını açıkladı. 
     
     Beklemiyordum’ 
     YÖNETİCİLERİN, Ahmet Ağaoğlu başkanlığında oluşturulacak yeni bir projenin içinde olacaklarını Sümer’e bildirdiği öğrenildi. Uzun süren sessizliğin ardından Özkan Sümer’in, "Doğrusu bunu hiç beklemiyordum" dediği ve başka bir yorum yapmadan masadan ayrıldığı iddia edildi. Özkan Sümer, suskunluğunu dün de sürdürürken, Ahmet Ağaoğlu, bu aşamada kulübüne zarar verebileceği endişesiyle yorum yapmaktan kaçındı. 
     
     Bakandan ziyaret 
     KÜLTÜR Bakanı Suat Çağlayan, Trabzonspor Kulübü’nü ziyaret edip, yöneticilerle buluştu. Mehmet Ali Yılmaz Tesisleri’nde gerçekleşen görüşmede Çağlayan, "Trabzonspor’un kararlı yönetimle çok başarılı olacağını düşünüyorum. İstanbul kulüpleri ayrıcalıkla başarılı olmuş, Trabzonspor ise şampiyonluklarını söke söke almıştır" dedi. 
     



 SPOR 


























</TEXT>
</DOC>
