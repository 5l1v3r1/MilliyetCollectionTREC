<DOC>
<DOCNO> 133139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo13.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen "Revivo'ya kızmayın çünkü onu kulüp bıraktı" 
</HEADLINE>
<TEXT>

     Fenerbahçe Kulübü eski başkanı Ali Şen, Yüksek Divan Kurulu toplantısının gayet iyi geçtiğini söyledi. 
     Toplantı sonrası gazetecilerin sorularını yanıtlayan Ali Şen, 3 ay önce gerçekleştirilen Yüksek Divan Kurulu toplantısında yaptığı konuşmalarda yönetim kuruluna tavsiyelerini ilettiğini, bu nedenle bugünkü toplantıda konuşma gereği duymadığını belirtti. 
     Revivo'nun Galatasaray'a gitmesi konusunda yöneltilen bir soruyu da yanıtlayan Şen, ''Fenerbahçeliler Revivo'ya kızmamalı, çünkü kulüp onu bıraktı. Mukavelesi devam ederken Galatasaray'a verildi'' diye konuştu. 
     Ali Şen, başkan Yıldırım'ın taraftarların kışkırtıldığı sözü için de, ''Fenerbahçe taraftarını kimse yönlendiremez'' dedi. 
     
     OĞUZ ÇETİN'E DESTEK 
     Eski başkan Ali Şen, 1995-96 sezonunda sarı-lacivertli takımın ligde elde ettiği şampiyonluğun ardından takımdan gönderdiği Oğuz Çetin'e bu kez sahip çıktı. 
     Oğuz'un başarısız olması halinde bundan sorumlu tutulacak olmasının haksızlık olacağını dile getiren Ali Şen, ''Oğuz benim dönemimde Fenerbahçe'den futbolcu olarak gitti, şimdi teknik adam olarak tekrar geldi. Ona haksızlık yapılmasın, çünkü en zor zamanda bu göreve getirildi. Başarısız olursa faturayı Ona çıkarmak haksızlık olur'' şeklinde konuştu. 
     





</TEXT>
</DOC>
