<DOC>
<DOCNO> 121157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo07.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Altını çamura atsanız değerini kaybetmez " 
</HEADLINE>
<TEXT>

     Galatasaraylı futbolcu Ümit Davala, sarı-kırmızılı taraftarlardan sabırlı olmalarını isteyerek, en kısa sürede gönüllerinde taht kurdukları takım haline geleceklerini belirtti. 
     Bu sezon sergilediği performansla eleştirilen Ümit Davala, kendisine ait internet sitesinde taraftarlara yönelik yaptığı açıklamada, ''Birkaç günde elde edilmeyen payeler, birkaç günde geri verilemez. Altını çamura atsanız değerinden bir şey kaybeder mi Sizlerden ricam, duyduğunuz her şeye inanmayın. Sabırlı olun. Biz en kısa sürede sizin gönlünüzde taht kurduğumuz takım haline geleceğiz. Geçmiş bunun en güzel şahidi ve habercisidir'' dedi. 
     Takım olarak sıkıntılı bir dönem geçirdiklerini, hiç beklenmedik bir zamanda Avrupa kupalarına erkenden havlu atmalarının kendileri için de sürpriz olduğunu belirten Ümit Davala, şöyle devam etti 
     ''Bunun için sizlerden ben kendi adıma özür diliyorum. Bu tıpkı sizin gibi bizim için de hayal kırıklığı oldu. Henüz Avrupa kupalarından elenmenin şokunu üzerinden atamadan ligde de birtakım handikaplar yaşadık. Elbette uzun maratonlarda ufak tefek kazalar olacaktır. Ama bizim şansızlığımız bu kazaları ardı ardına aynı zamanlarda yaşamamız oldu.'' Galatasaray'ın bu günlere birkaç günde gelmediğini vurgulayan Ümit Davala, şunları kaydetti 
     ''Avrupa'nın kralı olmak, Türkiye Ligi'nde son 10 yıl içinde 7 kez şampiyon olmak, tüm rekorları alt üst etmek, müzemizi sayısını taraftarlarımızın bile hatırlamadığı kadar kupayla doldurmak, doğal olarak rakiplerimizi rahatsız etti. Galatasaray'ın uzun yıllar büyük bir özveri ve çalışma ile elde ettiği bu başarıları birkaç günde silmek, unutturmak isteyenler oldu. Hala da bunun için uğraşıyorlar. Birkaç günde elde edilmeyen payeler, birkaç günde geri verilemez. Altını çamura atsanız değerinden bir şey kaybeder mi Sizlerden ricam, duyduğunuz her şeye inanmayın. Sabırlı olun. Biz en kısa sürede sizin gönlünüzde taht kurduğumuz takım haline geleceğiz. Geçmiş bunun en güzel şahidi ve habercisidir.'' 
     
     ''KOVULMADIKÇA BURADAYIM'' 
     Ümit Davala, Galatasaray gibi, kendisinin de acımasızca eleştirildiğini, sanki gitmesinden mutlu olacak bir kesimin bulunduğunu savunarak, ''Bir kere şunu net bir şekilde söyleyeyim. Kovulmadıkça, sözleşmem bitinceye kadar buradayım'' dedi. 
     Ümit, şöyle devam etti 
     ''Vurun abalıya misali üstüne gelinen ve yıpratılmak için ne gerekiyorsa yapılan bir tek takım Galatasaray değil. Bizzat ben de bu bombardımandan bireysel olarak nasibimi alıyorum. Sürekli olarak özel yaşantım çarpıtılarak ve yalan yanlış bir şekilde sizlerin önüne getiriliyor. Hakkımda türlü türlü dedikodular çıkarıyorlar. 
     Konuşsan bir türlü, konuşmasan bir türlü. Uzun bir müddet konuşmadım, hiçbir şey değişmedi, hatta daha da ileri gitmeler oldu. Önce kadro dışı bırakıldı denildim. Oysa Fenerbahçe maçında Ortega'dan yediğim tekme sonucunda çok büyük olmasa da ciddi bir sakatlık geçirdim. Kulübümüzün yetkilileri sakatlığımı basına sürekli olarak söylemelerine rağmen basın ısrarla kadro dışı olduğumu yazdı. Her fırsatta takımdan gönderileceğimi, cezalandırılacağımı söylediler. Baktılar ki bu yönde hiçbir gelişme yok, bu kez de benim ağzımdan, benim hiç sarf etmediğim lafları yazdılar. Sanki gitmemden mutlu olacak bir kesim var. Bir kere şunu net bir şekilde söyleyeyim, kovulmadıkça, sözleşmem bitinceye kadar buradayım. Ben bu kulüpten ilk ayrıldığımda gözyaşları ile uğurlandım. O günleri asla unutmadım. Benim için her şeyden önce Galatasaray gelir. Bu herkes tarafından bilinsin istiyorum.'' 
     
     ''CACIK'' OLAYI VE ASILSIZ HABERLER 
     Ümit Davala, özel bir TV kanalında yayınlanan ''Fenerbahçe'den cacık bile olmaz'' ifadeleriyle ilgili olarak da dost sohbetinde söylediği kelimelerin gizlice teybe alınarak yayınlandığını, meslek etiğine uymayan bu davranış için yasal haklarını kullanacağını ifade etti. 
     Milli futbolcu, İtalya'ya dönmek istediği yönündeki haberlerin de asılsız olduğunu bildirdi. 
     





</TEXT>
</DOC>
