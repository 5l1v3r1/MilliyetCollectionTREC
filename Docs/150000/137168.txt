<DOC>
<DOCNO> 137168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur28.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TKP'liler savaş karşıtı gösteri yaptılar... 
</HEADLINE>
<TEXT>

     Türkiye Komünist Partisi TKP üyeleri, İstanbul'da AK Parti Beşiktaş İlçe Merkezi, Ankara'da ise AK Parti İl Başkanlığı önünde ''savaş karşıtı'' gösteri yaptı. 
     İstanbul'da yapılan gösteride ''Halka karşı el kaldırma'' pankartı açan TKP'liler, ''Kahrolsun Amerikan emperyalizmi'' ve ''Katil ABD, işbirlikçi AK Parti'' sloganları attılar. 
     Grup adına basın açıklaması yapan TKP İstanbul İl Sekreteri Kurtuluş Kılıçer, ''savaşın kapıda'' olduğunu kaydederek, ''Yıllardır yoksulluktan ve sömürüden başka bir şey görmeyen Ortadoğu ve Irak halkı, bir kez daha emperyalizmin savaşıyla yüz yüze. Bu savaş, Ortadoğu halklarına ölüm, açlık ve göç getirecektir'' dedi. 
     Kılıçer, ''AK Parti'nin Türkiye'yi de savaşa sürüklemek istediğini'' ileri sürerek, ''18 Şubat'ta mecliste bir oylama yapılacaktır. Bu oylama, Türkiye'nin savaşa girip girmemesi ve bu savaş suçuna ortak olup olmaması oylamasıdır. Buradan milletvekillerine sesleniyoruz Mecliste yapılacak oylamada halka karşı el kaldırmayın'' diye konuştu. 
     TKP'li grup, açıklamanın ardından olaysız dağıldı. 
     
     ANKARA'DA 3 POLİS, 6 EYLEMCİ YARALANDI 
     Ankara'da ise TKP'liler, AK Parti İl Başkanlığı önünde toplandı. Gruptakiler, ''Savaşa hayır'', ''Kahrolsun Amerikan emperyalizmi'' sloganları attılar. 
     Ankara İl Başkanı Arif Basa, burada yaptığı açıklamada, ''milletvekillerinin salı günü Türkiye'yi savaşa sokma kararını fiilen oylayacaklarını'' kaydetti. 
     AK Parti'ye son bir uyarıda bulunduklarını kaydeden Basa, ''Salı günü yapılacak oylamada yalnızca savaşı değil, hükümetinizin ve meclisinizin meşruiyetini de oylayacaksınız. Halkın açık ve kesin iradesine karşı el kaldıran, halkı da ayağa kaldırır. Halka karşı el kaldırmayın'' diye konuştu. 
     TKP'liler, daha sonra yürüyerek Kızılay Karanfil Sokak'a geldiler. Burada, emniyet ekipleri ile grup arasında sözlü sataşma gerekçesiyle kargaşa yaşandı. İtişip kakışma sonucunda 3 polis ve 6 eylemci hafif yaralandı. 
     TKP Genel Merkezi önüne yürüyen grup, burada bir süre bekledikten sonra dağıldı. 
     





</TEXT>
</DOC>
