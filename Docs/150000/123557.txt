<DOC>
<DOCNO> 123557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo01.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yenilgiyi hakeme bağladı 
</HEADLINE>
<TEXT>

     Galatasaray Kulübü İkinci Başkanı Ali Dürüst, 1-0 kaybettikleri Beşiktaş derbisi sonrası, karşılaşmanın hakemi Kuddusi Müftüoğlu'na tepki gösterdi. 
     Karşılaşma sonrası basın mensuplarına yaptığı açıklamada, hakemin kötü bir yönetim gösterdiğini söyleyen Dürüst, Beşiktaş Kulübü'ne de gönderme yaparak, ''Beşiktaş, istediği hakemlerin atanmasını sağlayıp, istediği sonuçları alıyor. Merkez Hakem Kurulu ile de iyi diyaloğa giriyor. Biz şimdiden onların 100. yıllarındaki şampiyonluklarını kutluyoruz'' diye konuştu. 
     Galatasaray Kulübü Başkanı Özhan Canaydın ise derbi maç için ''Kötü hava şartlarına rağmen iyi futbol oynadığımıza inanıyorum'' derken, Beşiktaş Kulübü Başkanı Serdar Bilgili, herhangi bir açıklama yapmadan stattan ayrıldı. 
     
     GALATASARAYLI FUTBOLCULARDAN HAKEME TEPKİ 
     Karşılaşma sonrası oldukça üzgün oldukları görünen Galatasaraylı futbolcular, basın mensuplarına açıklama yapmazken, Kaptan Bülent Korkmaz, Hakem Müftüoğlu'na tepki veren bir başka Galatasaraylı oldu. 
     Beşiktaş karşısında güzel futbol oynadıklarına inandığını söyleyen Bülent, sonucu hakemin belirlediğini iddia ederek, şöyle konuştu 
     ''Hakem, maçın kaderiyle oynadı. Hasan'ın pozisyonuna penaltı kararı verseydi, sonuç çok daha farklı olurdu. O pozisyon kesin penaltıydı ve Beşiktaşlı futbolcuya kırmızı kart göstermesi gerekirdi. Olay da orada biterdi. Maçın mağlup tarafı biziz. Galatasaray taraftarına da yeni galibiyetleri biz yaşatacağız.'' Bülent, maç sonrası futbolcular arasında yaşanan arbedeyle ilgili olarak ise ''Olayı görmedim. Ama maçlardan sonra böyle şeyler olabilir'' diyerek sözlerini tamamladı. 
     
     ENGİN ''MUTLUYUZ'' 
     Beşiktaş Futbol Takımı Menajeri Sinan Engin ise 7 sezondur Ali Sami Yen Stadı'nda galibiyet kazanamadıklarını ve bugün ise bu şanssızlığı kırdıklarını belirterek, ''3 puanla burdan ayrıldığımız için çok mutluyuz. Ama daha şampiyon olmadık. Şimdi yolun yarısındayız. Bu galibiyeti unutup, Dinamo Kiev ile UEFA Kupası rövanşında yapacağımız maça konsantre olacağız'' dedi. 
     





</TEXT>
</DOC>
