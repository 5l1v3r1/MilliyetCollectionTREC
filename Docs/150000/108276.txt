<DOC>
<DOCNO> 108276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko21.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ZÜCHEX Fuarı açıldı... 
</HEADLINE>
<TEXT>

     Uluslararası Züccaciye ve Hediyelik Eşya Fuarı ZÜCHEX , Beylikdüzü TÜYAP Fuarı ve Kongre Merkezi'nde açıldı. 
     Life Medya Yayıncılık, Fuarcılık, Organizasyon tarafından düzenlenen fuara 23'ü yabancı olmak üzere 200 firma katılıyor. 
     Fuarda mutfak eşyası ve aksesuarları, cam, plastik, porselen, çelik, küçük elektrikli ev aletleri, gümüş kaplama, seramik ürünler, dekoratif mamuller ve hediyelik eşya çeşitleri ile çeyiz ürünleri sergileniyor. 
     Fuarda, önde gelen markalardan Jumbo, Tefal, Alevli, Öztiryakiler, Ancel, Keten Emsan, Hisar, Aryıldız, Kütahya Porselen, Güral Porselen ve Paşabahçe'nin ürünleri de yer alıyor. 
     Açılışı, Vizyon Ajans tarafından gerçekleştirilen fuarın gündüz bölümünde ünlü mankenler Deniz Akkaya, Yelda Başaran ve Fulya Elmas ZÜCHEX özel tasarım giysilerini sundular. 
     Özlem Yıldız ve Nigar Talibova da Dupont'un Türkiye Dstiribütörlüğünü yapan, Türkiye'nin önemli imalatçı ve ihracatçı firmalarından Cem Mutfak Eşyaları A.Ş ürünlerini tanıttılar. 
     Fuarın akşam yapılacak gala gecesine ise mankenlerden Tuğba Özay, Aysu Baçeoğlu, Doğa Bekleriz, Deniz Öney, Yeliz Öney, Ebru Şancı, Gözde Yamanlıca, Eva Maya, Gali Kara ve Yelda Başaran, Tefal, Hisar, Palmiye, Ördekçioğlu, Doğan Cam, Korkmaz Alevli ve Esmer Bijüteri firmalarının ürünleri ile hazırlanan özel tasarımlı giysileri sunacaklar. 
     22 Eylül Pazar gününe kadar açık kalacak olan Fuarı, 35 bin kişinin ziyaret etmesi bekleniyor. 25 bin metrekare alana kurulan fuar 10.00-19.00 saatleri arasında ziyaret edilebilecek. 
     





</TEXT>
</DOC>
