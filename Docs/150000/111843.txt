<DOC>
<DOCNO> 111843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo03.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa polisi, maçta olay çıkartanlara "çete" muamelesi yapıyor 
</HEADLINE>
<TEXT>

     Bursa Emniyet Müdürlüğü, Bursaspor- Trabzonspor maçının ardından hakeme saldıran, tribünde olay çıkaran 8 taraftar hakkında, Türkiye'de ilk kez görülen bir uygulamayla ''çete oluşturmak'' suçlamasıyla soruşturma başlattı. 
     Maç sonrası gözaltına alınan 2 kişinin ardından, olaylara karıştığı belirlenen 6 kişi daha polis tarafından yakalandı. Benzer olaylarda, Asayiş Şubesi'nce sorgulanan, genellikle de mahkemeye bile sevk edilmeden serbest bırakılan taraftarlar, bu kez Kaçakçılık ve Organize Suçlar Şube Müdürlüğü ekiplerince sorgulanmaya başlandı. 
     Türkiye'de ilk kez, maçlarda olay çıkaranlara yönelik gerçekleştirilen bu uygulama kapsamında, ''çete oluşturmak'' suçlaması ile sorgulanan 8 taraftar için, polis, Cumhuriyet Savcılığı'ndan 4 gün ek gözaltı süresi de aldı. 
     Kaçakçılık ve Organize Suçlarla Mücadele Şube Müdürlüğü'nün soruşturmayı, Türk Ceza Kanunu'nun TCK 313. maddesi doğrultusunda sürdürdüğü öğrenilirken, taraftarlar, bu suçtan yargılanmaları halinde 2 yıla kadar ağır hapis cezası alabilecekler. 
     DGM'lerin görev alanlarının yeniden belirlenmesinin ardından ağır ceza mahkemelerinin yetki alanına giren TCK'nın 313. maddesi, ''Her ne surette olursa olsun, cürüm işlemek için teşekkül oluşturanlara veya bu teşekküllere katılanlara bir yıldan iki yıla kadar ağır hapis cezası verilir'' hükmünü içeriyor. 
     Bursa Barosu'nun eski Başkanı Ramazan Hoça, polisin uygulamasını değerlendirirken, daha önce polisin, taraftarlara yönelik bu tür bir uygulamasına tanık olmadığını söyledi. 
     Hoça, olayda, kamu düzenini sarsıcı bir görüntünün oluşması, zanlıların gerçekten suç işlemek amacıyla organize olduklarının belgelerle ispat edilmesi halinde, fezlekenin 313. maddeye göre hazırlanabileceğini bildirdi. 
     
     TARAFTAR POLİSE HAK VERİYOR 
     Polisin sorguladığı kişilerin üyesi olduğu Bursaspor Teksaslılar Derneği Başkanı Ali Mehmet Aybars, uygulamayı doğru bulduklarını ifade etti. ''Sahaya inen kişi, taraftar olamaz'' diyen Aybars, ''Bu kişiler sahaya inerek kendi iplerini kendileri çektiler. Bu kişilerin işlediği suç, derneğimize maledilemez. Polise, bu uygulamadan dolayı hak veriyoruz ve saygı ile karşılıyoruz'' dedi. 
     Bursaspor İkinci Başkanı Fikret Üstenci de polisin uzun zamandan beri sık sık olay çıkartan taraftarları video kameralarla takip ettiğini anımsatarak, ''Eğer, bu tespitler sırasında çete oluşturdukları belirlendiyse kulüp olarak bizde cezalarını çekmelerini isteriz. Ayrıca, olayın tamamen provakasyon olduğuna inanıyoruz. Bu kişiler, bedava bilet uygulaması kaldırılınca, takımın ceza alması ve kırılan itibarlarını yeniden kazanmak için bu girişimde bulundular'' diye konuştu. 
     
     AF DA YARAMADI 
     Bursaspor ile Trabzonspor arasında yapılan karşılaşmanın ardından, 2 taraftar sahaya girerek, hakem Selçuk Dereli'ye saldırı girişiminde bulunmuştu. Tribünde de, küçük bir grup taraftar, kargaşa çıkarmış, söktükleri koltukları ve yabancı maddeleri sahaya atmışlardı. 
     Aralarında amigo Selim Kurtulan'ın da bulunduğu, halen gözaltında bulunan 8 kişinin maçlara girmesi, daha önce İl Spor Güvenlik Kurulu kararıyla 1 yıl yasaklanmıştı. 
     Bu kişiler, geçen yıl Bursa'da oynanan Galatasaray maçı öncesi, kurula ''bir daha taşkınlık yapmayacaklarına dair'' güvence vererek af başvurusunda bulunmuş, kurul da cezaları şartlı olarak kaldırmıştı. 
     





</TEXT>
</DOC>
