<DOC>
<DOCNO> 120050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur28.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Elimizden geleni yapıyoruz... 
</HEADLINE>
<TEXT>

     Ak Parti Genel Başkanı Recep Tayyip Erdoğan, ''Elimizden geleni yapıyoruz. Artık neticenin olumlu bir şekilde 12 Aralık'ta ifade edilmesini veya karara bağlanmasını bekliyoruz'' dedi. 
     Erdoğan, Belçika Başbakanı Guy Verhofstadt'la Başbakanlık Binası'ndaki görüşmesinin ardından, sivil toplum örgütlerinin temsilcileriyle birlikte, temaslarına ilişkin olarak Hilton Oteli'nde bir basın toplantısı düzenledi. 
     Erdoğan, AB üyeliği konusunda, Cumhurbaşkanı Ahmet Necdet Sezer, muhalefet partisi CHP ve diğer siyasi partiler ile sivil toplum örgütleri olarak ilke birliği içerisinde bulunduklarına işaret etti. 
     Brüksel'de TÜSİAD'ın bir temsilciliğini görmenin, ekonomik münasebetlerde yatırımcıların dünyaya açılım açısından ne kadar kararlı, ne kadar ciddi olduğunun bir ifadesi olduğunu belirten Erdoğan, AB sürecine de gerek TOBB, gerekse tüm bağlı kuruluşların katkılarının yadsınamayacağını söyledi. 
     Erdoğan, şöyle devam etti 
     ''Bu emekler inanıyorum ki AB sürecinde çok ekin bir rol oynayacaktır. Bizler şu anda 3 Kasım öncesi verdiğimiz sözün gereğini yerine getiriyoruz. 3 Kasım'dan önce sözü verdik, 3 Kasım'da Türk halkı bize işbaşı talimatı verdi ve bizler de bu işbaşı talimatının gereği olarak süratle AB üyesi ülkelerin Türkiye'deki büyükelçileriyle bir akşam yemeği yemek suretiyle, randevu taleplerimizi ilettik. İlk randevu İtalya'dan geldi ve İtalya'dan bu yolculuğa başladık.'' Bu sabah İngiltere'de bulunduklarını, az önce de Belçika Başbakanı ile bir araya geldiklerini, dün ise Almanya Başbakanı Gerhard Schröder ile görüştüklerini belirten Erdoğan, yarın da İrlanda Başbakanı ile görüşeceklerini söyledi. Erdoğan, ''Önümüzdeki hafta sonuna kadar 15 ülkenin başbakanlarıyla bu görüşmelerimizi tamamlamış olacağız'' dedi. 
     
     ''İNSANIMIZIN STANDARDINI YÜKSELTMEK'' 
     Erdoğan, sözlerini şöyle sürdürdü 
     ''Türkiye müzakere tarihi alamamış tek ülke durumundadır. Bundan önce müzakere tarihi verilmiş olan ülkelere göre Türkiye en hazır ülke konumundadır. Eksikler yok mu, var. Uygulamada aksamalar var. Şüphesiz ki şu anda parlamento içinde yüzde 66'ya yakın temsil yetkisi verilmiş olan Ak Parti iktidarı, bu aksamaları giderecek güçte ver kararlılıktadır. Bu kararlığımız çok kısa sürede kendisini gösterecektir. Şu anda attığımız adım bu kararlılığın ifadesidir. Biz bu adımları atıyoruz. Şunu çok samimi söylüyorum. Netice alıp almamak önemli değil. Biz 12 Aralık Kopenhag Zirvesi'ndeki gayretimizi insanımızın temel hak ve özgürlükler konusunda yaşam standardını yükseltmeyi hedefleyerek yapıyoruz. 
     Burada bir adımı daha atarak beklenen bir amacı da gerçekleştirelim istiyoruz. O da nedir Türk halkının büyük bir kısmı müslümandır ve müslüman dünyasının AB'ye bakışını olumlu yönde etkilemeyi hedefliyoruz. Bir diğeri İslam ve demokrasinin bir arada nasıl yaşayabileceğini Türkiye ile gösterelim istiyoruz. Medeniyetler çatışmasını değil, medeniyetler arası bir uzlaşmayı, kültürler arası bir uzlaşmayı Türkiye vasıtasıyla, Türkiye'nin köprü oluşu vasıtasıyla gerçekleştirelim istiyoruz.'' 
     
     ''ONLAR DA ARZU EDİYORLAR'' 
     Eğer Türkiye müzakere tarihini alırsa, AB'nin Asya'ya, Hazar Havzası'na, Kafkasya'ya açılması noktasında çok ciddi bir kapı olacağını belirten Erdoğan, bunun dünya barışına da çok ciddi bir güç kazandıracağını söyledi. 
     Erdoğan, şunları kaydetti 
     ''Türkiye'de şu anda 12 Aralık Kopenhag Zirvesi'nin olumlu neticelerinin beklentisi var. Burdan bir aksi netice çıkması halinde şu olacaktır. AB'ye Türkiye'nin katılmasını istemeyenler, bunlar marjinal bir gruptur, bunlar, 'işte bak gördünüz mü yine almadılar.' Bu tür bir yaklaşım halkımızda yeniden hakim olmaya başlayacaktır. Bunu aşmak için 12 Aralık Kopenhag Zirvesi aynı zamanda da bana göre bir testtir ve şu ana kadar ziyaret ettiğim başbakanların hemen hemen hepsi Türkiye'ye 12 Aralık'ta müzakere tarihinin verilmesini arzu ediyorlar. Sadece Almanya'nın şöyle bir kanaati var. Randevu için randevu uygundur, diyorlar. Biz ise bu müzakere tarihi olmalıdır diyoruz. Çünkü Türkiye 40 yıldır AB kapısında, ama 10 yıllık mazisi olanlar müzakere tarihin almış, müzakere sürecini bitirmiş ve üye olma durumda. Bunu artık aşmamız gerekiyor. Çünkü biz AB'yi bir Hıristiyan kulübü olarak görmüyoruz, bir Hıristiyan kulübü olarak da görmek istemiyoruz. Fakat burada bir olumsuz neticenin doğması, böyle bir provokatif bir düşünceyi geliştirir diye düşünüyoruz.'' 
     
     KIBRIS 
     Erdoğan, önlerine Kıbrıs konusunda ve AGSP konusunda ne düşündüklerinin sürüldüğünü ifade ederek, bu konudaki bütün düşüncelerini bütün samimiyetleriyle açıkladıklarını, Kıbrıs konusunda BM'nin sunduğu planın olumlu yanları gibi olumsuz yanları olduğunu belirttiklerini kaydetti. 
     AK Parti Genel Başkanı Erdoğan, şöyle konuştu 
     ''Talihsiz bir dönemde bu plan ileri sürüldü. Bir taraftan Sayın Denktaş'ın ABD'deki ameliyatı. Öbür taraftan Türkiye'de hükümet boşluğunun oluşu, bizi bir zaman baskısı altına aldı. Dolayısıyla şu anda bir yasal süreç çalışıyor. Bu yasal süreç Türkiye'de duruma vaziyet etme diyebileceğim hükümetin tam manasıyla işe başlaması, Aralık'ın ilk haftasını bulacaktır. Kalan 3-4 günde de ön müzakerelerin başlaması mümkün değil. Ön müzakerelerin başlayabilmesi için hükümetin tam manasıyla duruma vaziyet etmesi ve Denktaş'ın Kıbrıs'a dönmesi ve Kıbrıs ile ilgili olarak süratle bir neticeye varmamız düşünülebilir.'' 
     
     ''YUNANİSTAN'DAN AYNI ÖZVERİYİ BEKLİYORUZ'' 
     Erdoğan, Türkiye'nin, AB'ye girme süreciyle ilintili hale gerilen Kıbrıs konusunda BM Genel Sekreteri Kofi Annan'ın getirmiş olduğu planı müzakere etmeye hazır olduğunu dile getirerek, şöyle devam etti 
     ''Müzakereden kesinlikle kaçmıyoruz. Müzakereden yanayız ve müzakere edilerek bir net iyece varılacağına inanıyoruz. Siyaset netice alma sanatıdır. Sorunları çözme sanatıdır. Sorun üretme sanatı değildir. Bu anlayışla bu yola çıktık ve bu işi neticelendirmek istiyoruz. 
     Ancak, 'Türkiye taviz vermelidir, fedakarlık yapmalıdır, özveride bulunmalıdır' denirse, bu eksik olur. Karşılıklı özveriye dayalı olarak. Yunanistan'dan aynı özveriyi bekliyoruz. Sayın Simitis bu inceliği gösterdiler. Buna olumlu yaklaştılar ve Kopenhag'da Türkiye'ye müzakere tarihi verilmesini kendileri de açıkladılar. 
     Biz, bu işin peşini bırakmıyoruz. Sivil toplum örgütleri olarak onlar da bırakmıyorlar. Cumhurbaşkanımız, Prag Zirvesi'nde aynı şekilde bu işin takipçisi olacağını daha önce söylediler. Muhalefet partimiz Varşova'da Sosyal Demokrat Partiler Birliği zirvesinde partilerin genel başkanlarına ifade ettiler. Elimizden geleni yapıyoruz. Artık neticenin olumlu bir şekilde 12 Aralık'ta ifade edilmesini veya karara bağlanmasını bekliyoruz.'' Erdoğan, Türkiye'nin Ulusal Program'da vaat ettiği Anayasa değişiklikleri ile bunların uygulanmasında da bazı eksiklikler bulunduğunu belirterek, bunların en kısa zamanda giderileceğini sözlerine ekledi. 
     





</TEXT>
</DOC>
