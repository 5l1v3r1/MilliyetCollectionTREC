<DOC>
<DOCNO> 146870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur22.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maç için ''ballı gezi''nin hesabını kim verecek 
</HEADLINE>
<TEXT>

     Futbol Federasyonu, milli maç için İngiltere'ye aralarında AKP ve CHP'li milletvekilleri, Çocuklar Duymasın dizininin oyuncuları, sponsor firmaların temsilcilerinden oluşan 93 kişiyi götürdü. Toplam 30 bin dolara özel uçak kiralandı, ballı geziye katılanların 4 günlük otel, yeme, içme gibi tüm masrafları da üstlenildi. 
     Ballı geziye haklı tepkiler ise büyüyor. Hükümet, ekonomideki kara deliği kapatabilmek için bağış toplamaya hazırlanıyor. Yanıbaşımızdaki savaş nedeniyle kemerler sonuna kadar sıkılıyor, herkesten fedakarlık bekleniyor. Ancak bir taraftan da avanta tur düzenleniyor. 
     Peki bu ballı gezinin parası kimin cebinden çıkıyor 
     Günün sorusuna Başbakan ve Maliye Bakanı "bizim bütçemizden çıkmıyor" diye yanıt verdi. 
     Başbakan Recep Tayyip Erdoğan, Türkiye- İngiltere milli maçını izlemek üzere bazı milletvekilleri, bürokrat ve sanatçıların Futbol Federasyonu aracılığıyla bu ülkeye götürülmesi konusunda net bir yorum yapmadı. 
     Başbakan Erdoğan, AKP Grubundan çıkarken bir gazetecinin, bütün toplumda ekonomiye katkı için seferberlik durumunun görüldüğü bir ortamda, milletvekilleri, bürokrat ve sanatçıların federasyon bütçesinden İngiltere'ye götürülmesine ilişkin bir soru üzerine, konuyu tam olarak bilmediğini belirterek şunları söyledi 
     "Kendi imkanlarıyla mı gittiler, federasyon bütçesiyle mi gittiler Bunu bilmek lazım. Federasyon bütçesi bizim bütçemiz değil. Dolayısıyla bir federasyan yetkilisinden öğrenmek lazım. Bundan önce de Türkiye'de bu tür şeyler olmuştur. Ancak sonra öğrenilmiştir ki herkes kendi bütçesinden gitmiştir. Federasyonun parası kendi tasarrufu altındadır. Bunu federasyon yetkililerine sormak lazım. 
     Kendi tasarrufumuzda olanları bize sorun." 
     
     MALİYE BAKANI DA KARŞI 

     Maliye Bakanı Kemal Unakıtan, yarın oynanacak İngiltere-Türkiye milli maçına Türkiye Futbol Federasyonu'nun seyirci götürmesiyle ilgili olarak, ''doğru bulmuyorum'' dedi. 
     Unakıtan, TBMM Plan ve Bütçe Komisyonuna gelişinde soru sormak üzere bekleyen gazetecilere, ''1 Nisanınız kutlu olsun'' dedi. 
     Bakan Unakıtan, bir gazetecinin, ''Türkiye ekonomik kriz yaşarken Türkiye Futbol Federasyonu'nun İngiltere'ye milli maç için seyirci götürmesini nasıl karşılıyorsunuz '' sorusuna, ''doğru bulmuyorum'' karşılığını verdi. 
     





</TEXT>
</DOC>
