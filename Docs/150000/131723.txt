<DOC>
<DOCNO> 131723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/ekonomi/eko01.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taahhütlere uyarız, acı ilaç içmeyiz 
</HEADLINE>
<TEXT>

Başbakan Yardımcısı Şener, IMF’nin alınmasını istediği ek tedbirlerin görüşüldüğü YPK öncesinde "Biz acı reçete bilmeyiz" derken, toplantıda daha çok tasarruf önlemleri üzerinde duruldu 
     ANKARA Milliyet 

     Hükümetin IMF’ye tutmayı taahhüt ettiği yüzde 6.5’lik faiz dışı fazla hedefinin tutturulması için alınacak önlemlerin görüşüldüğü Yüksek Planlama Kurulu YPK toplantısında daha çok tasarruf önlemleri üzerinde duruldu. 
     Toplantı öncesinde gazetecilerle yaptığı sohbet toplantısında, IMF Birinci Başkan Yardımcısı Anne Krueger’in acı reçete bırakıp, bırakmadığı sorusuna, "Bizim reçetelerimiz tatlıdır. Biz acı reçete bilmeyiz. Ben acı reçetelere hiçbir zaman razı olmadım" yanıtını verdi. 
     
     Suriye sigarası kaçakçılık değil 
     Şener, IMF’nin daha önceki görüşmelerde Tekel’in özelleştirilmesi konusunda hassas davrandığını, bu konuyu gündeme getirdiğini söyledi. Tekel ürünlerinin vergilerinin artırılmasının kaçakçılığı artırmayacağına inandığını belirten Şener, "Suriye sigarasını beğenen biri bunu gider alır. Bu kaçakçılık sayılmaz" dedi. 
     
     Milli Piyango gelirlerinden pay 
     Abdüllatif Şener, özelleştirme programında açıklanan Milli Piyango ile ilgili çalışmalar konusunda da şunları söyledi "Bu konuyla ilgili birkaç alternatifi değerlendiriyoruz. Özelleştirmeden sonra bu gelirleri bütçe içine alabiliriz. Vergi vermeyen Milli Piyango’dan özelleştikten sonra vergi almaya başlayabiliriz ya da Milli Piyango’yu alan kuruluşun gelirleri aktarmasını sağlayabiliriz." 
     
     Yeni stand - by yok 
     Şener, IMF ile yeni bir stand by olup, olmayacağı sorusuna, "IMF ile yeni bir süreç diye bir şey yok, devam eden bir durum var" yanıtını verdi. 
     
     İMKB’de kararlıyım 
     Şener, İMKB’nin özelleştirilmesini sürüncemede bırakmaya niyeti olmadığı konusundaki kararını IMF’ye de aktardığını dile getirdi. IMF’nin bu konudaki değerlendirmesine ilişkin net yanıt vermeyen Şener, "Ne kadar kararlı olduğumuzu gördüler" dedi. 
     
     Suiistimal yapanın canına okurum’ 
     Özelleştirme kapsamında bekleyen kurum bırakmak istemediğini söyleyen Şener, "Doğru olduğuna inandığım bir konuda geri adım atmam. "Özelleştirmelerden sonra kuru gürültü yapılacak diye özelleştirmeden vazgeçemeyiz, herhangi bir suiistimal olursa da, yapanın canına okurum" dedi. 
     
     Bütçe rakamları gerçekçi olacak’ 
     Şener, YPK toplantısından sonra yaptığı açıklamada da yüzde 6.5’luk faiz dışı fazla hedefinin teyyit edildiğini belirterek, şunları söyledi "Bunun yüzde 5.5’i konsolide bütçe, yüzde 1’i de diğer kamu olmak üzere... 2003 konsolide bütçemizde faiz dışı fazla 19.5 katrilyon civarında olacaktır." Şener, "Hedeflerimiz gerçekleştirilecek hedefler olacaktır. Programda öngörülen gerek makro ekonomik büyüklükler, gerekse bütçe büyüklükleri yılsonu itibariyle gerçekçi rakamlar olduğundan gerçekleştirilecek ve realize edilecektir" dedi. 
     
Gelir formülleri      Başbakan Abdullah Gül’ün başkanlığında toplanan bakanlar, bürokratlar, uzmanlar dahil 57 kişinin katıldığı YPK’da vergi artışları gündeme gelmezken, yatırımların rasyonelleştirilmesiyle 900 trilyon tasarruf sağlanmasını amaçlayan proje görüşüldü İptali söz konusu yatırım sayısının 650 olduğu belirtildi. Harcanmayan ödenekler ve yatırım ödeneklerinin bütçeye aktarımıyla 1 katrilyon liralık kaynak yaratma önerisi de tartışıldı. 
     Sosyal güvenlik kuruluşlarında tassaruf ve prim tahsilatının artırılması yoluyla 2.5 katrilyon kaynak yaratacak bir çalışma ele alındı. Bunun 900 trilyonunun SSK tarafından sağlanması yolunda daha önce talimat verildiği öğrenildi. SSK’nın cevap yazısında sadece 300 trilyonun sağlanabileceğinin iletildiği öğrenildi. 
     
     Deflatör değişti 
     Hazine ve Merkez Bankası bürokratları da faizlerin düşünün güven ortamına bağlı olduğuna dikkat çekti. Toplantıda yıl sonu toptan eşya fiyat endeksi TEFE hedefi yüzde 16.2’den 17.4’e yükseltildi, GSMH deflatörü yüzde 26.2’den yüzde 24.4’e çekildi. Yıl sonu dolar kuru hedefi ise 1 milyon 877 bin liradan, 1 milyon 700 binli seviyeye çekilmesi öngörüldü. Büyüme ve TÜFE hedeflerinde değişiklik yapılmadı. 
     



 EKONOMİ 

















</TEXT>
</DOC>
