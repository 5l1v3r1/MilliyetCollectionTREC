<DOC>
<DOCNO> 110632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur30.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'deki tatbikatta deprem gerçek zannedilince... 
</HEADLINE>
<TEXT>

     Balıkesir'de gerçekleştirilen deprem tatbikatının gerçek zannedilmesi, kısa süreli telaşa yol açtı. 
     Balıkesir Sivil Savunma Müdürlüğü'nce gerçekleştirilen deprem tatbikatı, katılımcı ekiplerin üstün performansları sayesinde başarıyla tamamlandı. Balıkesir Üniversitesi Tiyatro Topluluğu üyelerinin depremzedeleri canlandırdığı tatbikatta, 9. Ana Jet Üssü'nde görevli helikopter ve uçaklar da kullanıldı. 
     Tatbikatın tamamlanmasının ardından, Vali Utku Acun, senaryo gereği Telekom Başmüdürü Şükrü Şık'ın getirdiği mobil telefonla İçişleri Bakanlığı Müsteşarı Rasim Baş'ı aradı. Vali Acun, yine hazırlanan senaryo doğrultusunda Müsteşar Baş'a, ''Kentte aletsel büyüklüğü 7 olan bir deprem meydana geldiğini'' bildirdi. 
     Telefon görüşmesine tanık olan bir bakanlık personelinin, Vali Acun'un verdiği bilgiyi gerçek zannetmesi, kısa süreli telaşın başlangıcını oluşturdu. Bu personelin durumu ''Birkaç'' arkadaşına bildirmesiyle, İçişleri Bakanlığı, Balıkesir'de deprem olduğu haberiyle çalkalanmaya başladı. 
     Olaydan haberdar edilen Emniyet Genel Müdürü Kemal Önal da, Balıkesir Emniyet Müdürü İhsan Yılmaztürk'ü telefonla arayarak ''Geçmiş olsun'' dileğinde bulundu. Yılmaztürk'ün, Önal'a olayın bir tatbikat olduğunu söylemesiyle, yaşanan telaş sona ermiş oldu. 
     Bu arada, ''Balıkesir'de deprem olduğu'' haberinin fısıltı gazetesiyle yayılması, bu kentte yakınları bulunanları da hareketlendirdi. Vatandaşların depremle ilgili bilgi almak amacıyla yoğun şekilde aramaları üzerine, Boğaziçi Üniversitesi Kandilli Rasathanesi ve Deprem Araştırma Enstitüsü'nün telefonları kısa süreli kilitlendi. Enstitü görevlileri, arayanları Balıkesir'de deprem meydana gelmediğini söyleyerek yatıştırmaya çalıştılar. 
     





</TEXT>
</DOC>
