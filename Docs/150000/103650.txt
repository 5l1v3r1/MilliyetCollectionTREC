<DOC>
<DOCNO> 103650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/guncel/agun.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Servislere bu yıl Milli Eğitim Müdürü kefil 
</HEADLINE>
<TEXT>

Yeni yönetmelikle her yıl yaşanan servis sorunlarının önüne geçeceğini belirten Ömer Balıbey, ihalelerin şeffaf olarak yapıldığını belirtti 
     İSTANBUL, Milliyet 

     Öğrenci taşımacılığında eğitim yılının başında ihalelerle birlikte başlayan sorunlar, rant iddiaları, velilerin şik yetleriyle devam ediyor. Bazı servislerde istenilen şartlara uyulmaması, öğrenci ölümlerine kadar varabilen üzücü olaylara neden oluyor. 
     İstanbul’da öğrenci taşıyan resmi araç sayısı 8 bin 500. Bu araçlarla her gün ortalama 130 bin civarında öğrenci taşınıyor. 
     
     31 servis için soruşturma 
     İstanbul Milli Eğitim Müdürü Ömer Balıbey, servis sorunlarının yeni yönetmelikle büyük ölçüde önüne geçileceğini söyledi. Geçen eğitim-öğretim yılında ihaleler nedeniyle 31 servisle ilgili soruşturma açıldı. 15 servis işletmesi ceza alırken, 5’inde de teftişin devam ettiği belirtildi. Öğrenci servisleriyle ilgili 24 okul idarecisine de maaş kesiminden kademe ilerlemesinin durdurulmasına kadar çeşitli cezalar verildi. Ancak, araçlarda bulunması gereken şartları kimin, nasıl denetlediği, kaç aracın trafikten men edildiği bilinmiyor. 
     
     İhaleleri düzene koyduk 
     Müdür Balıbey, yeni öğretim yılı için servis ihalelerinin şeffaf bir şekilde yapıldığını belirterek, "İstanbul okul servisleri açısından çok yoğun bir kent. Özellikle ihaleleri çok büyük oranda düzene koyduk" dedi. Yönergeye göre, okul müdürleri servis ihaleleri komisyonunda bulunamıyor. İhaleler yapılmadan 15 gün önce de resmi gazete ve bir ulusal gazetede ilan ediliyor. 
     

</TEXT>
</DOC>
