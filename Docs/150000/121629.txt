<DOC>
<DOCNO> 121629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo18.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Ekmeğimi kazandığım yere ihanet etmem... 
</HEADLINE>
<TEXT>

     Sakatlığı nedeniyle bir süredir takımından ayrı kalan Beşiktaş'ın golcü futbolcusu Ahmet Dursun, sahalara bir an önce dönebilmek için adeta çırpındığını belirterek, ''Ekmeğimi futboldan kazanıyorum ve asla ihanet etmem'' dedi. 
     Genç futbolcu, kendisine ait web sitesinde yaptığı açıklamada, bazı çevrelerde, geçtiğimiz günlerde 5 yıllık sözleşme yenilemesinin ardından oynamak istemediği yönündeki eleştirilere sert tepki gösterdi. 
     Ahmet Dursun, ''Bizim ülkemizde futbol gerçekten çok garip. İnsanlar futbolcuları eleştirmek için resmen dana altında buzağı arıyorlar. 5 yıllık anlaşma yaptığım ve bu nedenle de parayı alıp yan gelip yattığımı iddia edenler mi istersiniz, sakatlığım tam olarak iyileşmeden zorla oynatılmak istediğimi öne sürenler mi istersiniz. Daha neler neler'' diyerek yazısına başladı. 
     
     ELEŞTİRİLERE YANIT 

     Açıklamasında hakkında yapılan eleştirilere de değinen Ahmet Dursun, henüz sözleşmesi bitmeden, gözünü kırpmadan 5 yıllık yeni mukavele imzaladığını vurgulayarak, şunları kaydetti 
     ''Bundan dolayı da hiç pişman falan değilim. Ancak ne büyük talihsizliktir ki, sakatlığım nedeniyle uzunca bir süredir sahalardan uzağım. 2 haftada geçer denilen sakatlığım bir türlü hala geçmedi. Bazı çevreler bu sakatlığımın geçmemesinin nedenini bu 5 yıllık imzaya bağladılar. Buna inanamıyorum. Güleyim mi ağlayayım mı bilemiyorum. Düşünebiliyor musunuz, bir futbolcu 5 yıllık imza attı diye kendi kulübüne yakın çevrelerce suçlanabiliyor. Neymiş efendim ben paramı peşin almışım, bu nedenle de bilinçli olarak oynamıyor, yatıyormuşum 5 yıllık mukavele imzalamak büyük hataymış '' 
     
     ''ASLA İHANET ETMEM'' 

     Golcü futbolcu web sitesindeki açıklamasında daha sonra şu görüşleri belirtti 
     ''Şimdi sorarım size, hangi futbolcu bile bile top oynamak istemez. Kaldı ki ben her oynamadığım maç için para kaybediyorum. Anlaşmam maç başına olduğu için oynamadığım her maç benim sözleşmemin maddi anlamda ufalması demek. Ben ekmeğimi futboldan kazanıyorum ve asla ihanet etmem. Bir an önce sahalara dönmek için çırpınıyorum. Verilen programları harfiyen uyguluyorum. Ne belirtilenden önce ne de belirtilenden geç sahaya dönmeyeceğim. Doktorlar ve ayağım ne derse o olur.'' 
     
     TEDAVİ İÇİN YENİDEN ALMANYA'DA 

     Sakatlığıyla ilgili de bilgi veren Ahmet Dursun, bu talihsiz sakatlık başına geldiğinde, tecrübesi ve başarısı tüm dünyaca ispatlamış ve spor camiasının çok yakından tanıdığı Dr. Müller Wolfarth'a tedavi olmak için Münih'e gittiğini vurgulayarak, şu ifadeleri kullandı 
     ''Wolfarth bana gerekli muayeneleri yaptı ve teşhis koyarak, tedavi etmeye başladı. Bir süre sonra da tedavimin önemli kısmının sona erdiğini söyleyerek bana bir program verdi ve Türkiye'ye yolladı. Ancak beni yollarken de 'Ayağında en ufak bir ağrı bile hissedersen hemen buraya gelmelisin' diye sıkı sıkı tembihledi. 
     Buraya gelir gelmez bana verilen programı kulübümün sağlık yetkililerine verdim ve bunu uygulayarak çalışmalara başladım. Her şey iyi gidiyor derken ayağımda yine bir takım ağrılar hissetmeye başladım. Bunun üzerine tekrar Wolfarth'a gitmemin uygun olacağını düşündüm ve Münih'e geldim.'' 

     
</TEXT>
</DOC>
