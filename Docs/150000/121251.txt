<DOC>
<DOCNO> 121251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/siyaset/siy15.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj mağdurları Clinton’ın izinde 
</HEADLINE>
<TEXT>

Clinton gibi iktidarı kaybeden liderleri bünyesinde toplayıp konferanslara gönderen ajans, Çiller, Yılmaz ve Cem’i istedi 
     ŞÜKRAN PAKKAN İstanbul 

     Ağzından çıkan her kelimeyle para kazanan Bill Clinton’ın "konuşma organizatörlüğünü" yapan CSA, 3 Kasım’da yenilgiye uğrayan DYP Genel Başkanı Tansu Çiller, ANAP Genel Başkanı Mesut Yılmaz ve YTP Genel Başkanı İsmail Cem’e de teklif sundu. Bugünlerde köşelerine çekilen siyasetçilere, Avrupalı meslektaşlarıyla aynı olanakları sağlayacağına dair söz veren CSA, her konuşma için 10 - 100 bin dolar arasında değişen ücretler önerdi. 
     
     MEKTUP GÖNDERDİK’ 
     CSA’nın portföyündeki Bill Clinton, Bill Gates, George Bush, Nelson Mandela, John Major gibi ünlüler, konuşma başına 75 - 300 bin dolar kazanabiliyor. CSA’nın Türkiye temsilcisi Ünlü Konuşmacılar Ajansı Koordinatörü Handan Demiröz’ün Londra’da katıldığı toplantıda şirket yöneticileri, ısrarla istedikleri Çiller, Yılmaz ve Cem’in konuşmalarının, AB konsepti çerçevesinde belirlenmesi gerektiğini söyledi. Ünlü Konuşmacılar Ajansı kurucusu Sezai Babakuş, üç genel başkana şirketin planlarını anlatan mektup yazdıklarını ve telefonla görüştüklerini söyledi. 
     Konuşmacıların en yüksek ücreti, en popüler oldukları dönemde aldıklarını da vurgulayan Babakuş, "Theacher ya da Gorbaçov, bir zamanlar 150 bin dolar alırken, şimdi 60 bin dolarla yetiniyorlar" dedi. 



 SİYASET 



















</TEXT>
</DOC>
