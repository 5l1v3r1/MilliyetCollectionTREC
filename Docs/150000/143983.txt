<DOC>
<DOCNO> 143983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo14.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Altay maçı hazırlıkları... 
</HEADLINE>
<TEXT>

     Fenerbahçe, hafta sonu Altay ile İstanbul'da oynayacağı lig maçının hazırlıklarını bugün yaptığı antrenmanla sürdürdü. 
     Samandıra Tesisleri'nde yaklaşık 1,5 saat süren idmanda sarı-lacivertli futbolcular el topu oynayıp, 2 grup halinde şut çalışması yaptıktan sonra, çift kale maç oynadı. 
     Altay maçı öncesi Abdullah'ın kadro dışı bırakılması, Ümit Özat'ın da kart cezalısı olması nedeniyle, savunma kurgusunda değişiklik yapmak zorunda kalan teknik sorumlu Oğuz Çetin, bu mevkide görev yapan oyuncularına özel bir çalışma yaptırdı. 
     Ali Güneş, Mustafa, Mirkoviç, Erhan ve Hakan'ı bir süre takımdan ayıran Çetin, bu futbolculara tam sahada savunmanın yerleşimi ve kademe çalışması yaptırarak, çeşitli varyasyonlar uygulattı. Çetin, sık sık futbolcularını saha ortasında etrafında toplayarak, taktikler verdi. 
     Oğuz Çetin'in bugüne kadar oynanan maçlarda sürekli olarak savunmanın sağında görev verdiği Fatih'i bu çalışmaya katmaması dikkat çekti. İdman sonunda Çetin, Ceyhun ve Rebrov'a maket baraj önünde frikik çalışması yaptırırken, Serhat da bir süre şut çalışması yaptı. 
     Antrenmanda sakatlığı henüz geçmeyen ve tedavisi süren Semih, takımdan ayrı koştu. 
     Bu arada kadro dışı bırakılan 5 futbolcu da Fikirtepe Tesisleri'nde bu sabah çalıştı. 
     Öte yandan Oğuz Çetin, 22 Mart Cumartesi günü oynanacak Altay maçıyla ilgili, yarın Samandıra Tesisleri'nde basın toplantısı düzenleyecek. 
     





</TEXT>
</DOC>
