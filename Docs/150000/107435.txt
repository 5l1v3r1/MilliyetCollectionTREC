<DOC>
<DOCNO> 107435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo11.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Erdoğan Toprak, Federasyonu ziyaret etti 
</HEADLINE>
<TEXT>

     Spordan Sorumlu Devlet Bakanı Erdoğan Toprak, Futbol Federasyonu Başkanı Haluk Ulusoy ve yönetim kurulu üyelerini ziyaret etti. 
     Federasyonun İstanbul Levent'teki merkez ofisinde gerçekleşen ziyarette Devlet Bakanı Toprak'a, İstanbul Gençlik ve Spor İl Müdürü Vedat Bayram eşlik ederken, Federasyon Başkanı Haluk Ulusoy, bazı yönetim kurulu üyeleri, Birinci Süper Lig Kulüpler Birliği İkinci Başkanı ve İstanbulspor Kulübü Başkanı Adnan Sezgin, Milli Takımlar Teknik Direktörü Şenol Güneş de hazır bulundu. 
     Devlet Bakanı Toprak, federasyondan ayrılmadan önce yaptığı açıklamada, ülkeye çok büyük moral veren Futbol Federasyonu'nu ziyaret etmekten büyük bir şeref duyduğunu söyledi. 
     Futbol Federasyonu Başkanı Ulusoy ve yönetim kurulu üyelerine elde edilen başarılar nedeniyle teşekkür eden Erdoğan Toprak, şöyle konuştu 
     ''Ülkemizin yüzünü nasıl güldürdüğünüzü hepimiz gördük. Çalışma arkadaşlarınızı, teknik kadroyu ve futbolcuları canı gönülden kutluyorum. Spor, sevgi ve kardeşliktir. Biz bu sevgiyi göstererek, birçok şeyin altından kalkacağımızın işaretini vermiş bulunuyoruz. Bunun ilk örneğini Sakaryaspor ile gösterdik. İnşallah Sakaryaspor büyük katkılarla çok kısa zamanda tekrar sahalara dönecektir.'' 
     
     ''2008 ORGANİZASYONU İÇİN ARKANIZDA OLACAĞIZ'' 
     2008'de yapılacak Avrupa Futbol Şampiyonası organizasyona Yunanistan ile birlikte ortaklaşa talip olan Futbol Federasyonu'na gereken bütün desteği vereceklerini vurgulayan Toprak, ''Elimizden gelen tüm desteğimizi vereceğimizi ve hükümet olarak arkanızda olacağımızı belirtmek istiyorum'' dedi. 
     Türkiye'nin bu tür büyük organizasyonlara adaylığının büyük ülke olmasından kaynaklandığını anlatan Toprak, ''Büyük ülke olmanın gerekleri vardır. Biz bu gerekleri yerine getirmeye çalışacağız. Size, dünya kamuoyunda devlet ve hükümet olarak, ulus olarak arkanızda olduğumuzu göstermek istiyoruz. Bu bizim görevimiz'' diye konuştu. 
     
     SPOR KAFİLELERİ ESKORT ALABİLECEK 
     Geçen günlerde meydana gelen trafik kazasında bir futbolcusu ve 4 personelini kaybeden Sakaryaspor'un yaşadığı duruma bundan sonra diğer spor kulüplerinin düşmemesi için yeni bir düzenleme getirildiğini belirten Erdoğan Toprak, isteyen spor kafilesinin emniyet birimlerinden eskort alabileceğini söyledi. 
     Konuyla ilgili İçişleri Bakanlığı'na gerekli resmi başvuruları yaptığını ifade eden Toprak, bu uygulamanın gelecek hafta içinde hayata geçebileceğini kaydetti. 
     Toprak, ''Eskort için somut bir karar alındı mı'' sorusunu, ''Sayın bakanımız benden konuyla ilgili bir yazı bekleyeceğini söyledi. Ben resmi olarak müracaatımızı yaptım. Sanıyorum İçişleri Bakanımız bu hafta içinde tüm birimlere bunu talimat olarak vereceklerdir'' diye yanıtladı. 
     
     SAKARYASPOR'A DESTEK 
     Spordan Sorumlu Devlet Bakanı Erdoğan Toprak, Sakaryaspor'un bir an önce sahalara dönebilmesi için gerekli tüm desteğin sağlanacağını vurguladı. 
     Birinci Süper Lig ve diğer profesyonel liglerdeki kulüplerden kadro fazlası olan sporcuların Sakaryaspor'a verilmesi ricasında bulunduğunu anlatan Toprak, kulüplerin de bu düşünceye sıcak baktığını söyledi. 
     Toprak, ''Sakaryaspor'a maddi bir destek yapılacak mı'' sorusuna da şöyle yanıt verdi 
     ''Maddi yönünü bilemiyorum. Ama toplumda her şeye maddi olarak bakılmamalı. Manevi destekler de önemli. Bugün federasyon başkanının transferle ilgili yapacağı ön adım, çok önemli. Ne kadar maddi katkıya sahip olursanız olun, bu adım atılmazsa, onu yerine getirmek önemli değil. Sakaryaspor için yapılan çalışmalarda, kulüplerin futbolcu vermeye sıcak bakması Türk futbolunun güzellikleridir. Şu anda paraya gerek yok. Önemli olan dayanışma ve beraberlik göstergesiydi.'' 
     
     ULUSOY ''BAKANIMIZIN HER SÖZÜ EMİRDİR'' 
     Futbol Federasyonu Başkanı Haluk Ulusoy ise Bakan Erdoğan Toprak'ın ziyaretinden büyük bir mutluluk ve şeref duyduklarını söyledi. 
     Ulusoy, Bakan Toprak'ın verdiği sıcak mesajların ülkedeki sporun birlik ve beraberliği adına çok sevindirici olduğunu ifade ederek, şöyle konuştu 
     ''Bu ziyaret, Bakanımız ile Futbol Federasyonumuzun ne kadar iyi ilişkileri olduğunun göstergesidir. Yine söylüyorum, bence geç alınmış bir karardı. Tabii ki devletimiz her şeyi daha iyi bilir, ama gönül isterdi ki Sayın Bakanımızla aylar önce beraber olsaydık. Bunu canı gönülden söylüyorum. Sorunlara bir an önce eğilmesi ve çare bulması Türk sporu için çok önemlidir. Bakanımızın söylediği her söz bizim için emir olacaktır. Sayın Bakanımızın direktifleri doğrultusunda Sakaryaspor için elimizden gelen her şeyi yapacağız.'' Bu arada, federasyondan ayrılışı sırasında, binanın önünde bulunan Sakaryasporlu taraftarlar tezahürat yaparak, Bakan Toprak'a sevgi gösterilerinde bulundu. 
     





</TEXT>
</DOC>
