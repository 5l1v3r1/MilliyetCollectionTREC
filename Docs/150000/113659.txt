<DOC>
<DOCNO> 113659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun11.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam muhalifi Çelebi ABD, 10 bin muhalifi eğitecek 
</HEADLINE>
<TEXT>

     Irak Devlet Başkanı Saddam Hüseyin karşıtı Irak Ulusal Kongresi INC adlı muhalif koalisyonunun lideri Ahmed Çelebi, ABD'nin, Irak muhalif güçlerine mensup 10 bin kadar kişiye savaş eğitimi vereceğini öne sürdü. 
     Çelebi, Il sole 24 Ore adlı İtalyan gazetesine yaptığı açıklamada, "Pentagon Iraklı güçleri eğitecek. Bu henüz başlamadı. Yakında başlamasını bekliyorum" dedi. 
     Çelebi, bünyesinde Saddam karşıtı pek çok grubu barındıran bir şemsiye örgüt olan INC'in, eğitime gönderilecek erkek ve kadın adayları sağlayacağını belirterekr "Şu anda elimizde eğitime hazır durumdaki Iraklıların adları bulunuyor. Eğitilecek bu kişiler, Irak askeri gücünü oluşturacak" dedi. 
     Gelecekteki Irak ordusunun Irak'ta iktidarı elinde bulunduran Baas partisinin etkisinden kurtarılacağını belirten Çelebi, ABD tarafından resmen tanınan Saddam karşıtı 6 grubun ABD yönetiminin isteği üzerine Saddam'a alternatif bir lider bulunması konusunu görüşmek üzere İtalya'da toplanmasının ihtimal dahilinde olduğunu kaydetti. 
     





</TEXT>
</DOC>
