<DOC>
<DOCNO> 141730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy03.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışmanını unutmadı... 
</HEADLINE>
<TEXT>

     Kısa bir süre önce büyükelçilik ünvanı verilen Başbakan Başdanışmanı Prof. Dr. Ahmet Davutoğlu on parmağında on marifet olan isimlerden. Çok sayıda kitabı pek çok dile çevrilen, İngilizce, Almanca, Malayca ve Arapça bilen, halen Beykent Üniversitesi’nde dersler veren Davutoğlu, Başbakan’ın Ortadoğu turunun ve İstanbul zirvesinin de mimarı. Abdullah Gül’ün yakın arkadaşı olan ve Irak nedeniyle yaşanan olağanüstü temas trafiğinde çok önemli bir işlev üstlenen Davutoğlu bu süreçte en çok yorulan, ancak medyadan en çok uzak duran isimlerin başında geliyor. Sakin ve temkinli yapısı yüz hatlarına yansıyan Davutoğlu, bu tempolu günlerinde "heyecanlı" dakikalar da yaşadı. Hergün saatlerce o toplantıdan bu toplantıya koşan Davutoğlu’na 28 Şubat akşamı Başbakanlık’tan ayrıldıktan kısa bir süre sonra Gül’ün "acele bekliyoruz" mesajı iletilmiş. Ne olduğunu anlayamayan Davutoğlu fırlamış Başbakan’ın makamına. Kapıyı açmış ve gözlerine inanamamış. Odada, Başbakan, iki bakan ve birkaç danışman arkadaşı, masada da bir doğum günü pastası... 44 yaşına giren Davutoğlu, unuttuğu doğum gününü böyle tatlı bir süprizle anımsamış. Bu kadar yoğun bir tempoda bile arkadaşını gülümsetmek isteyen Başbakan’ın inceliği de övgüye değer. 
     



 SİYASET 
















</TEXT>
</DOC>
