<DOC>
<DOCNO> 132167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun14.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin, cep telefonunu korumasına verip kurtulmuş... 
</HEADLINE>
<TEXT>

     Terör örgütü El Kaide'nin lideri Usame bin Ladin'in 2001 yılı sonlarında kendi uydu telefonunu korumasına vererek, ABD birliklerini yanılttığı ve böylece kaçmayı başardığı bildirildi. 
     Washington Post gazetesinin Faslı yetkililere dayanarak verdiği haberde, Fas vatandaşı olan Bin Ladin'in koruması Abdullah Tabarak'ın bu rolü üstlenmeyi kabul ettiği ve Kasım 2001'de Afganistan'ın doğusundaki Tora Bora bölgesinde yakalanarak Küba'daki Guantanamo üssüne götürüldüğü belirtildi. 
     Gazetenin haberinde, 43 yaşındaki Tabarak'ın Bin Ladin'in uydu telefonunu Tora Bora bölgesindeki mağaralarda birçok defa kullanarak bölgeyi çembere alan Amerikan birlikleriyle Afgan güçlerini yanıltmayı başardığı kaydedildi. 
     Faslı yetkililerin, Tabarak'ı, yakalandıktan sonra gösterilen fotoğraflardan teşhis ettiği ve uydu telefonu kayıtlarının incelenmesiyle Guantanamo'daki diğer tutukluların sorgulanması sayesinde oynadığı bu rolün anlaşıldığı açıklandı. 
     





</TEXT>
</DOC>
