<DOC>
<DOCNO> 116462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/ekoz1.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Dışbank’tan destek kredisi 
     Ankara Ticaret Odası ATO üyelerine Dışbank’tan girişimci destek kredisi imk nı sağlandı. 
     Dışbank ile ATO arasında imzalanan anlaşmaya göre, ATO üyeleri Dışbank’tan 5 milyar lira ile 50 milyar lira arasında, 24 aya kadar vadeli kredi kullanabilecek, 18 aya kadar faiz oranı sabit tutulacak ve çok seçenekli ödeme planı uygulanabilecek. Anlaşma, ATO üyelerine risk garantili gayrinakdi teminat mektubu olanağı da sağlıyor. Dışbank Genel Müdürü Faik Açıkalın, KOBİ’lerde geçtiğimiz dönemde ciddi bir moral kaybı olduğunu belirterek, bu moral kaybını engellemenin görevleri olduğunu söyledi. 
     
     Aria, AB için lobi yapıyor 
     Aria Genel Müdürü Giuseppe Farina, "Türkiye’nin yalnız İtalya’ya değil, Avrupa’ya girişini en iyi şekilde sağlamak için elimizden geleni yapıyoruz" dedi. 
     Türk Sanayicileri ve İşadamları Derneği üyesi olan Farina, Türk - İtalyan Dostluk Derneği’nce düzenlenen toplantıda bir soru üzerine, TÜSİAD’ın İtalyan Başbakanı ile görüşmeye gideceğini belirtti. Farina, "Bu delegasyonun yapmaya çalıştığı, Türkiye’nin AB’ye girme konusundaki arzusunu, istekliliğini ifade etmek ve İtalyan hükümetinin bu konudaki duyarlılığını artırmak" dedi. 
     
     Elektrikte güç bedeline iptal kararı 
     ANKARA Milliyet 

     Anayasa Mahkemesi, 2001 Yılı Bütçe Yasası’ndaki, elektrik abonelerinden "güç bedeli" alınmasını öngören düzenlemeyi iptal etti. 
     İzmir 4. İdare Mahkemesi’nin başvurusunu görüşen Anayasa Mahkemesi, abonelerden güç bedeli tahsil edilmesini öngören düzenlemeyi Anayasa’ya aykırı bularak, düzenlemenin oybirliği ile iptaline karar verdi. 
     Resmi Gazete’de yayımlanan Yüksek Mahkeme’nin kararında, Anayasa’nın 161 ve 162’nci maddelerinin temel amacının, bütçe yasalarında yıllık bütçe kavramı dışındaki konulara yer vermemek ve bütçe yasalarını ilgisiz kurallardan uzak tutarak kendi yapısı içinde bütünleştirmek olduğu bildirildi. 
     
     Toprak Yatırım’a 10 milyon dolarlık teklif 
     Toprak Yatırım Bankası’nın yüzde 89.925 hissesinin açık artırma ihalesinde en yüksek teklif, 10 milyon dolara yükseldi. 
     BDDK Tasarruf Mevduatı Sigorta Fonu’nun açıklamasına göre, Toprak Yatırım Bankası’nın dün yapılan ihalesinde en yüksek teklifi veren yatırımcı bir hafta içerisinde hisse satış sözleşmesini müzakere etmek amacıyla davet edilecek. 
     Satış sözleşmesi üzerinde mutabakat sağlanması halinde ihale, hisselerin sahibi Toprak Finansal Kiralama ve Toprak Factoring ile ve Tasarruf Mevduatı Sigorta Fonu yönetim kurullarının kararıyla kesinleşecek. Bu arada Global Menkul Değerler’den yapılan açıklamada da Toprak Yatırım için teklif verildiği belirtildi. 
     
     Finansbank’a 110 milyon dolar kredi 
     EKONOMİ SERVİSİ 
     Finansbank’ın uluslararası piyasalardan temin ettiği 110 milyon dolarlık sendikasyon kredisi anlaşması, 25 Ekim Cuma günü imzalandı. 
     Finansbank, borsaya yaptığı açıklamada 50 milyon dolar için piyasaya çıkılan sendikasyon kredisinin, büyük katılım nedeniyle 110 milyon dolara yükseldiğini bildirdi. Kredi faizinin Libor artı yüzde 1 olduğu belirtilen sendikasyona, 28 banka katıldı. 
     Finansbank Genel Müdürü Onur Umut, "Ülkemiz ve dünyanın geçirdiği bu zorlu dönemde, Finansbank’ın sağladığı bu kredi, bankamızın uluslararası piyasalardaki itibarının ve Türkiye’nin geleceğine duyulan güvenin bir göstergesidir" dedi. 
     



 EKONOMİ 



















</TEXT>
</DOC>
