<DOC>
<DOCNO> 145670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun07.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt birliğinden yaklaşık bin asker Kuzey Irak'a indi 
</HEADLINE>
<TEXT>

     ABD Ordusu Güney Avrupa Görev Gücü Sözcüsü Yarbay Thomas Collins, Kuzey Irak'a paraşütle inen 173'üncü hava indirme tugayına bağlı askerlerin sayısının yaklaşık 1000 olduğunu bildirdi. 
     Collins, İtalya'daki Vicenza'da üstlenen 173'üncü hava indirme tugayından bir birliğin dün gece Kuzey Irak'a gittiğini belirterek, ''Size yaklaşık 1000 askerin kuzey Irak'a indiğini söyleyebilirim'' dedi. Thomas Collins, paraşüt birliğinden askerlerin kuzey Irak'ta indiği bölgenin tam yerini belirtmedi. 
     ABD savunma yetkilileri de Kuzey Irak'a inen askerlerin önemli bir havaalanının kontrolünü ele geçirdiğini kaydettiler. 
     Savunma yetkilileri, Amerikan güçleri Irak'ta kuzey cephesi açmaya başlarken, kürt grupların kontrolündeki bölgede önemli bir havaalanına inen paraşüt birliğinden askerlerin herhangi bir direnişle karşılaşmadıklarını belirttiler. 
     Bir savunma yetkilisi, ''bu kuzey cephesinin başlangıcı'' dedi. 
     Amerikalı yetkililer, paraşütle inen askerlerle, Kuzey Irak'ta ilk kez oldukça büyük bir Amerikan askeri varlığının oluştuğunu kaydetmişti. 
     Bir gecede bin paraşütçünün indirilmesi ile savaşlar tarihine geçecek bir operasyon da gerçekleştirilmiş oldu. Bundan önce en büyük hava indirmesi Panama'ya gerçekleştirilmişti. 
     

     
</TEXT>
</DOC>
