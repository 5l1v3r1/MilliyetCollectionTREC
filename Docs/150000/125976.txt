<DOC>
<DOCNO> 125976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko03.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekortmenler bütçeye yama olacak 
</HEADLINE>
<TEXT>

430 trilyon ciroyla Türkiye’nin en büyük 23’üncü kuruluşu olan TPAO ve 2001 yılı vergi rekortmeni Kıyı Emniyeti, gelirlerinin yüzde 10’unu bütçeye aktaracak 
     EKONOMİ SERVİSİ 

     Geçici bütçede, Türkiye’nin vergi rekortmenleri arasında yer alan Türkiye Petrolleri Anonim Ortaklığı TPAO ile Kıyı Emniyeti’nin, gelirlerinin yüzde 10’unun bütçeye aktarılması öngörüldü. 
     Geçici bütçe tasarısı, Meclis’e sunuldu. Tasarıda Milli Savunma, Jandarma ve Sahil Güvenlik’in harcama yetkisi diğer kuruluşlardan daha yüksek belirlendi. Kamu Tek Hesabı’nın kapsamı genişletildi. Kamu personeline ödenecek aylık ve ücretlerin belirlenmesinde esas alınacak katsayılar ile sözleşme tavan ücretlerini belirleme yetkisi tasarıya konmayarak bu konu Bakanlar Kurulu’na bırakıldı. 
     
     Savunma’ya yüzde 10 
     Kuruluşların harcamaları, 2002 yılı bütçesinin başlangıç ödeneklerinin belirli yüzdesi’ olarak sınırlandı. Milli Savunma, Jandarma ve Sahil Güvenlik Komutanlığı bu dönemde her ay 2002 cari ödeneklerinin yüzde 10’u, diğer kuruluşlar ise yüzde 8’i kadar harcama yapabilecek. 
     Gelirlerinin bir bölümünü bütçeye aktaran kuruluşlara Kıyı Emniyeti ile TPAO da eklendi. 2001 yılı En büyük 500 sanayi kuruluşu’ listesinde 431 trilyon liralık satış hasılatı ile 23’üncü sırada bulunan TPAO ile 2001 yılında, 21 trilyonluk vergi ile Türkiye’nin ilk 10 vergi rekortmeni içinde yer alan Kıyı Emniyeti’nin satışlarının gayri safi tutarının yüzde 10’unu bütçeye aktarmaları öngörüldü. Bu kuruluşların ciro büyüklüklerine göre yaklaşık 50 trilyonluk bir gelir sağlanacak. 
     
     Tamamlanmayana para yok 
     Hazine bütçesine, KİT ödemeleri için 478 trilyon, SSK için 403 trilyon, Bağ - Kur için 8 trilyon liraya kadar ödenek eklenebilecek. 
     Hazine tarafından dış borçlanmalar için verilebilecek garanti tutarı 500 milyon dolarla sınırlandırıldı. Hazine garantileri nedeniyle doğabilecek ödemeler için de 326 trilyon liralık ödenek ayrıldı. 
     Yatırım ödeneklerinde harcama oranları dış proje kredili olanlar için yüzde 20, diğerleri için de yüzde 3.1 olacak. 2002 sonu itibariyle tamamlanmayan projelere 2003’te harcama yapılmayacak. 2002 ve önceki yıllarda taahhüde bağlanan yatırım ihaleleri nedeniyle yapılan işlere ilişkin ödemelere, öngörülen harcama sınırları içinde kalmak kaydıyla devam edilecek. 
     
     Tek hesabın kapsamı genişliyor 
     Refahyol Hükümeti döneminde Hazine tek hesabı’ olarak uygulanan daha sonra yumuşatılarak Kamu Haznedarlığı’na dönüşen uygulama yeniden getiriliyor. Ancak kapsamı genişletiliyor. Sosyal güvenlik kuruluşları, belediyeler, il özel idareleri, KİT’ler, bağlı ortaklıkları, kamu kuruluşu niteliğindeki meslek kuruluşları da kapsama alınıyor. Bu kuruluşlar da paralarını Merkez Bankası veya muhabiri niteliğindeki Ziraat Bankası’nda açacakları hesaplarda toplayacaklar. Bunu yapmayanların yöneticileri şahsen sorumlu tutulacaklar. 
     



 EKONOMİ 




















</TEXT>
</DOC>
