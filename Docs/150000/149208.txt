<DOC>
<DOCNO> 149208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/dunya/dun03.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'50 Türkmen kurşuna dizildi' 
</HEADLINE>
<TEXT>

20 bin kadar peşmergenin Kerkük'e girdiği ileri sürülürken, tutuklanan Türkmenlerden haber alınamadığı açıklandı 
     ANKARA Milliyet 

     Irak Türkmen Cephesi ITC Uluslararası İlişkiler Sorumlusu Mustafa Ziya, "Kesin olmamakla birlikte, Kerkük'te 50 kadar Türkmen kurşuna dizildi" iddiasında bulundu. Ziya, öldürülenler arasında Türk olup olmadığını bilmediğini, işadamı Nazım Arif'in öldürüldüğünü, ünlü cerrahlardan Mahmut Cerrah'ın evine girildiğini ve arabasının çalındığını belirtti. 
     Taahhütlere rağmen 20 bin kadar peşmergenin önceki gün Kerkük'e girdiğini vurgulayan Ziya, peşmergelere karşı çıkan 11 Türkmen'in tutuklandığını ve akıbetlerinin meçhul olduğunu kaydetti. ITC Yürütme Konseyi Üyesi Hasan Özmen de, bir an önce Türk ve ABD soruşturma heyetinin bölgeye gitmesi gerektiğini savunarak, şöyle konuştu "Eğer Türk kuvvetleri gözlemci olarak bölgede bulunsaydı, bu olayların önüne geçilebilirdi." Türkmen Cephesi Ankara Temsilcisi Ahmet Muratlı, "KYB iç savaşı tetikledi" dedi. 
     
     'En ağır biçimde cezalandırılır' 
     Dışişleri Bakanlığı Sözcüsü Hüseyin Diriöz, Kürt güçlerce 50 kişinin Kerkük'te kurşuna dizildiği haberlerinin doğrulanması halinde, sorumluların en ağır biçimde cezalandırılmasının IKYB lideri Celal Talabani'den isteneceğini söyledi. 
     


DÜNYA 













</TEXT>
</DOC>
