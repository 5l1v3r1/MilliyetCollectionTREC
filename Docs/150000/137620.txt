<DOC>
<DOCNO> 137620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/siyaset/siy00.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington dolaylarından bir türkü 
</HEADLINE>
<TEXT>
Gel tezkere... gel tezkere...’ 
Ankara’nın ABD’ye "tezkere" yerine anlaşmazlık mektubu gönderdiği günlerde, AB’nin Türkiye’ye destek açıklaması, Başbakan’ın keyfini yerine getirdi 
     CAN DÜNDAR 
Brüksel 

     Önceki gece saat 23.30’da Başbakan Abdullah Gül, AB Daimi Temsilcisi Oğuz Demiralp’in rezidansındaki yemekten çıktığında keyifli görünüyordu. Köşe yazarlarının Grand Place’da bir kahve içme teklifine önce hevesle "Olur" dedi, sonra "Oradakilerin rahatını bozmayalım" diyerek vazgeçti. 
     Otelde makam arabasından inince sokağa yöneldi, boynuna atkısını sarıp nefis bir dolunayın aydınlattığı Brüksel caddelerinde gece yürüyüşüne çıktı. 
     Aynı saatlerde Ankara’da Amerikan Büyükelçisi Pearson, Dışişleri’nde Türkiye’nin talepleri üzerinde çalışıyordu. 
     Ankara, savaşa katılma karşılığında Washington’a bir talepler listesi vermiş, bunlar gerçekleşirse bayramdan sonraki ilk oturumda yani 18 Şubat’ta tezkereyi Meclis’ten geçirmeyi vaat etmişti. 
     Taleplerin hemen hiçbiri gerçekleşmediği halde Amerika 18 Şubat’ta "Gel tezkere... gel tezkere" türküsü söylemeye başlayınca tezkere yerine, Türk hükümetinin temel anlaşmazlık noktalarını bildiren mektubunu aldı. 
     
     AB’nin desteği 
     İşte restleşmenin bu kritik aşamasında, saat 23.00’te Büyükelçilikteki yemeğe, AB zirvesinin sonuç bildirgesi ulaştı. İkinci sayfadaki bir cümle, yemekte zafer havasına yol açtı 
     "Türkiye’nin Irak’ın komşuları ve Mısır’la geliştirdiği bölgesel girişimleri destekliyoruz." 
     Başbakan Gül, gün boyu görüştüğü Avrupa liderlerine "Bizi anlayın ve destekleyin" mesajı vermiş, sonuç bildirgesinde bu desteğin vurgulanması için de bastırmıştı. 
     Şimdi bu isteğinin karşılanmasıyla hem AB ile bölge arasında bir köprü konumu elde ediyor, hem de ABD karşısında yeni bir koz elde ediyordu. 
     Avrupa, Türkiye’nin girişimlerini desteklediğine göre barış süreci işliyor demekti bu da "Derhal Amerikan askerlerine kapıyı açın" diye bastıran Washington karşısında Ankara’ya biraz daha zaman kazandırıyordu. 
     Sonuç bildirgesi "hem askeri yığınağın, hem barış girişimlerinin süreceği" şeklinde çıkınca, bir diplomat, "O halde biz de hem tezkereyi çıkarıp, hem barış çabalarını yürütebiliriz" yorumunu yaptı. 
     
     İlgi büyüktü 
     Doğrusunu söylemek gerekirse, Gül’ün gördüğü ilgi, "bir aday ülke lideri" olmasının çok ötesindeydi. 
     Birliğin Irak’a komşu tek unsuru sıfatıyla Türkiye, ağırlığı olan, görüşü alınan, önerileri önemsenen bir aday konumundaydı. 
     Gül, tehlikeyi erken sezip harekete geçmesi, ısrarlı barış çabaları ve ikna edici üslubuyla ilgi odağı oldu. Schröder, Simitis, Solana gibi Avrupa liderleri yoğun görüşme trafiğine Gül’ü dahil ettiler. BM Genel Sekreteri Annan "Çabalarınıza devam edin. Ben sonuna kadar destek olacağım" dedi. Chirac ise katıldığı toplantıdan ayrılıp Gül’le görüşmeye geldi. 
     Gül, Fransız lideriyle konuşmasına son görüşmelerini hatırlatarak başladı. Kopenhag’da Chirac "Türkiye, ABD’yi üstümüze salıyor" çıkışını yapınca Gül kızmış ve "Savaş yaklaşıyor ve ABD, destek vererek bizi kendine gebe bırakmaya çalışıyor. Oysa görüşlerimiz yakın. Aynı saftayız. Bizi itmeyin, destekleyin" demişti. 
     "O zaman harekete geçseydiniz, bugün barışa daha yakın olurduk" diye yakındı. Diğer aday ülkelere ABD’ye verdikleri destekten ötürü esip gürleyen Chirac, Gül’ün sözlerine "Gelin öyleyse yanımıza" karşılığını verdi. 
     Görüşmeden sızan bilgilere göre Gül, Almanya ve Fransa’nın savaşa koşulsuz karşı çıkan tavrının "Saddam’ı cesaretlendirdiğini" söyledi. 
     Chirac "Sizin durumunuzu anlıyoruz. Biz üzerimize düşen işbirliğini yapmaya hazırız" demekle yetindi. Schröder ise birlikte son bir girişim yapabileceklerinin işaretini verdi. 
     
     Tezkere gelir mi 
     Gül, Türkiye’yi köşeye sıkıştıran ABD karşısında korumasız kaldığı bu kritik aşamada önemli bir destek sağlayarak ayrıldı Brüksel’den... 
     Şimdi tezkerenin kaderi Washington’a giden mektuba verilecek karşılığa bağlı... Bu arada "Ne koparsam k r" diye düşünen ve "belki o arada bir gelişme olur" diye uman hükümet, bombaların yağacağı ana kadar, hem savaş hazırlığını, hem barış çabalarını sürdürmeye kararlı görünüyor. 
     



 SİYASET 



















</TEXT>
</DOC>
