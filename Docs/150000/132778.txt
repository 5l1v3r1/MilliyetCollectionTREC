<DOC>
<DOCNO> 132778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/ekonomi/eko02.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Viyana’yı yemekle fethetti 
</HEADLINE>
<TEXT>

Sosyetenin en çok ilgi gösterdiği lokantaları, diskoları, pastaneleri ve catering hizmetleriyle ünlenen Atilla Doğudan, Avusturya’da Yılın Adamı seçildi... 
     HULKİ İLGÜN 

     Lokantaları, diskoları, pastaneleri ve çeşitli havayolları şirketlerine catering hizmetleriyle Avusturya’nın en tanınmış gastronomu olarak bilinen Attila Doğudan, "Trend" dergisi tarafından "Yılın Adamı" seçildi. 
     Ailesiyle birlikte İstanbul’dan Viyana’ya göç eden Doğudan, 20 yıl önce küçük bir tatlıcı dükk nı açarak başladığı iş hayatındaki başarılar sonucu Avusturya’nın en tanınmış lokantalarını içeren bir imparatorluk kurdu. "Avusturya için çok büyüğüz, ama dünya için çok küçüğüz" diyen Doğudan’ın işyerlerinin 2002 toplam hasılatı 95 milyon euro. 44 yaşında "Yılın Adamı" seçilen Doğudan’ın şirketlerinde bin 350 kişi çalışıyor. Eski otomobil yarışçısı, şimdilerde kendisinin de pilot olarak çalıştığı havayolu şirketiyle tanınan Niki Lauda’nın "Benim tek arkadaşım" diye tanımladığı işadamının babası İbrahim Doğudan ise klasik bir "bulaşıkçılıktan milyonerliğe" öyküsünün kahramanı. 
     Çalışmaya İstanbul’da 17 yaşında bulaşıkçı olarak başlayan İbrahim Doğudan, 20 yıl sonra 15 lokanta sahibi olan ve bu arada İstanbul’un ilk diskoteklerinden "Club 33"ü açan işadamı oldu. Almanca öğrenmek için geldiği Avusturya’da aşık olan baba Doğudan, evlenerek İstanbul’a döndü. Eşiyle İstanbul’daki işlerini büyüten İbrahim Doğudan, 1969’da ailesiyle birlikte Viyana’ya göç edip, burada bir lokanta açtı. 
     Attila Doğudan ise ticari bilimler dalında yüksek öğrenimini yarım bırakarak babasından aldığı destekle ilk işyerini kurdu. 
     
     Şansı Niki ile döndü 
     Doğudan’ın şansı, onun bir gün ünlü otomobil yarışçısı Niki Lauda’ya bir diskotekte tanışmasıyla değişti. Lauda’nın havayolu şirketi "Lauda Air"in catering hizmetlerini üstlenen Doğudan’ın işleri hızla büyüyerek, dünyanın birçok merkezindeki ortaklıklarla bugünkü durumuna ulaştı. 
     Avusturya sosyetesinin en çok ilgi gösterdiği lokantaların sahibi olan Doğudan’ın ortağı ve arkadaşı Lauda, ikiz kardeşler olarak nitelediği ilişkilerini şöyle tanımlıyor 
     "O benim tek arkadaşım. O bana en yakın olan kişi, çünkü onu uzun yıllardır tanıyorum. Hem özel, hem de iş ilişkilerimiz mükemmel işliyor." 
     



 EKONOMİ 


















</TEXT>
</DOC>
