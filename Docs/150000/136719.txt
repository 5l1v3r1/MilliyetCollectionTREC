<DOC>
<DOCNO> 136719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun15.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Tavrımızı bugün sunulacak rapora göre belirleyeceğiz 
</HEADLINE>
<TEXT>

     İngiltere Dışişleri Bakanı Jack Straw, BM'nin ikinci bir karar çıkartıp Irak'a karşı güç kullanılmasının yolunu açacağına inandıklarını belirtti ve BM silah denetçilerinin başkanı Hans Blix'in bugün açıklayacağı raporun ardından İngiltere'nin de önümüzdeki günlerde sergileyecekleri tavrı belirleyeceğini bildirdi. 
     Straw, Blix'in öğleden sonra açıklayacağı raporu dinlemek üzere New York'a gitmeden önce BBC'ye verdiği demeçte, Irak'ın yapması gerekenin BM'nin 1441 sayılı kararında belirtilen hususlar konusunda aktif ve sürekli bir işbirliği olduğunu belirtti. Straw, ''ABD ile silah denetçilerinin yeni raporlarını görmek, iyice anlamak ve ondan sonra ikinci BM kararı konusunda bir sonuca ulaşmak noktasında anlaştık'' dedi. 
     Straw, Fransa, Almanya gibi bazı ülkelerin silah denetimleri için daha fazla zaman tanınması yolundaki çağrılarına ilişkin olarak, ''burada önemli olan daha fazla zaman değil, daha fazla işbirliğinin sağlanabilmesidir'' dedi. 
     BM Güvenlik Konseyi'nin gerekirse ikinci karar almaktan kaçınmayacağına inandığını da belirten Straw, BM'nin 1441 sayılı kararında bütün Güvenlik Konseyi üyesi ülkelerin imzası bulunduğunu ve bu kararın yerine getirilmesini takip etme sorumluluğunun herkese düştüğünü söyledi. 
     BM'de görev yapan bazı diplomatların ise İngiltere ve ABD'nin BM'de yarına kadar, askeri harekata olanak veren bir karar taslağı sunabileceğini savundukları belirtiliyor. 
     





</TEXT>
</DOC>
