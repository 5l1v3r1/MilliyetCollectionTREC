<DOC>
<DOCNO> 115155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/guncel/agun.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık uyudu Ata’nın filmi uçtu 
</HEADLINE>
<TEXT>

Atatürk’ün yıllar sonra gün ışığına çıkan 75 dakikalık filmi, müzayedeye gitmeyen Kültür Bakanlığı yetkilisi yüzünden 1.5 milyar liraya satıldı... 
     ELİF KORAP İstanbul 

     Atatürk’ün gün ışığına çıkmamış görüntülerinin yer aldığı film, Kültür Bakanlığı’nın ihmali yüzünden müzayedede bir işadamına satıldı. İzmir’de üç kuşaktır fotoğrafçılık yapan Leblebici ailesinden Özalp Leblebici’nin dedesinin evinde bulduğu filmi almak isteyen Kültür Bakanı Suat Çağlayan, Pera Palas’taki müzayedeye katılması için Telif Hakları ve Sinema Genel Müdürü Özcan Çetin’i görevlendirdi ve açık artırmada 10 milyar liraya kadar çıkması için de yetki verdi. Ancak Çetin, müzayedeye katılmadı. 
     
     İLGİNÇ SAVUNMA 
     Müzayedede, işadamı Selahattin Beyazıt adına Seral Ağaçbiçer adlı kişi, açılış fiyatı olan 1.5 milyar liraya filmin sahibi oldu. Çetin ise kendisini şöyle savundu "Müzayedede fiyat çok artar diye düşündük. Filmi, yanar tabanlı olduğundan ve elimizde pek çok Atatürk filmi bulunduğundan almadık. Filmi kopyalayacak olan Mimar Sinan Üniversitesi’yle de davalıyız." 
     Kültür Bakanlığı Müsteşar Yardımcısı Mümtaz İdil ise Çetin’in açıklamasının tatmin edici olmadığını belirterek, "Çok üzüldük. Konuyu inceleyeceğiz" dedi. Müzayedeye bakanlığın yanı sıra TRT, Mimar Sinan Üniversitesi, Atatürk’le ilgili çalışmalar yürüten dernek ve kuruluşlardan katılan olmaması da dikkat çekti. 
     Öte yandan Beyazıt’ın, filmi ve Atatürk’le ilgili diğer neşriyatları, Atatürk’le ilgili hazırlığını yaptığı kitabı için satın aldığı öğrenildi. 
     
Gezileri ve cenazesi var      35 mm’lik film, Atatürk’ün yurtiçi gezilerinden, cenazesinden, İsmet İnönü’nün yurtiçi gezilerinden daha önce yayımlanmış olanlardan farklı planlardan çekilmiş görüntüleri içeriyor. Film farklı uzunluklarda 6 bobinden oluşuyor. 75 dakikalık filmde müzik ve dış ses bulunuyor. 
     



 GÜNCEL 


















</TEXT>
</DOC>
