<DOC>
<DOCNO> 105949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur10.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde Sonbahar bereketi... 
</HEADLINE>
<TEXT>

     Antalya ve Fethiye'de, turizmde sonbahar bereketi yaşanıyor. 
     Akdeniz Turistik Otelciler Birliği Başkanı AKTOB Ahmet Barut, Antalya'nın en güzel ayları olan eylül, ekim ve kasımda otellerin doluluk oranının yüksek olacağını söyledi. Barut, ''Eylül ayının ilk günlerinden itibaren Antalya'daki otellerin doluluk oranı artmaya başladı'' dedi. 
     Sonbahar aylarında Antalya'ya, Avrupa'nın orta yaş grubu ile çalışan gençliğin geldiğini kaydeden Barut, bu dönemde gelen turistler paralı olduğunu ve çok fazla harcama yaptığını anlattı. 
     Sonbahar aylarında ortalama doluluğun yüzde 80'den fazla olmasının beklendiğine işaret eden Ahmet Barut, bu dönemde başta Alman turist olmak üzere Rus, Hollandalı ve Belçikalı ağırlıklı turist akışının yaşanacağını bildirdi. 
     Barut, şöyle konuştu 
     ''Antalya yöresinde sonbahar bereketi yaşanacak. Antalya'ya 8 ay içinde toplam 3 milyon 313 bin 225 bin turist geldi. Geçen yıl aynı dönemde gelen turist sayısı ise 3 milyon 66 bin 789 olarak gerçekleşmişti. Geçen yılın ilk 8 ayında 1 milyon 318 bin 296 Alman turist Antalya'ya tatile gelirken, bu rakam bu yılın aynı döneminde 1 milyon 437 bin 121 kişiye yükseldi. Alman turistten sonra en fazla Rus turist geliyor. Geçen yılın ilk 8 ayında Antalya'ya 304 bin 579 Rus turist gelirken, bu yılın aynı döneminde gelen Rus turist sayısı 399 bin 799 oldu. Rus turist sayısında yaklaşık yüzde 25 artış oldu.'' Barut, son yıllarda Antalya yöresine gelen gurbetçi turist sayısında da artış olduğunu belirterek, geçen yıl 8 ayda 143 bin 236 gurbetçi turistin tatil amacıyla Antalya'ya geldiğini, bu rakamın bu yılın aynı döneminde 156 bin 290 olduğunu söyledi. 
     Antalya'ya bu yıl sonuna kadar en kötü ihtimalle 4 milyon 750 bin turistin geleceğini kaydeden Ahmet Barut, kasım ayında doluluk oranının beklenenden yüksek olması halinde bu rakamın 5 milyon olabileceğini bildirdi. 
     
     -FETHİYE 

     Fethiye Otelciler Derneği Başkanı Yavuz Torunoğulları da Aotellerin Temmuz ayında yüzde 60 olan doluluk oranının ağustosta yüzde 100'e ulaştığını belirterek, eylül ve ekim aylarındaki rezervasyonların da iyi olduğunu dile getirdi. Otelcilerin 2002 turizm sezonuna yönelik beklentilerine büyük ölçüde ulaştıklarını kaydeden Torunoğulları, artık 3-4 ayla sınırlı kalmasını istemedikleri turizmi, 12 aya yaymayı amaçladıklarını ve tanıtım faaliyetlerine ağırlık verdiklerini söyledi. İlk etapta derneğin internet sitesini güncelleştirerek başka sitelerle linkler oluşturmak için çalışmalara başladıklarını, 4 dilde 6 bin rehber hazırlattıklarını kaydeden Torunoğulları, ''Fethiye geleceğin turizm merkezi olacak'' dedi. Ölüdeniz Turizm Geliştirme Kooperatifi Başkanı Mümtaz Kökten de, geçen iki ay otellerde tam doluluk yaşandığını, eylül ve ekim aylarında da bu durumun devam edeceğine inandıklarını söyledi. Ölüdeniz Tatil Köyü Genel Müdürü Önder Aytav, müşteri açısından bir sorunlarının bulunmadığını belirterek, yatak sıkıntısı çektiklerini kaydetti. Ekim ayı sonuna kadar boş yerlerinin olmadığını dile getiren Aytav, şimdiden 2003 sezonu için çalışmalara başladıklarını belirtti. 
     





</TEXT>
</DOC>
