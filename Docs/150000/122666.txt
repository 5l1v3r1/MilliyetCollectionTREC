<DOC>
<DOCNO> 122666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/soneko08.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası ve Hazine'den ortak açıkalama... 
</HEADLINE>
<TEXT>

     Tüm yurtdışı yerleşiklerin ve banka dışı yurtiçi yerleşiklerin mülkiyetindeki devlet iç borçlanma senetleri verileri bugünden itibaren düzenli olarak yayınlanacak. 
     Merkez Bankası ve Hazine Müsteşarlığı, tüm yurtdışı yerleşiklerin ve banka dışı yurtiçi yerleşiklerin mülkiyetindeki devlet iç borçlanma senetleri verilerinin ilanına ilişkin ortak bir açıklama yaptı. 
     Açıklamada, özellikle 2001 yılı ikinci yarısından itibaren Banka dışı yurtiçi yerleşik kesimin portföy tercihlerinde DİBS'lerin önemli bir yer tutmaya başladığı hatırlatılarak, bu gelişmeyle birlikte, banka dışı özel ve tüzel kişilerin portföy tercihlerindeki değişimin ve Hazine'nin borçlanma tabanındaki çeşitlenmenin analizi açısından, banka dışı özel ve tüzel kişilerin portföylerinde ne kadar DİBS tuttuklarına ilişkin verilere yoğun olarak ihtiyaç duyulmaya başlandığı belirtildi. 
     Finansal sistemdeki gelişmelerin kamuoyu tarafından şeffaf biçimde takibini sağlamak amacıyla, söz konusu verilerin bugünden itibaren Merkez Bankası Haftalık Basın Bülteni ile Merkez Bankası ve Hazine'nin internet sitelerinde düzenli olarak yayınlanmasına karar verildiği belirtilen açıklamada, verilerin Cuma günleri itibariyle haftalık bazda olup, 3 Mayıs 2002 tarihine kadar gittiği kaydedildi. 
     Açıklamada, şöyle denildi 
     ''Yayınlanacak veriler, tüm yurtdışı yerleşikler ve banka dışı yurtiçi yerleşikler olmak üzere iki ana başlık altında toplanmıştır. Banka dışı yurtiçi yerleşiklere ait veriler gerçek kişiler, aracı kurumlar, sigorta şirketleri ve Tasarruf Mevduatı Sigorta Fonu ve Çalışanları Tasarrufa Teşvik Hesabı hariç diğer tüzel kişilerin portföyünde bulunan DİBS'lerle, menkul kıymet yatırım fonları portföyünde bulunan DİBS'leri ayrı ayrı göstermektedir. 
     Yurtdışı yerleşiklere ait verilerin ise yurtdışı yerleşiklere saklama hizmeti veren bankaların söz konusu kişi ve kuruluşlara ait hesaplarındaki DİBS tutarını göstermektedir. Söz konusu DİBS'ler cari fiyatlarla değerlendirilmiş olup, verilerin derlenişine ilişkin detaylar, ilgili tablo dipnotlarında yer almaktadır.'' 
     





</TEXT>
</DOC>
