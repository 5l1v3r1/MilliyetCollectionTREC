<DOC>
<DOCNO> 129052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun14.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İndependent "Türk generaller Kerkük-Musul için gözdağı verdi 
</HEADLINE>
<TEXT>

     Türkiye'nin, Irak'ta olası bir savaşı önlemek için bölge ülkeleriyle temasa geçmesine karşın İsrail'in kendi yapımı Arrow füze savunma sistemini denediği belirtilirken, Türkiye'nin olası savaş durumunda Musul ve Kerkük'ü ele geçirmek için gözdağı verdiği savunuldu. 
     İngiltere'nin etkili gazetelerinden The Independent'ta Eric Silver ve James Palmer imzasıyla yer alan haberde, İsrail'in, Irak'tan gelebilecek bir Scud saldırısı olasılığına karşı Arrow anti- füze savunma sistemini denediği bildirildi. 
     İsrail Savunma Bakanı'nın, söz konusu denemeyi "gelişmekte olan balistik füze tehdidine karşı önemli bir adım" olarak tanımladığı belirtilirken, bu denemenin, sistemin beşinci denemesi olduğu ancak Tel Aviv'in güneyine bilgisayar simulasyonuyla yönlendirilen 4 Scud füzesine karşı yapılan ilk deneme olduğu da vurgulandı. 
     Öte yandan, ABD'nin bölgedeki diğer müttefiklerinin de Körfez'de bir savaşı engellemenin yollarını aradığı belirtilirken, Başbakan Abdullah Gül'ün Suriye ve Mısır temaslarına değinildi. 
     Bununla birlikte, Kuzey Irak'ta kullanılmayan havaalanında konuşlanmış Türk tanklarının fotoğraflarının Türk basınında yer aldığı anımsatılan haberde, Türk askerlerinin, bölgeye üslenmiş olan PKK'nın peşinde, Kuzey Irak'a sık sık harekat düzenlediği ancak tanıkların ve askeri yetkililerin, son haftalarda sınırı geçen asker sayısında artış olduğunu bildirdikleri savunuldu. 
     Türkiye'nin temel kaygısının, Irak'ın dağılması durumunda Kuzey Irak'ta bir Kürt devletinin meydana getirilmesi olduğu belirtilen yazıda, Ankara'nın, petrol bakımından zengin olan ve Kürtler'in eline geçebilecek olan Kerkük ve Musul'un durumunu yakından izlediği belirtildi. Üst düzey Türk generallerin ise, savaş durumunda bu şehirleri ele geçirmek için gözdağı verdikleri öne sürüldü. 
     Haberde, Suriye Devlet Başkanı Beşşar Esad ile görüşen Başbakan Gül'ün "Suriye'nin kaygılarını paylaşıyoruz. Birlikte hareket edeceğiz. Irak'ın doğal kaynakları, Irak halkına aittir. Bu konuda görüş birliği içindeyiz" sözlerine de dikkat çekildi. 
     





</TEXT>
</DOC>
