<DOC>
<DOCNO> 144035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur31.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere görüşmeleri başladı ama kürsüde şiir okunuyor 
</HEADLINE>
<TEXT>

     TBMM Genel Kurulu, yetki tezkeresinin ele alınacağı oturuma şiirlerle başladı. 
     TBMM Başkanı Bülent Arınç, oturumun açılışında, yoğun günlerin yaşandığını belirterek 21 Mart Dünya Şiir Günü dolayısıyla gündemdışı söz vereceğini söyledi. 
     AK Parti Adana Milletvekili Recep Garip, Dünya Şiir Günü ve Aşık Veysel'i anma gününe değinerek, ''Talihsizliğim böyle bir günde şiiri konuşuyor olmamızdır. Buna rağmen, savaşa karşı inadına şiir diyorum'' şeklinde konuştu. 
     Şiirin tanımlarını yapan ve Türk şairlerinden dizeler okuyan Garip'in Nazım Hikmet'in ''Yaşamak bir ağaç gibi hür ve tek başına'' dizeleri CHP'li üyelerden alkış aldı. Garip'in ardından Sezai Karakoç'un ''Yağmurlarda büyürmüş başak'' dizelerini okumasını ise AK Partililer alkışladı. Garip, kendi yazdığı bir şiiri de okuduğu konuşmasını Aşık Veysel'in ''dostlar beni hatırlasın'' dizeleriyle bitirdi. 
     
     ARINÇ'IN UYARISI 
     Garip'in kürsüye gelmesinden bir süre sonra salonda ''sükunetin sağlanması'' uyarısında bulunan TBMM Başkanı Arınç, Meclis kürsüsünün üyelerin görüşlerini dile getirdiği bir yer olduğunu belirterek, ''Burası millet iradesinin temsil edildiği yerdir'' dedi. 
     Basın localarındaki gazetecilerin fotoğraf çekmek için ayağa kalktığını gören Arınç, ''Basın localarındaki hareketlenmeden bazı arkadaşların düşüncelerini yazıyla veya pankartla ifade etmeye çalıştığını görüyorum. Böyle bir şey doğru değildir'' diye konuştu. 
     Arınç, Garip'in konuşması sırasında bazı üyelerin ''Savaşa gel, savaşa'' şeklinde laf attığını belirterek, ''Keşke bütün insanlar şiir okusa savaşa gerek kalmasa'' dedi. 
     
     ''SAVAŞA HAYIR'' DÖVİZLERİ 
     Bu sırada bazı CHP'li üyelerin, üzerinde Atatürk'ün ''Yurtta sulh, cihanda sulh'' sözü ile ''Savaşa Hayır'' yazılı CHP ambleminin de bulunduğu dövizleri masaların üzerine açtığı gözlendi. 
     Bazı CHP'liler ise ellerindeki kağıtlara ''Go home yankee'' yazarak, basın mensuplarına gösterdiler. 
     
     VEYSEL'İN UFKU 
     Kültür Bakanı Erkan Mumcu, Garip'in gündemdışı konuşmasının ardından kürsüye gelerek, amacının konuşmaya yanıt vermek olmadığını söyledi. Aşık Veysel'in ''Güzelliğin on para etmez'' şeklinde başlayan dizelerini okuyan Mumcu, insanların düşüncelerinin farklı olabileceğini, bu farklılıklardan daha iyisini bulmak için yarışmak gerektiğini söyledi. 
     Mumcu, ''İnsanlık olarak, Veysel'in bize gösterdiği ufkun çok gerisindeyiz'' dedi. 
     Gündemdışı konuşan CHP İstanbul Milletvekili Ali Rıza Gülçiçek de, Aşık Veysel'in gerçek bir Atatürk milliyetçisi ve vatansever olduğunu söyledi. Veysel'in dizelerinden örnekler veren Gülçiçek, ''Çoğumuzun görmekten aciz kaldığı gerçekleri gönül gözüyle görmüştür'' diye konuştu. 
     CHP Kahramanmaraş Milletvekili Mehmet Parlakyiğit de seçim bölgesinin sorunlarını dile getirdi. 
     





</TEXT>
</DOC>
