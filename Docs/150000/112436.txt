<DOC>
<DOCNO> 112436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/soneko14.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral "Sıkıntıların sonuna geliyoruz" 
</HEADLINE>
<TEXT>

     Maliye Bakanı Sümer Oral, ''grafik ve çubuk'' ile kaynak ortaya çıkmayacağını, kaynağın ancak programı uygulamakla yaratılabileceğini söyledi. 
     Maliye Bakanı Sümer Oral, Manisa Defterdarlığı'nı ziyaret ederek personelle ve vatandaşlarla sohbet etti. 
     Bakan Oral, gazetecilere yaptığı açıklamada, 2000 yılından bu yana uygulanan ekonomik programlar ve desteksiz seçim vaatleri ile ilgili değerlendirmelerde bulundu. 
     Vatandaşın desteğiyle 3 yıldır uygulanan ekonomik istikrar programını, belli bir seviyeye getirdiklerini anlatan Sümer Oral, şöyle konuştu 
     ''2000 yılından itibaren özellikle bütçedeki faiz ödemelerinde düşen grafiğimiz, bankalar krizi ile biraz yükselme görüldüyse de bu kısa zamanda kontrol altına alınarak yeniden düşüş eğilimine girmiştir. Bu programı en az 3 yıl daha uygulamak zorundayız. Artık programda sıkıntıların sonuna geliyoruz, büyüme hızı yüzde 4'e ulaşmaktadır. Enflasyon, program gereği düşme eğilimindedir.'' 
     
     FAİZ VE BORÇ ÖDEMELERİ 
     Bakan Sümer Oral, kamu maliyesinin ateşinin ''faiz'' olduğunu kaydederek, şöyle konuştu 
     ''Biz faiz ve borç ödemelerine giden kaynakları azalttığımız zaman, bu kaynakları eğitime ve yatırıma aktarabileceğiz. Şimdi bazıları çıkıp da, grafikten, çubuktan kaynak yaratıyor. Grafikten, çubuktan kaynak çıkmaz. İstikrar programını uygulayarak kaynak çıkar.'' Vatandaşın ekonomik program nedeniyle sıkıntı çektiğini dile getiren Oral, 3 Kasım seçimlerinde en doğru kararı vereceğini ve bu seçimlerin Türkiye'nin yararına olacağını söyledi. 
     





</TEXT>
</DOC>
