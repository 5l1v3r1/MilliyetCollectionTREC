<DOC>
<DOCNO> 144307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo15.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da gözler Gençlerbirliği maçında... 
</HEADLINE>
<TEXT>

     Erteleme maçında Galatasaray'ı yenerek moral kazanan Denizlispor, ligin başarılı ekibi Gençlerbirliği'ni de yenerek üst sıralara tırmanmak istiyor. 
     Denizlispor Genel Kaptanı Erkan Çakır, Galatasaray'ın ardından Gençlerbirliği'ni de yenerek, ''üst sıralarda yarattıkları depremi'' sürdürmek istediklerini belirtti. Çakır, şöyle konuştu 
     ''Çok zorlu bir seriye girdik. Galatasaray'ı İstanbul'da yeneceğimizi söylemiştik ve bunu başardık. Gençlerbirliği çok daha tehlikeli bir ekip. Ardından da Beşiktaş gelecek. Bu iki maçı da kayıpsız geçeceğiz. 
     Denizlispor ligde ilk 5 sırayı hedefledi. Bunun için de 3 puanlı sistemde özellikle iç saha maçlarını kayıpsız geçip, deplasmanlardan da puanla dönmek gerekiyor. Takımımız neler başarabileceğini zaten ispatladı. Galatasaray maçında olduğu gibi, Gençlerbirliği önünde de zorluğa rağmen 3 puanı alacağız. Sonra da Beşiktaş'ı düşüneceğiz.'' 23 Mart Pazar günü kendi evinde oynayacağı Gençlerbirliği maçının hazırlıklarını sürdüren yeşil-siyahlılar, bugün kampa girecek. 
     Takımda cezalı ve sakat futbolcu bulunmaması teknik heyeti sevindirirken, maçın galibiyet primi 1 milyar 250 milyon lira olarak açıklandı. 
     Denizlispor yönetimi, Gençlerbirliği maçının bilet fiyatlarını da maraton ve kale arkası tribün 3, alt kapalı tribün 5, üst kapalı tribün de 10 milyon lira olarak belirledi. 
     





</TEXT>
</DOC>
