<DOC>
<DOCNO> 105668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun05.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür balina Willy'ye ötenazi yapılması tartışılıyor... 
</HEADLINE>
<TEXT>

     Balina avının yasal olduğu iki ülkeden biri olan Norveç'te, ''Özgür Balina Willy'' filminin yıldızı katil balina Keiko'nun, sığındığı Norveç koylarında kışın hayatta kalamayacağı gerekçesiyle öldürülmesi önerisi tartışmalara yol açtı. 
     Balinanın Norveç'teki kış koşullarına uyum sağlayarak hayatta kalmak için fazla şansı bulunmadığını söyleyen balina uzmanı Nils Oeien, Keiko'nun öldürülmesinin daha iyi olacağını söyledi. 
     Bu öneri, Japonya ile birlikte balina avcılığına izin verilen iki ülkeden biri olan Norveç'te yeni bir tartışma konusu oldu. 
     Balinanın yeniden iklim koşullarına alıştırılması için çalışan ekibin başkanı Colin Baird, Norveç ajansı NTB'ye yaptığı açıklamada, Keiko'nun öldürülmesinin söz konusu olamayacağını söyledi. 
     Japonca'da ismi ''Şanslı'' anlamına gelen Keiko, 4 yıl süren ve 20 milyon dolara mal olan ''iklime yeniden alıştırma'' çalışmalarının ardından geçen yaz İzlanda'da serbest bırakılmış ve Norveç'in batısındaki Skaalvik koyuna gelmişti. 
     Serbest bırakılmadan önce bedenine yerleştirilen veriler sayesinde yeri tespit edilen 25 yaşındaki Keiko, iki gündür bölgede yüzenlerle ''şakalaşıyor''. 
     





</TEXT>
</DOC>
