<DOC>
<DOCNO> 117468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/guncel/gun10.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletten Erdoğan’a ilk ders Önce Lefkoşa sonra Atina 
</HEADLINE>
<TEXT>

     UTKU ÇAKIRÖZER, BARKIN ŞIK Ankara 

     Seçim zaferinin ardından "ilk ziyaret Atina’ya" açıklaması ve "Kıbrıs’ta Belçika modeli" gafıyla Türk dış politikasından sapma işaretleri veren AKP Genel Başkanı Recep Tayyip Erdoğan, bürokratlardan aldığı brifing sonrası "rotasını düzeltti." 
     Yunanistan ziyaretini 12 gün erteleyen ve daha önce 15 Kasım’daki KKTC’nin kuruluş yıldönümü törenlerine katılacağını açıklayan Erdoğan, Kıbrıs önerisinde de düzeltme yaparak, "Belçika modelinden sadece esinlendim. Aynısının uygulanması şart değil" dedi. Erdoğan’ın yeni gaflarını önlemek için, hükümet kurulana kadar, yabancılarla tüm temaslarına Dışişleri Bakanlığı üst düzey yetkililerinin katılacağı öğrenildi. 
     
     DENKTAŞ’IN ÖNERİSİ... 
     Dışişleri Bakanlığı Müsteşarı Uğur Ziyal ve AB Genel Sekreteri Volkan Vural, yaklaşık 10 kişilik heyetle, Erdoğan başkanlığındaki AKP Merkez Yürütme Kurulu’na iki saatlik bir brifing verdi. Brifingde AB’nin yanı sıra Kıbrıs konusunda da ayrıntılı bilgi veren bürokratlar, Türkiye’nin Kıbrıs politikasının sorunun KKTC ile Rum Kesimi liderleri arasında çözülmesi ve KKTC Cumhurbaşkanı Denktaş’ın "iki egemen devlet temelinde yeni bir ortaklık devleti kurulmasını öneren İçte İsviçre, dışta Belçika modeli’nin desteklenmesi olduğunu" vurguladı. 
     Dışişleri’nin önerisi üzerine de, Yunanistan Başbakanı Kostas Simitis’in dış politika danışmanlarıyla AKP Genel Merkezi’nde gerçekleşen görüşmeye müsteşar yardımcısı Baki İlkin, AB büyükelçilerinin akşam yemeğine de Akın Alptuna katıldı. 
     



 GÜNCEL 















</TEXT>
</DOC>
