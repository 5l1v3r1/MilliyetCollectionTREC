<DOC>
<DOCNO> 110171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/soneko04.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon ezelden beri sorun 
</HEADLINE>
<TEXT>

     Türkiye'nin 1970'li yıllardan sonra yoğun olarak yaşadığı ve adeta hayatın ayrılmaz bir parçası haline gelen yüksek enflasyon ve 1990'lardan itibaren yaşadığı ekonomik krizlerin, tarih boyunca ülkelerin en önemli sorunlarından birisi olduğu belirlendi. 
     Gaziantep Müzesi'nde uzmanların sikkelere ve mal listelerine dayanarak hazırladıkları panolarda yer alan bilgilere göre, 4 drahmiden oluşan tetradrahmi, M.Ö. VI. yüzyıldan itibaren yaşanan enflasyon ve ekonomik krize ilişkin bilgiler veriyor. 
     M.Ö. VI. yüzyılda 2 tetradrahmiye bir sığır ya da 6 küçükbaş hayvan alınıyordu. Bundan 100 yıl sonra, yani M.Ö. V. yüzyılda bir sığır ya da bir kölenin 1,5 yıllık kazancı veya 480 litre şarap almak için 8 tetradrahmi ödendi. 
     M.Ö. IV. ve III. yüzyılda bir sığır almak için gereken ve bir işçinin iki aylık kazancını ifade eden 13 tetradrahmi sayısı, M.Ö. II. yüzyılda ise 20'ye çıktı. O dönemde 20 tetradrahmi, bir askerin bir aylık kazancı olarak da kayıtlarda yer alıyor. 
     Bu durumda, M.Ö. VI. yüzyıl ile M.Ö. II. yüzyıl arasında bir inek almak için ödenen tetradrahmi sayısı 10 kat artış göstermiş. Diğer bir ifade ile ineğin bedeli yüzde 900 oranında yükselmiş. 
     
     GÜMÜŞTEN BAKIRA 
     Gaziantep Üniversitesi Fen-Edebiyat Fakültesi Tarih Bölümü Öğretim Üyesi Yrd. Doç. Dr. Rifat Ergeç, daha önce gümüşten yapılan sikkelerin, ekonomik durumun bozulmasına bağlı olarak, zamanla yerini bakır sikkelere bıraktığını söyledi. 
     Yrd. Doç. Dr. Ergeç, A.A muhabirine yaptığı açıklamada, numizmatik sikke bilimi araştırmacılarının, önceleri sikkelerin tarihi açıdan önemini ortaya koyduğunu belirterek, ''Sikkeler üzerindeki araştırmalar, bir imparatorun kaç kez tahta çıktığını, siyasi ve askeri başarılarını, bunlara bağlı aldığı unvanları, kaç kez sikke baskısı yaptırdığını, medeni hali ve yönetimi başkasıyla paylaşıp paylaşmadığını saptıyorlardı'' dedi. 
     Araştırmacıların artık sikke içerisindeki madeni alaşımlara yönelik çalışma yaptıklarını anlatan Yrd. Doç. Dr. Ergeç, şöyle devam etti 
     ''Sikkeler önceleri yalnız gümüşten yapılıyordu. Zamanla savaşlar, büyük imar faaliyetleri, halka yardımlar ve sübvansiyonlar gibi harcama kalemleri ve maliyetlerinin artması ile ortaya çıkan enflasyona bağlı olarak gümüşün içine yavaş yavaş bakır katılmaya başlandı. 
     Giderek gümüş oranı azaldı, bakır oranı yükseldi. Ardından bakır- kalay karışımı bronz, daha sonra da zamanla tamamen bakır sikkeler bastırıldı. Bu da o ülkedeki ekonominin durumunu ortaya koyuyor. Altın sikkeler imparator tahta çıktığında ve önemli olaylarda, az sayıda bastırılırdı.'' Sikkelerin gümüşten bakıra dönüşümüne, Türkiye'de 20-30 yıl önce bastırılan madeni paraların üzerindeki değer ile bugün onlardan çok daha yüksek rakamlarda olmasına rağmen ebadı küçülen ve alım gücü azalan madeni paraları örnek gösteren Yrd. Doç. Dr. Ergeç, enflasyon arttıkça sikkedeki kıymetli maden oranının azalıp, bakır oranının arttığını sözlerine ekledi. 
     





</TEXT>
</DOC>
