<DOC>
<DOCNO> 122160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur08.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gece kendinizle hesaplaşın 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Kur'an-ı Kerim'in Hz. Muhammed'e indirilmeye başlandığı gün olan Kadir Gecesi'yle ilgili şu açıklamayı yaptı "Bu gecede yapmamız gereken iş, Kur'an-ı Kerim üzerinde yoğunlaşmak ve kendimizle hesaplaşmaktır. Kadir Gecesi küçük amellerin büyük sevaplar getirdiği bir gecedir." 
     
     KADİR GECESİ 

     Günün Yorumu Prof. Dr. Beyza Bilgin 
Müslümanlar için en önemli gece. Bakara suresinde "Kuran Ramazan ayında indirildi" denilmiştir. Ayetlerin ilkinin indiği geceye de Kadir Gecesi denilmiştir. Geceye bu ismi veren sureye Hz. Peygamber Kadir ismini vermiştir. Kadir, pek değerli, muhteşem demektir. Surenin ayetleri şöyledir "Biz bu ilahi kelamı Kadir Gecesinde indirdik. Bilir misin nedir Kadir Gecesi Kadir gecesi bin aydan daha hayırlıdır. O gece melekler, Rabbinin izniyle, ilahi ilham taşıyarak bölük bölük inerler. Bu gece kurtuluştur, barıştır, ta şafak vaktine kadar." 97.Sure 
     Kadir gecesine belki Kuran'ın doğum gecesi demeliyiz. Doğum günlerimiz ailemiz için hayatlarının çok önemli dönüm noktalarıdır, o günleri hiç unutmaz, unutulmaması için kutlamalar düzenlerler. Bazı doğum günleri ise toplumların, milletlerin veya bütün insanların hayatının dönüm noktasıdır. Kuran'ın vahyolunmaya başlandığı gece böyle gecelerdendir. Kadir gecesinin bin aydan daha hayırlı oluşu, onunla gelmeye başlayan öğütlerin, insanların çaışmayı bırakıp barışa ve düzene geçmelerini sağlamış olmasındandır. Kuran'ı anlayarak ve inanarak okuyanlar, barış ve güvenlik için çalışmanın önemini anlarlar ve bu alanda kendilerinin neler yapabileceğini düşünürler, düşünmelidirler ve onu vakit geçirmeden yapmaya başlamalıdırlar. Bilinçlenmenin gerçekleşeceği bir tek gece, bilinçsizce yaşanmış bir ömrün bütün aylarından elbette hayırlıdır. 
     İşte mübarek gün ve gecenin anlamı budur. Yoksa bir günün diğerinden gün olmak bakımından farkı yoktur, tıpkı bütün insanların insan olmak bakımından birbirinin aynı, fakat insanlara verdikleri hizmetler bakımından farklı oldukları gibi. Ramazan ve hac yılın belli günlerinin ve aylarının kutlamalarıdır, Cuma gecesi de haftanın günlerinden birinin kutlanmasıdır. İlk Müslümanlar Mekke'den Medine'ye Hicret ettiklerinde Hz. Peygamber onlara bir öğretmen vermişti. Bu öğretmene her Cuma günü yeni vahiyleri ulaştırıyor, o da Müslümanlara öğretiyordu. Cuma günü namazın kısaltılıp Hutbe ile tamamlanmasının sebebi budur, halen bunu kutluyoruz. Perşembe gecesinden Cumaya hazırlanmanın sebebi budur. Tırnak kesme v.s. işlerin günlerle ve dinle ilgisi yoktur. Kadir gecesi bütün müslümanlara mübarek olsun. 
     





</TEXT>
</DOC>
