<DOC>
<DOCNO> 106178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/ekonomi/eko08.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Makro dengeler yabancıyı korkutuyor 
</HEADLINE>
<TEXT>

Ülkelerin yatırım açısından risk gruplarına ayrıldığı Economic Intelligence Unit’in araştırmasına göre Türkiye, en riskli ülkeler arasında 18’inci oldu 
     EKONOMİ SERVİSİ 

     Türkiye, iş yapma açısından en riskli 60 ülke sıralamasında Nikaragua ve Vietnam’la birlikte 18’inci sırada yer aldı. Economic Intelligence Unit, 60 ülkeyi iş yapmanın yarattığı risk faktörleri açısından sıralamaya tabi tuttu. 
     Güvenlik, siyasi istikrar, hükümetin etkinliği, yasal - düzenleyici faktörler, makro ekonomik koşullar, dış ticaret, ödemeler, vergi, işgücü piyasası, finansal politikalar ve altyapı gibi 10 farklı risk faktörüne göre ülkelerin değerlendirildiği araştırmada, ülkelerin risk faktörü 0 ile 100 arasında bir puanla belirlendi. Türkiye, 56 puan ortalama risk faktörü puanı ile 60 ülke arasında 18’inci oldu. 
     
     En az risk dış ticarette 
     Araştırmada, Türkiye’de risk faktörünün en yüksek olduğu alan 85 puanla makroekonomik dengeler olarak gösterildi. Hükümetin etkinliği 64, vergi politikaları ise 63 puanla en fazla risk yaratan konular oldu. 
     Raporda, siyasi istikrar, altyapı ve güvenlik konuları, yatırımcılara orta derecede risk yaratabilecek konular olarak öne çıktı. Araştırmada, Türkiye’de risk faktörünün en az olduğu alan ise 32 puanla dış ticaret ve ödemeler olarak açıklandı. 
     



 EKONOMİ 

















</TEXT>
</DOC>
