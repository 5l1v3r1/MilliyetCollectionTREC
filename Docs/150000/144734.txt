<DOC>
<DOCNO> 144734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun25.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, "Atatürk İdeolojisi"nden korkuyor... 
</HEADLINE>
<TEXT>

     Usame Bin Ladin'in El Kaide terör örgütü ve Taliban rejiminin, Türkiye Cumhuriyeti'nin kurucusu Kemal Atatürk'ün başardığı din ve devlet işlerinin birbirinden ayrılması konusundan, ''Atatürk İdeolojisi''nden korktuğu belirtildi. 
     ''New York Times Magazine'' adlı haftalık dergide El Kaide örgütünün kökeni ve felsefesiyle ilgili olarak yayınlanan yazıda, ''El Kaide'nin kökleri ne yoksullukta ne de Amerikan aleyhtarlığında yatıyor. Bu kökenin temeli, Hıristiyanlığın nasıl yanlışlara saptığı ve şehadetin dünyayı nasıl değiştireceğini savunan Seyyid Kutb'un fikirleridir'' denildi. 
     
     İSLAMİ TERÖRÜN HOCASI 
     ''İslami Terörün Felsefe Hocası'' başlıklı yazıda, Kutb'un, 11 Eylül saldırılarını düzenleyenlere ölmek için gerekçe sağladığı kaydedildikten sonra Kutb'un, ''Amerikan yaşam tarzında en tehlikeli unsur ne kapitalizm ne dış politika ne de kadınların özgürleşmesidir. En tehlikeli unsur din ve devlet işlerinin ayrılmasıdır'' görüşüne yer verildi. 
     Yazıda, daha sonra şöyle denildi 
     ''Kutb bu yoldaki çabalar karşısında hiddetten titrer ve hiddetinin gerekçesi olarak 'Gerçek bir İslam ülkesi olan Türkiye, laik görüşleri ta 1924 yılında benimsedi' gerçeğini zikrederdi. 
     Gerçekten de o dönemde devletin başında bulunan devrimci lider Kemal Atatürk, eski halifelik kalıntılarını lağvetmişti. Oysa Kutb halifeliği yeniden canlandırabilmek için var gücüyle çalışıyordu. 
     Türkler bu yolla İslami bir devlet fikrini kökten yıkmış oluyorlardı. Kutb'un en çok kaygı duyduğu şey, laik reformların öteki Müslüman ülkelere de sıçraması halinde, İslamiyetin, devletten ayrılarak köşeye sıkışacağıydı. Bunun sonucu olarak gerçek İslam, kısmi İslam haline dönüşecekti ve Kutb'a göre kısmi İslamın varolması söz konusu değildi.'' 
     





</TEXT>
</DOC>
