<DOC>
<DOCNO> 115303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur09.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Lideri belli olmayan partilere dünya itibar etmez" 
</HEADLINE>
<TEXT>

     Devlet Bakanı Mehmet Keçeciler, lideri belli olmayan partilere dünyanın itibar etmeyeceğini söyledi. 
     Keçeciler, partisinin Konya'nın Kadınhanı İlçe Merkezi önünde yaptığı konuşmada, vatandaşın liderini bildiği partiye oy vermek istediğini belirtti. Keçeciler, ''Başbakan Bülent Ecevit de seçimden önce görevinden ayrılsın da herkes DSP'nin başbakan adayını görsün'' dedi. 
     Türkiye'nin AB'ye girmesi durumunda çiftçilerin daha güzel imkanlara kavuşacağını dile getiren Keçeciler, dekar başına 13 milyon 500 bin lira olan doğrudan gelir desteğinin de üyelikten sonra artarak Avrupa ülkeleri seviyesine çıkacağını kaydetti. 
     Keçeciler, Türkiye'nin, ABD'nin Irak'a düzenlemek istediği askeri operasyona destek vermemesi gerektiğini de söyledi. 
     Türk askerinin böyle bir operasyonda kullanılmasının yanlış olacağını belirten Keçeciler, olası bir savaşta Türkiye'nin Irak ile ticari ilişkilerinin kesilmesi nedeniyle büyük zarara uğrayacağını anlattı. 
     Körfez Savaşı sırasında Turgut Özal ile beraber Türkiye'nin hakkını aradıklarını ve ülkenin girdiği zararı telafi ettiklerini bildiren Keçeciler, ''Bunu herkes yapamaz. Lideri belli olmayan partilere dünya itibar etmez. Bu partilere siz de oy vermeyin. Bunlar ülkenin hakkını arayamazlar. Çifte vatandaşlığı olanlara da dünya itibar etmez'' dedi. 
     Keçeciler, partisinin 16 Konya milletvekili adayını da tanıtarak vatandaşlardan oy istedi. 
     





</TEXT>
</DOC>
