<DOC>
<DOCNO> 116293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/spo02.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TAHRİK 
</HEADLINE>
<TEXT>

Panathinaikoslu taraftarlar, Galatasaray ve Kıbrıs bayrağı açınca ortalık karıştı. Yunanlılar, stadı gezen bakanlara da sandalye attı 
     PANATHİNAİKOSLU taraftarlar, maç öncesi yaşanan dostluk gösterilerine gölge düşürdü. 1500 civarında Yunanlı seyirci, büyük güvenlik önlemleri altında stada alınırken, tribünlere girer girmez tahriklere başladılar. Bazı Panathinaikosluların, Galatasaray ve Kıbrıs bayrakları açması, bazılarının da göğsüne 2008 ortaklığını istemeyen yazılar yazması ile ortam gerildi. Yunanlılar’ın sürekli çirkin hareketler de yapması üzerine, bulundukları tribünlere yabancı madde yağmaya başladı. 
     FENERBAHÇE tribünlerinden gelen maddeler sonucu, bazı Yunanlılar’ın hafif yaralandıkları görüldü. Polisin telkinleriyle, ortalık sakinleşirken, iki ülkenin dışişleri bakanı Şükrü Sina Gürel ile Papandreu stadı gezmeye başladı. Sarı - Lacivertli tribünlerden alkış alan bu hareket, Panathinaikos bölümüne geldiğinde saldırganlığa dönüştü. Yunanlılar, söktükleri sandalyeleri bakanların üzerine atmaya başladı. Gürel ile Papandreu hemen korumaya alınırken, bazı ayran kutuları delegasyona isabet etti. 
     GÜREL ile Papandreu, Yunan saldırısı üzerine geriye dönmek zorunda kaldı. Panathinaikoslular da taşkınlıklarına ve Galatasaray ile Kıbrıs bayraklarını açarak tahrike devam ettiler. Bu arada Fenerbahçeli taraftarlar da maçtan önce maraton tribününe, atı üzerindeki Fatih Sultan Mehmet resmi bulunan ve "İstanbul Since 1453 ve kill for you" yazıları bulunan bir pankart astılar. Ancak UEFA gözlemcisi, bu pankartın kaldırılmasını, aksi takdirde maçı oynatmayacağını bildirdi. Bunun üzerine pankart indirildi. 
     
LORANT'A ÖFKE      Şükrü Saracoğlu’nu dolduran Sarı-Lacivertli taraftarlar, maçtan sonra Alman teknik direktörü protesto edip, istifaya çağırdılar 
     Çöp sepeti atıldı 
     ŞÜKRÜ Saracoğlu’nu tamamen dolduran Fenerbahçeli taraftarlar, maçın bitiş düdüğüyle birlikte, "Lorant istifa" diye tempo tutarak, Alman teknik adamı protesto etti. Werner Lorant, çıkış kapısına yöneldiğinde maratonun alt bölümünden kendisine çöp sepeti fırlatıldı. Alman hoca, seyircinin tepkisiyle ilgili yorum yapmaktan kaçındı. 
     
     Kendini savundu 
     TECRÜBELİ hoca, iyi oynadıklarını iddia edip, "Üç gol şansı bulduk, birini attık. İlk yarıda galip duruma geçmeliydik. Yine de ikinci gol için her şeyi yaptık. Son pozisyon gol mü bilemiyorum" dedi. Oyuncu seçimi ve taktiğini savunan Lorant, "İyisini yaptım. Rapajc’in performansı beklentinin altında kaldı. Şansımız sürüyor" diye konuştu. 
     
Göze BATANLAR      WASHİNGTON Kendisine iyi pozisyon hazırlamasına rağmen mutlak iki golü harcayarak, beraberlikte önemli rol oynadı. 
     TUNCAY Genç oyuncu ilk yarıda sağ çizgide, ikinci 45 dakikada solda görev yaptı. Her iki yerde de iyi mücadele etti. 
     ORTEGA İlk yarıda bazen top ezmesine rağmen büyük çaba sarfetti. Çok faul yapıldı, ama son dakikaya kadar inat etti. 
     CEYHUN Geçmiş maçların aksine kötü günündeydi. Topları iyi kullanamadı. 90 dakika boyunca sadece bir kez kaleyi düşündü. 
     BASİNAS Panathinaikos’un oyun süresince en çalışkan isimlerindendi. Çok şık bir gol atarken, takımını her an ateşledi. 
     
Ayıp ettiler      PANATHİNAİKOS taraftarları Şükrü Saracoğlu’nun altını üstüne getirdiler. 1500 Yunanlı seyirci 600’e yakın koltuğu kırarken, tribünlerdeki tuvaletleri de tahrip etti. Bunun üzerine harekete geçen Fenerbahçe yönetimi Avusturyalı gözlemci Capl’e rapor tutturdu ve Panathinaikos’tan tazminat talep etti. Fotoğraflar Serkan Hacıoğlu 
     
     Maçın adamı 
Hep savaştı      KAPTAN Ogün özellikle ikinci yarıda tecrübesini konuşturdu. Fenerbahçe’nin gol için yüklendiği dakikalarda defansını boş bırakmayan, Yunan kontrataklarında hep ilk topu basan Ogün, bir anlamda rakibe ikinci gol şansını tanımadı. Ogün soğukkanlılığı ile de boş alanlarda hata yapmadı. 
     
NOTLAR      Barış protokolu 
     MAÇTAN önce iki ülke Olimpik Barış Bildirgesi protokolü imzalandı. Törene Papandreu, Şükrü Sina Gürel, iki kulübün başkanları, teknik direktörleri ve kaptanları katıldı. Futbol Federasyonu adına Ata Aksu ile Yunan Federasyon Başkanı Vasilis Gagatsis de protokolü imzaladı. 
     
     Bize de yapın’ 
     KONUK yöneticiler, gezdikleri stadı çok beğenince, Fenerbahçe yönetimine "Küçüğünü bize de yapın, parasını verelim" dediler. Sarı-Lacivertliler, teklifi kabul edince, iki kulüp anahtar teslim inşaatta anlaştılar. 
     
     Süper önlem 
     İSTANBUL emniyeti, bomba uzmanları, siyasi polisleri ve tüm bünyesiyle alarma geçti. 300 kadar sivil polis saha içinde görev yaptı. 2000 resmi polis de stadda ve çevrede güvenliği sağladı. 
     
     Sopa yasak 
     GÜVENLİK güçleri, stada bayrak sopası sokulmasına izin vermedi. Tribünlerde kar maskeli Fenerliler çoğunluktaydı. 
     
     Köpek de girdi 
     MAÇIN en ilginç konuklarından biri köpekti. Stada kucağında küçük köpeğiyle gelen Yunan ALFA TV’nin muhabirine izin verildi. 
     
     Patrik’i ziyaret 
     PANATHİNAİKOS Başkanı Aggelos Pilippidis ile altı futbolcu, maç öncesi Fener Patriki Bartholomeos’un elini öptü ve ardından mum yakarak dua etti. Bartholomeos, oyunculara birer haç, başkana da plaket verdi. 
     
     Galibiyeti unuttu 
     FENERBAHÇE, ligde Altay galibiyetinin ardından oynadığı üçüncü resmi maçında da galip gelemeyerek, hayal kırıklığı yarattı. Sarı-Lacivertli ekip, İzmir’deki maçın ardından seyircisiz oynadığı Adana ile de evinde 1-1 berabere kalmıştı. 
     
     Ortega’ya ilk kart 
     ARJANTİNLİ yıldız, Sarı - Lacivertli forma altında ilk kez kart gördü. Soğukkanlı tavırlarıyla tanınan Ortega, ikinci yarıda kendisine yapılan bir faulün ardından hakeme "Neden kart göstermiyorsun" diyerek, ısrarla sitemde bulununca sarı kart aldı. 
     
     Anonsla uyarı 
     MAÇTAN iki saat öncesine kadar sürekli anons yapılarak karaborsacılardan bilet alınmaması istedi. Taraftarlara gişelerden bilet satışının devam ettiği duyuruldu. 
     
     Büyük fırsat 
     3 Kasım’daki seçimlere katılacak partiler de, stadın çevresine karargah kurdu. Parti otobüsleri ilginç anonslarla Fenerbahçe’ye başarılar dilediler. 
     



 SPOR 





























</TEXT>
</DOC>
