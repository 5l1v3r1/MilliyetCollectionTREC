<DOC>
<DOCNO> 131695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sonspo01.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Beschastnykh bize çok yararlı olacak..." 
</HEADLINE>
<TEXT>

     Antalya'da düzenlenen ''Efes Pilsen Cup 2 Turnuvası''nda Trabzonspor'a 2-1 yenilen Fenerbahçe'nin Teknik Sorumlusu Oğuz Çetin, ''Kupa finalinde Türkiye Ligi'nden tipik bir maç izledik'' dedi. 
     Ligde de maçların bu şekilde olacağını ve agresif rakiplerle karşılacaklarını vurgulayan Çetin, ''Bu tip maçlara daha bilinçli hazırlanmamız gerekiyor. Maçın hiçbir döneminde disiplinden kopmamalı ve konsantrasyon kaybı yaşamamalıyız. Kritik dakikalarda bu yine oldu. Takımımın beğenmediğim yönü bu'' diye konuştu. 
     Futbolcularını hakem, rakip oyuncular ve taraftarla karşı karşıya gelmemesi konusunda sık sık uyardığına dikkati çeken Çetin, şunları söyledi 
     ''Kamp döneminde yapılan ağır yükleme, finaldeki rakibin Trabzonspor olması ortamı gerdi. Ancak bu tip görüntüler hiçbir zaman olmamalı. Trabzonspor riskli oynadı ve kazandı. Ligde düşündüğümüz her şey yerine gelecek.'' 
     
     YENİ TRANSFERLER VE ORTEGA 
     Teknik sorumlu Çetin, yeni transferleri Rus oyuncu Beschastnykh'in yere sağlam basan, kuvvetli ve dinamik bir oyuncu olduğunu belirterek, ''Tam düşündüğüm gibi bize çok yararlı olacak bir oyuncu'' dedi. 
     Erhan Albayrak'ın fiziksel olarak zamana ihtiyacının olduğunu belirten Çetin, ''Ortega'yı fizik olarak iyi buldum. Maç içinde hareketli ve diriydi'' diye konuştu. 
     Çetin, Ceyhun ve Ortega arasındaki sürtüşmeyle ilgili bir soruya ise ''İki futbolcu da benim için çok değerli. Önemli nokta sistem ve bundan kesinlikle taviz vermeyeceğim'' diyerek cevap verdi. 
     





</TEXT>
</DOC>
