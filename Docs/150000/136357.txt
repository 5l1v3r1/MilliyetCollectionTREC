<DOC>
<DOCNO> 136357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/aeko.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede cezai sorumluluk kalkacak 
</HEADLINE>
<TEXT>

Başbakan Yardımcısı Şener, özelleştirme uygulamalarında cezai sorumluluğu kaldıracak bir Anayasa değişikliği üzerinde çalıştıklarını belirtti 
     SEÇKİN ÜREY 
ANKARA 

     Başbakan Yardımcısı Abdüllatif Şener, özelleştirme uygulamalarından dolayı cezai sorumluluk kabul edilememesi ve soruşturma açılamamasını düzenleyecek bir Anayasa değişikliği üzerinde çalıştıklarını söyledi. 
     ABD Hazine Bakan Yardımcısı John Taylor’la Türkiye’ye ikinci gelişinde görüşmemelerinin nedenini "Cumartesi’ye randevu verebileceğimi söyledim. O gün ayrılmak istiyormuş" diye açıklayan Şener, "Olaylar, ortaya çıkmasıyla birlikte farklı anlamlar kazanabilir. Kazançlar ve zararlar değişebilir" dedi. 
     Milliyet’in sorularını yanıtlayan Şener, Almanya’da özelleştirmenin üzerinde çalıştıkları Anayasa değişikliğiyle aynı biçimde yapıldığını söyledi. Şener, "17 yıldır özelleştirme yapılamıyor. Sadece yüzde 8’inde başarı sağlandı ve 8 milyar dolar gelir elde edildi. Kimse korkudan imza atamıyor. İşler yürümüyor. Engelleri kaldırmamız ve hızlı bir özelleştirme yapmamız lazım" dedi. 
     Tüpraş ile Petkim gibi stratejik önem taşıyan tesislerin ihalelerinde "şaibe yorumu" yapılabildiği yönünde soru üzerine Şener, "Petkim plastik üretiyor. Bunların nesi stratejik. Türkiye en önemli silah sistemlerini yurtdışından alıyor. Onlar stratejik değil mi " diye konuştu. 
     
     IMF sormayı bıraktı 
     AKP iktidarından sonra IMF’nin Türkiye’ye geldiğinde sürekli özelleştirmeyi sorduğunu söyleyen Şener, "Özelleştirme programı açıklandıktan sonra yaptığımız görüşmede, özelleştirme en az yer tutan konuydu. Soru sormayı bıraktılar" dedi. Özelleştirme İdaresi Başkanı ÖİB Turgut Bozkurt’un önceki gün Hazine’de yapılan toplantılara katıldığını belirten Şener, "Bana özelleştirmenin en rahat geçen konu olduğunu anlattı. Ben onların hayallerinin ötesinde bir program hazırladım" dedi. 
     
     ÖİB’ye isim önerisi geldi 
     Bozkurt’un görevden alınacağına dair spekülasyonların bulunduğunu ve kulislerde bazı isimlerin konuşulduğunun hatırlatılması üzerine Şener, "Bahsettiğiniz isimler bana önerildi. Bu onlara teklif gitti anlamına gelmiyor" dedi. Şener, "Özelleştirmeyi sürdüren benim irademdir. Mekanizmalar başlarında bulunanın talimatlarıyla işlemek zorundadır. Buna uyum sağlayamayan gider" diye konuştu. 
     
Tezkere oyunu Yalçınbayır kullandı      ABD’li askeri personelin üs ve limanların modernizasyonu için Türkiye’ye gelmesini onaylayan tezkere ile ilgili AKP’deki brifinge katılmayan ve Meclis’e oy vermek için gitmeyen Şener, "Olası Irak savaşı hakkında ne düşünüyorsunuz " sorusuna, şu yanıtı verdi 
     "Zaten partide de Genel Kurul’da da ne konuşulacağını biliyordum. Ben vekaletimi Ertuğrul Yalçınbayır’a verdim. Ona ne yönde oy kullanacağı konusunda bir şey söylemedim. Oylamadan sonra ne benim oyumu ne de onun oyunu sordum. Ne yaptı bilmiyorum." 
     Başbakan Yardımcısı Ertuğrul Yalçınbayır, Bakanlar Kurulu’nun savaş karşıtı tavrını net şekilde ortaya koyan tek üyesi olmuştu. AKP, tezkere oylamasında Meclis’e gelmeyenlerle birlikte 44 fire vermişti. 
     
Taylor ne zaman rakamdan bahsetse konuyu kapattım’      Şener, ABD ile yürütülen ekonomik yardım paketiyle ilgili soruları da yanıtladı. Şu aşamada rakam konuşmanın doğru olmadığını söyleyen Şener, ABD Hazine Bakan Yardımcısı John Taylor, Türkiye’ye ilk defa geldiğinde yaptıkları görüşmede Taylor ne zaman rakam konusunu açmak istese kendisinin kapattığını belirtti. 
     Şener, "Çünkü olaylar, ortaya çıkmasıyla birlikte farklı anlamlar kazanabilir. Kazançlar ve zararlar değişebilir" dedi. Taylor’la Türkiye’ye ikinci gelişinde görüşmediğini ama kendisine bağlı DPT’nin toplantılara katıldığını söyleyen Şener, "Bu seferde cumartesi gününe randevu verebileceğimi söyledim. Ama o gün Türkiye’den ayrılmak istiyormuş" dedi. 
     Şener, savaş olduğu takdirde işin dışında kalmanın sorumlu bir siyaset anlayışına uymayacağını ifade etti. Şener, "Yanıbaşımızda olacak şeyler bizi bugünde yarında etkileyecek. Yanımızda olup bitecek hadiselerde gücümüzün ve etkimizin olması lazım" diye konuştu. 
     
Ali Babacan’la sadece kararname sorunu yaşadık’      Başbakan Yardımcısı Abdüllatif Şener, hükümetin ekomiden sorumlu en önemli ismi olmasına rağmen son günlerde ön plana çıkmıyor. Olası Irak savaşında Türkiye’nin uğrayacağı zararlara ilişkin olarak ABD ile yapılan ekonomik destek toplantılarının ikinci tur toplantıları, Maliye Bakanı Kemal Unakıtan ile Devlet Bakanı Kürşad Tüzmen’in katılımı ve Devlet Bakanı Ali Babacan’ın koordinasyonunda gerçekleşti. Şener, ilk turda yapılan görüşmelere katılırken, kendisine bağlı Devlet Planlama Teşkilatı’nın DPT kilit rol oynadığı görüşmelerin, geçen hafta gerçekleştirilen ikinci turuna katılmadı. 
     Şener, Devlet Bakanı Ali Babacan ile aralarında sorun bulunduğu yönünde yazılar çıktığının belirtilmesi üzerine şunları söyledi 
     "Böyle yorumlara katılmıyorum. Uyumlu bir çalışma içindeyiz. Sadece Yatırım Ortamının İyiliştirilmesi Koordinasyon Kurulu’yla ilgili bir kararnamede fikir ayrılığı yaşadık. Ben sekreteryanın DPT’de olması gerektiğini söyledim. Bu nedenle kararnameyi imzalamadım. Zaten sonra da imzaladım." 
     



 EKONOMİ 




















</TEXT>
</DOC>
