<DOC>
<DOCNO> 113650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun02.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA uyardı El Kaide yine vurabilir 
</HEADLINE>
<TEXT>

     ABD Merkezi Haberalma Teşkilatı CIA'nın başkanı George Tenet, 11 Eylül saldırılarını önlemede istihbarat başarısızlığıyla suçlanan kurumunu savunurken, terör örgütü El Kaide'nin çok yakında Amerikan topraklarında veya yurtdışındaki Amerikan hedeflerine yönelik yeni saldırılar düzenleyebileceği uyarısında bulundu. 
     Tenet, Federal Soruşturma Bürosu FBI Başkanı Robert Mueller ile birlikte, ABD Temsilciler Meclisi ve Senatosu'nun, 11 Eylül saldırılarındaki istihbarat başarısızlığını araştırmak üzere kurulan ortak komisyonunun sorularını, kongredeki bir oturumda yanıtladı. 
     ABD Başkanı George W. Bush ve babası eski Başkan George Bush'a yakınlığıyla bilinen, eski Başkan Bill Clinton döneminin de CIA Başkanı olan Tenet, "El Kaide'nin yeniden eyleme geçme safhasında olduğu varsayımını ciddiye almalısınız. El Kaide bizi yine hem evimizde hem de denizaşırı vurmayı hedefliyor" dedi. 
     Kuveyt, Endonezya ve Yemen'deki son saldırılara dikkat çeken Tenet, şunları kaydetti 
     "11 Eylül'den öğrendiğimiz şey, Amerikan topraklarında başka bir saldırı girişiminin olacağıdır. El Kaide'nin ABD içinde, çok sayıda ve eş zamanlı saldırıları planlıyor olması mümkün. Biz düşmanız ve bu insanlar bizi kendi topraklarımız içinde incitmek istiyor." Tenet, daha sonra Beyaz Saray'a bağlı İç Güvenlik Ofisi'nin başı Tom Ridge ile bir araya gelerek, alınacak savunma önlemlerini görüştü. 
     Tenet'ın uyarılarına karşın, ülke çapında tehdit alarmı halen "sarı" düzeyinde bulunuyor. Tehdit riski yükseldiği zaman, bu alarm durumu "turuncu"ya çıkarılıyor. Sarı, 5 yüksek düzeyli tehdit düzeyinin üçüncüsü olarak biliniyor. 
     TENET KURUMUNU SAVUNDU 
     Tenet, Usame bin Ladin'in, ticari uçaklarla bir saldırı düzenleme planına ilişkin çok belirsiz bazı istihbarat bilgilerinin ellerine ulaştığını itiraf ederken, bilgilerin yetersiz olduğuna işaret etti. 
     CIA Başkanı, kurumunun başarılarına da işaret etti ve Ortadoğu'daki pek çok yerde, Ürdün'de, Yemen'de bazı saldırıların önlendiğini, ancak bunların çeşitli nedenlerle açıklanamamasından dolayı CIA'nın gereken takdiri göremediğini söyledi. Tenet, CIA'nın Soğuk Savaş sonrasında bütçesinin yüzde 18'ini ve personelinin yüzde 16'sını kaybettiğini de vurguladı. 
     ABD'de istihbarat kurumları, 11 Eylül öncesinde izleme listesinde bulunan teröristlerin ülkeye girişinin engellenememesi dolayısıyla eleştiriliyor. Tenet ise kurumunun, Ocak 2000 tarihinde FBI'a, 11 Eylül'de uçak kaçıran teröristlerden biri olan Halid El-Midhar hakkında uyarıda bulunduğunu ve CIA'nın dış operasyonlardan sorumlu olduğunu söyleyerek kurumu savundu. 
     FBI Başkanı Robert Mueller'ın ise daha uzlaşmacı bir tonda konuştuğu gözlendi. Mueller saldırıların, ABD'nin terörizm karşıtı çabalarındaki zayıflığa işaret ettiğini söyledi. 
     





</TEXT>
</DOC>
