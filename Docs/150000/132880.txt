<DOC>
<DOCNO> 132880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun18.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton anılarını yazıyor... 
</HEADLINE>
<TEXT>

     Eski ABD Başkanı Bill Clinton'ın anılarını anlattığı bir kitap yazdığını ve kitabı bu yıl sonuna yetiştirmeye çalıştığı bildirildi. 
     Kitap vaktinde tamamlandığı takdirde 2003 Noelinde satışa sunulacak. Ancak anılarını yazması için Clinton'a 2001 yılında 12 milyon dolar avans vermiş olan Random House Inc'in sahibi Alfred Knopf adına açıklamada bulunan sözcüsü, ''bu varsayımın biraz fazla iyimser olduğunu'' söyledi. 
     Sözcü, ''Clinton'ın hazırladığı müsveddeler henüz bize teslim edilmedi. Bu açıdan bir zamanlama yapmak mümkün değil. Fakat bana sorarsanız, ben kitabın 2004 yılı sonbaharında piyasaya çıkacağını söyleyebilirim'' diye konuştu. 
     Clinton'ın kitabını kendisine yardım edecek profesyonel yazar ya da gazeteci olmadan yazdığı belirtiliyor. Çalışmalarıyla ilgili olarak konuşan Clinton, ''Dün gece geç saatlere kadar çalıştım. Bu olay beni öldürüyor'' dedi. Clinton, ''her şeyi saklama gibi bir huyu olduğunu, bunları tasnif etmenin ise zaman aldığını'' söyledi. 
     ''Sakladığı şeyler arasında Amerikan lejyon madalyasıyla ilgili olarak yazdığı yazının da bulunduğunu'' belirten Clinton, ''16 yaşındayken kaleme aldığı bu yazı sayesinde, 1963 yılında Beyaz Saray'da o zamanki başkan John F. Kennedy ile fotoğraf çektirme hakkı elde ettiğini'' hatırlattı. Clinton, ''Annemin bana üniversitedeyken yazdığı mektupları bile saklamışım'' diye konuştu. 
     Clinton'ın, kitabı konusunda ''Vanity Fair'' dergisi yazarlarından Robert Sam Anson ile işbirliği yapabileceği belirtiliyor. 
     





</TEXT>
</DOC>
