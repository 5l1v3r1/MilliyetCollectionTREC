<DOC>
<DOCNO> 117356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun21.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları dünya basınında... 
</HEADLINE>
<TEXT>

     Belçika'nın le Soir gazetesi, ''Türkiye'deki seçimlerden sonra, AK Parti Genel Başkanı Recep Tayyip Erdoğan'a bir şans tanımak konusunda tüm kesimlerin mutabık olduğunu'' yazdı. 
     Seçim sonuçlarının borsayı hareketlendirdiğini, işverenleri memnun ettiğini ve Türk Silahlı Kuvvetleri'nin de bu sonuçlara saygı göstereceğini duyurduğunu belirten gazete, Avrupalıların kutlama mesajlarının birbirini izlediğini anlatarak, Erdoğan'ın, ''milletvekili olamadığı halde, bir başbakan gibi davrandığını ve öyle kabul edildiğini'' ifade etti. 
     Erdoğan'ın, ''Kıbrıs'ta somut bir çözüm önerisini gündeme getiren ilk Türk lider olduğunu'' yazan gazete, ''son derece karmaşık ama mükemmel bir federasyon sistemi'' olan ''Belçika modeli'' üzerinde durulacağını anlattı. 
     
     FINANCIAL TIMES 
     İngiltere'de yayınlanan Financial Times gazetesi, AK Parti lideri Erdoğan'ın en çok kendisine ''hala İslamcı mısınız '' diye sorulmasına ''sinirlendiğini'' belirtirken, ''bu nedenle de sık sık laik pozisyonunu teyit etme gereği duyuyor'' yorumunda bulundu. 
     ''AK Parti'nin laik kesimin yaşam tarzına ve laik devlet yapısına saygıyla sahip çıkacağına dair sözlerinin yanı sıra yıpranmış Türk ekonomisini ayağa kaldırmanın sözünü de verdiğini'' belirten Financial Times, tek başına iktidar olmanın da Erdoğan ve partisi açısından avantaj olacağını yazdı. 
     ''AK Parti'nin yenilikçi bir programının olduğunu, eğitimli ve modern dünyanın işleyişini tanıyan kadroya sahip olduğunu'' belirten gazete, batılı bir diplomatın, AK Parti'nin durumunu, ''bütün soruların yanıtlarını bilmiyorsa bile, hiç değilse doğru soruları sormayı biliyor'' diye özetlediğini bildirdi. 
     ''AK Parti hükümetinin gerekirse ABD'nin Irak operasyonuna gönülsüzce de olsa destek vermekten de kaçınmayacağını'' öne süren gazete, ''parti, üniversitelerdeki türban yasağını kaldırmak için de acele etmeyecektir'' ifadesini kullandı. 
     AK Parti'nin elde ettiği zafer, Fransız Le Figaro gazetesinde de geniş yer aldı. Le Figaro, Genelkurmay Başkanı Orgeneral Hilmi Özkök'ün açıklamalarına ayrıntılı yer verdiği haberde, ''laik değerlerin koruyucusu ordunun, AK Parti'nin başarısını onayladığı'' yorumunu yaptı. 
     AK Parti liderinin, Türkiye'nin AB'den tam üyelik müzakereleri için tarihi alma konusunda Avrupa başkentlerine yapacağı ziyarete dikkat çekilen haberde, mali piyasaların seçim sonuçlarını olumlu karşıladığı hatırlatıldı. 
     Almanya'da yayınlanan Frankfurter Allgemeine Zeitung gazetesi de ''AK Parti Hazırlıklı'' başlığıyla verdiği haberde, Erdoğan'ın yeni oluşturacağı kabineye çok sayıda tecrübeli politikacıyı alabileceğini yazdı. 
     
     JAPON BASINI 
     Japonya'nın 8 milyon tirajlı ikinci büyük gazetesi Asahi Shimbun'un, ''Türkiye Genel Seçimleri. Ortadoğu'da Yeni Rüzgarlar Esecek mi '' başlığını taşıyan başyazısında, ''Türkiye Cumhuriyeti'nin uzun tarihinde, böylesi bir değişime çok nadir rastlanır'' denildi. 
     ''Seçmenlerin AK Parti'ye yöneliminin, doğu ve batı medeniyetlerinin birleşim noktası konumunun yarattığı sıkıntıdan da kaynaklanmış olabileceği'' ifade edilen yazıda, ''Arap ülkelerinden Türkiye'ye girildiğinde, bir İslam ülkesinden ziyade Avrupa ülkesine gelinmiş hissi verir'' denildi. 
     ''Türkiye'nin, Arap dünyasından farklı olduğu ve demokratikleşme konusunda diğer İslam ülkelerinin önünde bulunduğu'' kaydedilen yazıda, ''Yeni hükümet, ılımlı bir İslam devleti modelini ortaya koyuyor. Eğer ekonomik alanda da başarılı olursa uluslararası toplumdan büyük takdir toplayacağı kesin'' ifadesi kullanıldı. 
     3 milyon tirajlı Nihon Keizai Shimbun gazetesinin, ''Türk İnsanının Seçiminde Dini Yön Ağır Bastı'' başlıklı başyazısında ise ''Merak edilen konu, AK Parti'nin nereye kadar İslam diniyle ilişkisi olduğu'' denildi. 
     Ülkenin en yüksek tirajlı gazetesi Yomiuri Shimbun'da ''AK Parti Dünyeviler ile Kaynaşıyor'' başlıklı haberde de AK Parti Genel Başkanı Erdoğan ile CHP Genel Başkanı Deniz Baykal'ın görüştüğü belirtilerek, ''Erdoğan bu davranışıyla dünyevi yönetimlerin sürdürdükleri politikaları vurgulayarak, dünyeviler ile kaynaşma içinde olacağını ortaya koydu'' yorumunda bulunuldu. 
     





</TEXT>
</DOC>
