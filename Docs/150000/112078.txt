<DOC>
<DOCNO> 112078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur17.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, 12 Eylül yasalarından birini iptal etti 
</HEADLINE>
<TEXT>

     Anayasa Mahkemesi, 12 Eylül döneminde çıkarılan yasaların Anayasa'ya aykırılıklarının öne sürülemeyeceğini düzenleyen Anayasa maddesinin yürürlükten kaldırılmasından sonra, ilk kez bu dönemde çıkarılan bir yasa hükmünü iptal etti. 
     Danıştay 12. Dairesi ve Ankara 9. İdare Mahkemesi, 2495 sayılı Bazı Kurum ve Kuruluşların Korunması ve Güvenliklerinin Sağlanması Hakkında Kanun'un 16. maddesinin 1. fıkrasının h bendinin Anayasa'ya aykırı olduğunu ileri sürerek, iptali istemiyle Anayasa Mahkemesi'ne götürdü. 
     Başvuruları değerlendiren Anayasa Mahkemesi, yasanın söz konusu hükmünü iptal etti. 
     Özel güvelik teşkilatında çalışacak personelde aranacak şartları düzenleyen yasa maddesinin iptal edilen hükmü, yapılacak soruşturma sonunda başvuru tarihine göre son 5 yıl içinde herhangi bir siyasi partiye üye olmayan veya siyasi partinin organları veya bağlı kuruluşlarında görev yapmayan kişilerin, özel güvenlik teşkilatlarında çalışabileceklerini düzenliyordu. 
     12 Eylül döneminde çıkarılan yasaların Anayasa'ya aykırılıklarının öne sürülemeyeceğini düzenleyen Anayasa'nın geçici 15. maddesinin 3. fıkrası yürürlükten kaldırılmış, buna ilişkin kanun 17 Ekim 2001 tarihinde Resmi Gazete'de yayımlanarak yürürlüğe girmişti. 
     





</TEXT>
</DOC>
