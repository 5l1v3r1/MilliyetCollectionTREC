<DOC>
<DOCNO> 135349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/ekonomi/eko05a.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan KOBİ’lere kefil olacak bir fon kuracağız 
</HEADLINE>
<TEXT>

Bakan Babacan, Kredi Garanti Fonu adındaki yeni fonun kefil olmasıyla KOBİ’lerin kolay kredi alacağını söyledi 
     EKONOMİ SERVİSİ 

     Devlet Bakanı Ali Babacan, KOBİ’lere kredi sağlamak için Dünya Bankası ve Avrupa Yatırım Bankası ile görüşmeler yaptıklarını açıkladı. Babacan, İş Hayatı Dayanışma Derneği’nin İŞHAD düzenlediği akşam yemeğinde yaptığı açıklamada, "Önümüzdeki süreçte kobilere daha kolay, ucuz kredi verilecek" dedi. Babacan, 700’e yakın işadamına hitaben yaptığı konuşmasında, şunları söyledi 
     "Kredi Garanti Fonu diye bir fon oluşturacağız. KOBİ’ler bu fonun kefil olmasıyla bir kaynak göstermeden daha kolay kredi alabilecekler. Ayrıca istihdam maliyetlerinin düşürülmesine yönelik önemli bir projemiz var. Firmaların çalışanlarına ek olarak alacakları elemanların firmaya maliyetini indirmeyi planlıyoruz. Ek alınacak çalışanların primlerinde bir miktar indirim olacak. Bunu bayramdan sonra gündeme getireceğiz." 
     
     Euro için üç-dört yıl lazım’ 
     Kamu finansmanı için yeni teknikler geliştireceklerini de bildiren Babacan, kamu varlıklarının gelirlerinin satışının gündemde olduğunu kaydetti. Babacan, "Hisse senedi vasıtasıyla kamu varlıklarına ortak olunabilecek. Yurtiçi ve yurtdışında bu tür enstrümanlara ilgi olabilir. Bu yönde de talepler geldi" diye konuştu. 
     Türkiye’nin AB’ye üye olmadan önce euro’ya geçebileceğini de söyleyen Babacan, "Ancak önce TL’ye istikrar kazandırmamız, enflasyonu düşürmemiz ve Maastricht kriterlerini tutturmamız gerekiyor. En az üç dört yıl lazım" dedi. 
     



 EKONOMİ 





















</TEXT>
</DOC>
