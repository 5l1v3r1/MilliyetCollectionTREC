<DOC>
<DOCNO> 130784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko43.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema çalışmaları sürüyor... 
</HEADLINE>
<TEXT>

     Çalışanların Tasarrufu Teşvik Hesabı'nın tasfiyesi ve çalışanların parasının ödenmesine ilişkin teknik komite toplantısı, Hazine Müsteşarlığı'nda yapıldı. 
     Yaklaşık 2.5 saat süren toplantıya, Hazine Müsteşarlığı, Maliye Bakanlığı, Devlet Planlama Teşkilatı ile sendika temsilcileri katıldı. 
     Toplantının ardından açıklamalarda bulunan Kamu Emekçileri Sendikası KESK temsilcisi Bedri Tekin, nemaların ödemeleri konusunda KESK'in bu yıl, diğer sendikaların da 2004 ve 2005'te ödenmesi gibi seçenekler sunduklarını bildirdi. 
     Tekin, iç borç faizlerine ödenen paraların, nemaların 10 katı olduğunu söyledi. 
     Toplantıya katılan bürokratların, sendikaların önerilerini aldıklarını ve bunları Devlet Bakanı Ali Babacan'a ileteceklerini söylediklerini ifade eden Tekin, ''Kaynak yok gerekçesinin yanı sıra Irak savaşı sopası gösteriliyor'' diye konuştu. 
     Tekin, ''dava yoluna gidecek misiniz'' sorusuna karşılık, nemalardan 10 milyon kişinin yararlanabileceğini, 10 milyon kişinin istemesi halinde hükümetin geri adım atacağını öne sürdü. 
     Tekin, sorular üzerine, toplantıda KESK'in nema ve ana paraların bu yıl ödemesini istediğini, Memur-Sen ve Türk-İş'in 2 yıl, DİSK'in ise 3 yıl içinde ödenmesi önerisini getirdiğini kaydetti. 
     





</TEXT>
</DOC>
