<DOC>
<DOCNO> 134364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur30.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnelerde ikinci dönem reklam var... 
</HEADLINE>
<TEXT>

     Milli Eğitim Bakanı Erkan Mumcu, bugün dağıtılan karnelerin kendisi göreve başlamadan önce basıldığını belirterek, ikinci dönem karnelere reklam alma işine gireceklerini söyledi. 
     2002-2003 eğitim-öğretim yılının ilk yarısı, bugün sona erdi. 
     Çubuk Sabiha Şaşmaz ve Faik Erbağ ilköğretim okullarında karne dağıtan Bakan Mumcu, öğrencilerin heyecanını paylaşarak, karnenin önemli olduğunu, ancak bunu abartarak çocukları mutsuz etmemek gerektiğini söyledi. 
     Son günlerde gündeme gelen "ders kitabı yaklaşımlarının" kamuoyunda sadece "ücretsiz olduğu" boyutuyla ele alındığını ifade eden Mumcu, içerik yenileme, ders programını değiştirip çocukları daha fazla okulda tutma ve ödevlerini, projelerini arkadaşlarıyla birlikte yapabilmelerine olanak tanıyan bir eğitim-öğretim programı planladıklarını anlattı. 
     Mumcu, "Çantasız eğitimin kamuoyunda yanlış anlaşıldığına" işaret ederek, projenin henüz uygulamaya konulmadığını bu yüzden kamuoyuna yansıyan bazı bilgilerin kafa karışıklığına neden olabileceğini söyledi. 
     Mumcu, eğitim taraflarının görüşlerini alabilmek için konuyu tartışmaya açtıklarını belirterek, gelecek öğretim yılından itibaren projeyi uygulamaya koymayı planladıklarını kaydetti. 
     Mumcu ziyaret ettiği okullarda okul birincilerine bisiklet hediye etti. 
     





</TEXT>
</DOC>
