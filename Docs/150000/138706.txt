<DOC>
<DOCNO> 138706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun07.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere'nin Irak tasarısı bugün BM'ye sunuluyor 
</HEADLINE>
<TEXT>

     ABD ve İngiltere'nin Irak'a yönelik olası askeri operasyon ve buna bağlı diplomatik girişimlerle ilgili takvimi kesinlik kazandı. 
     New York Times gazetesi ve BM'de görevli diplomatların bildirdiğine göre, Amerikan-İngiliz ortak karar tasarısı büyük olasılıkla bugün konseye sunulacak. Ancak Washington ve Londra tasarının derhal oya konmasında ısrar etmeyecek ve 7 Mart Cuma günü BM silah denetçileri komisyonu UNMOVIC ve Uluslararası Atom Enerjisi Ajansı IAEA başkanları Hans Blix ve Muhammed El Baradei'nin konseye yeni raporlarını sunmalarını bekleyecek. 
     Gazetenin haberine göre, bu raporlar sunulduktan sonra tasarının konsey tarafından oylanmasına ve askeri harekatın oylamadan hemen sonra başlamasına kesin gözüyle bakılıyor. 
     
     TASARININ İÇERİĞİ VE DESTEKLEYENLER 
     Diplomatik kaynaklara göre, İngiliz-Amerikan ortak tasarısı, ''Irak'ın, 1441 sayılı kararda öngörüldüğü şekilde silahsızlanmaya yanaşmadığını, dolayısıyla askeri harekatın haklılık kazandığını'' ilan edecek. 
     Tasarının konseyden geçebilmesi için, daimi üyelerin veto kullanmamaları şartının yanı sıra en az 9 ülkenin tasarıya ''evet'' oyu vermesi gerekiyor. Şu anda tasarıya olumlu oy kullanacağına kesin gözüyle bakılan 4 ülke bulunuyor. Bunlar, ABD, İngiltere, İspanya ve Bulgaristan. Veto yetkisine sahip diğer 3 daimi üye Fransa, Rusya ve Çin ise bu aşamada Irak'a karşı kuvvet kullanılmasına karşı çıkıyor. Şili ve Meksika ise ABD'nin öteki daimi üyeleri ikna edememesi durumunda çekimser kalacaklarını açıkladılar. 
     Diplomatik kaynaklar, ABD'nin, Angola, Gine, Kamerun gibi yoksul, ancak Güvenlik Konseyi üyesi olan Afrika ülkeleri nezdinde girişimde bulunarak, onları kendi yanına çekme operasyonu başlattığını belirtiyor. Bunu doğrulayan Angola'nın BM daimi temsilcisi İsmael Gaspar Martins, ''yıllardır tekrarladıkları yardım taleplerine Washington'un olumlu cevap vermesinin Irak harekatıyla aynı zamana denk geldiğine'' dikkat çekti. 
     





</TEXT>
</DOC>
