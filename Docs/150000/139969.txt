<DOC>
<DOCNO> 139969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur40.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkan Yardımcısı Erdem'in açıklaması... 
</HEADLINE>
<TEXT>

     CHP Genel Başkan Yardımcısı Eşref Erdem, ''Meclis, halkın çağrısına, seçmenin sesine kulak vererek doğruyu yapmıştır'' dedi. 
     Erdem, Güven Hastanesi'nde tedavileri sürdürülen CHP'li milletvekilleri Engin Altay ve Mehmet Nuri Saygun'u ziyaret etti. 
     Hastaneye girişi sırasında gazetecilerin Başbakanlık tezkeresinin kabul edilmemesine ilişkin sorularını yanıtlayan Erdem, ''TBMM'nin şanlı tarihine yakışır bir karar aldığını'' ifade etti. 
     ''Meclis'in halkın çağrısına, seçmenin sesine kulak vererek, doğruyu yaptığını'' dile getiren Erdem, ülke ve millet için yerinde karar olduğunu söyledi. 
     Çekimser oyların sayılmasına yönelik bir soru üzerine de Erdem, buna benzer bir durumun, DSP'nin çekimser oy kullandığı bir süreçte yaşandığını ve konunun Anayasa Mahkemesi'ne taşındığını anımsattı. 
     Anayasa Mahkemesi'nin, çekimser oy kullananların da hesaba dahil edilmesi gerektiğine ilişkin karar verdiğini hatırlatan Erdem, bu noktadan hareketle tezkerenin kabulü için çekimser oyların da hesaplanmasıyla birlikte 267 oy gerektiğini ifade etti. 
     TBMM Başkanı Bülent Arınç'ın görüşmeleri nasıl yönettiğine yönelik bir soru üzerine Erdem, İç Tüzük kuralları çerçevesinde doğru, uygun bir yönetim sergilediğini dile getirdi. 
     Erdem, bir soru üzerine, tedavileri süren milletvekillerinin sağlık durumlarının iyi olduğunu bildirdi. 
     ''Görüşmeler gergin bir havada mı geçti. Bu mu neden oldu '' şeklindeki soruya da Erdem, ''Hayır gerginlik yok. Görüşmeler, Meclis'e yaraşır bir havada geçti'' karşılığını verdi. 
     





</TEXT>
</DOC>
