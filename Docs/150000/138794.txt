<DOC>
<DOCNO> 138794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur26.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşakapısı Cezaevi'ne olaylar neden çıktı 
</HEADLINE>
<TEXT>

     Üsküdar Cumhuriyet Başsavcı Vekili Durmuş Yargı, Paşakapısı Cezaevi'nde dün akşam tutuklu ve hükümlü 9 kişinin yaralanmasıyla sonuçlanan olayın, C-15 ile C-16 koğuşlarında kalanların ''birbirlerine karşı üstünlük sağlamak istemelerinden kaynaklandığını'' bildirdi. 
     Yargı, ''Olay, C-15 ve C-16 numaralı koğuşlarda kalan tutuklu ve hükümlülerin birbirlerine karşı üstünlük kurmak istemelerinden çıkıyor'' dedi. 
     Adli tutuklu ve hükümlülerin bulunduğu 57 ve 60'ar kişilik koğuşlarda kalanların malta ve tuvaletleri ortak kullandıklarını anlatan Yargı, ''Olaya 35 kişi katılmış. 9 kişi, çeşitli yerlerinden şiş ve sopalarla yaralanmış. Bunlardan 6'sı Haydarpaşa Numune Hastanesi'ne kaldırıldı. 3 kişinin tedavisi ise cezaevinde yapıldı. Hastanede tedavi gören 6 kişi de, geri getirildi'' diye konuştu. 
     Olayda çivi ve çakmaktan yapılan aletler ile cezaevinde yakılmak üzere bulundurulan odunların kullanıldığını ifade eden Yargı, ''Koğuş yakma ve idareye karşı isyan söz konusu değil. Sadece bir battaniye yanmış ve bir koğuşun camları kırılmış. O da olayla ilgili idareyi uyarmak için yapılmış. Olaya ilişkin çok yönlü tahkikat başlattık'' dedi. 
     





</TEXT>
</DOC>
