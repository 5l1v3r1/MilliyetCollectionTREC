<DOC>
<DOCNO> 148176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçerenköy'de otomobilin içinde infaz 
</HEADLINE>
<TEXT>

     Kadıköy'de bir kişi otomobilinin içinde öldürüldü. 
     İçerenköy'deki ''Doğan Oto'' adlı işyerinde ustabaşı olarak çalışan Ayhan Yavuz 33 , gece birlikte eğlendiği arkadaşlarını evlerine bırakmak için 34 BBL 26 plakalı otomobiliyle yola çıktı. 
     İçerenköy Adem Sokak Sabit Pazar önündeki trafik ışıklarında kırmızı yandığı için duran Yavuz'a, yanına yaklaşan başka bir otomobilden ateş açıldı. 
     Vücudunun çeşitli yerlerinden kurşun yaraları alan Yavuz, arkadaşları tarafından kaldırıldığı Haydarpaşa Numune Hastanesi'nde öldü. 
     Yavuz'un arkadaşları ise, ifadeleri alınmak üzere İçerenköy Polis Merkezi'ne götürüldü. 
     Bu arada, Şevket Şaban Faki'nin kullandığı 34 TAL 76 plakalı taksiye Alibeyköy'de müşteri gibi binen 3 kişi, bıçak tehdidiyle sürücünün 30 milyon lirası ile cep telefonunu aldı. 
     Kendisini araçtan atan 3 kişiyi olay yerinden geçen başka bir taksiyle izlemeye başlayan Faki, meslektaşının cep telefonundan durumu polise de bildirdi. 
     Bunun üzerine bölgede geniş çaplı uygulama başlatan polis, 34 TAL 76 plakalı taksiyi Fatih Nişanca Caddesi'nde bir evin duvarına çarpmış olarak buldu. 
     Çevrede durumu şüpheli görülen bir kişiyi gözaltına alan polis, her iki olaya ilişkin başlattığı soruşturmaları sürdürüyor. 
     





</TEXT>
</DOC>
