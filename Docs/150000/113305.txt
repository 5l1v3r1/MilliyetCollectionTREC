<DOC>
<DOCNO> 113305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo19.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sporunun yeni hedefi profesyonellik... 
</HEADLINE>
<TEXT>

     Türk sporunun yeni hedefi, bazı branşlarda profesyonelliğe geçmek olarak belirlendi. 
     Gençlik ve Spor Genel Müdürü Kemal Mutlu, sporda hedefin profesyonelliğe geçmek olduğunu söyledi. Türkiye'de de bu konuda tüzük çalışmaları yürütüldüğünü anlatan Mutlu, ''Bu nedenle 2002 yılı ağır sıklet Dünya Amatör Boks Şampiyonu olan Sinan Şamil Sam'ı profesyonelliği tercih ettiği için kutluyorum'' dedi. 
     Mutlu, sporcuların profesyonelliğe geçişiyle ilgili olarak, spor teşkilatının elektronik spor dergisi ''sporum.gov.tr''ye yaptığı açıklamada, şunları kaydetti 
     ''Öncelikle Sinan'ı elde ettiği başarıdan ötürü kutluyorum. Kendisi amatör boks yaptığı dönemlerde devletimiz tarafından korunmuştur. O gün için devletin verebileceği imkanların tümü sağlanmıştır. Eğer Türkiye'de kalsa bu imkanlar devam edecekti de. Ancak elbetteki amatörken, profesyonel olduğu dönemdeki kadar gelir elde etmesi mümkün değildir. Profesyonelliği seçmesi ve başarılı olması, Türk boksunun hangi seviyeye geldiğinin dünyaya gösterilmesi açısından büyük önem taşıyor. Türkiye'de bazı branşlarda profesyonelliğe geçilebileceğinin göstergesi olması açısından da ayrı bir önem taşıyor.'' 
     
     PROFESYONELLİKLE İLGİLİ TÜZÜK, BAKANLAR KURULU'NDA 

     Türk sporunda profesyonelliğe adım atılması için çeşitli çalışmalar yürütüldüğünü ifade eden Mutlu, ''3289 sayılı kanunun 24. maddesine göre profesyonelliğe geçiş için bir tüzük hazırlandı. Bakanlar Kurulu tarafından onaylanıp, Resmi Gazete'de yayınlanmasının ardından bu çalışma da yürürlüğe girecek'' diye konuştu. 
     Teşkilatın hedefleri arasında profesyonelliğin bulunduğunu vurgulayan Mutlu, ''Profesyonellik elbette bir başarıdır. Ancak Sinan'ın amatörken desteklenmediği iddialarına katılmıyorum'' dedi. 
     Devletin, başarılı her sporcuyu desteklemekle yükümlü olduğunu hatırlatan Mutlu, sözlerini şöyle tamamladı 
     ''Sinan Şamil Sam, eğer Türkiye'de kalsaydı 2004 yılına kadar Uluslararası Olimpiyat Komitesi'nden IOC , ayda bin dolar, İstanbul Olimpiyat Oyunları Düzenleme Kurulu'ndan ise 500 milyon lira para alacaktı. Devletimiz politikası gereği başarılı sporcunun her zaman arkasında olmuş, gerekli malzeme desteğini sağlamıştır. Başarılı sporculara teri kurumadan ödülünü vermiştir.'' 
     





</TEXT>
</DOC>
