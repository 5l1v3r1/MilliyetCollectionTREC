<DOC>
<DOCNO> 103613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur16.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal "Derviş sadece bir memur" 
</HEADLINE>
<TEXT>

     Devlet Bakanı Faruk Bal, eski Devlet Bakanı Kemal Derviş'i eleştirerek, ''Derviş, idareci vasfına sahip değil, sadece bir memur'' dedi. 
     Konya'nın Akşehir MHP İlçe Başkanlığı'nı ziyaret eden Bal, burada partililerle sohbet etti. MHP'nin hükümette büyük bir uyum içinde görev aldığını anlatan Bakan Bal, 2004 yılına kadar seçime gitmeyi düşünmemelerine karşın, Başbakan Bülent Ecevit'in hastalanması ve beraberinde oluşan siyasi belirsizliği ortadan kaldırmak için, ''hastayı ameliyata almayı'' kararlaştırdıklarını söyledi. 
     3 Kasım seçimlerinde birçok partinin yüzde 10 barajının altında kalacağını, MHP'nin ise bu barajı geçen bir ya da birkaç partiden biri olacağını kaydeden Bal, ''Önümüzde engeller var. Bu engelleri aşmak için seçim öncesi köy köy, mahalle mahalle dolaşıp partimizi tek başına iktidara getireceğiz'' dedi. 
     Bal, basının MHP'ye büyük bir ambargo koyduğunu da savunarak, ''Basının geldiği günden beri pompaladığı Derviş, idareci vasfına sahip değil, sadece bir memurdur'' diye konuştu. 
     Daha sonra, Çavuşcugöl Beldesi eski belediye başkanlarından Ömer Şen'in cenaze töreni için Ilgın'a giden Bal, Şen'in beldesi ve özellikle Pankobirlik için büyük hizmetler yaptığını ve çok değerli bir kişi olduğunu söyledi. 
     





</TEXT>
</DOC>
