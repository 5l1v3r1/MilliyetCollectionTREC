<DOC>
<DOCNO> 110399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur09.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyleleri de var...''Sakallı Köyü'' televizyonla 6 ay önce tanıştı 
</HEADLINE>
<TEXT>

     Diyarbakır'ın Sakallı Köyü'nde ''günah'' diye daha önce evlerine televizyon almayan köylüler, köye gelen gelinin çeyizi sayesinde 6 ay önce tanıştıkları televizyonu bir evin daha almasıyla, ''tabu''yu yıkmaya başladılar. 
     Merkez'e bağlı 23 haneli ve 200 kişinin yaşadığı Sakallı Köyü'nde ''Günah'' diye televizyon almayan köylüler, gelin Aysel Sakallı'nın çeyiziyle birlikte getirdiği televizyonla 6 ay önce tanışmışlardı. 
     Büyük bir çoğunluğu akraba olan köyün Muhtarı Abbas Sakallı 66 , televizyon sevmediklerini ve televizyon izlemenin günah olduğunu savunarak, 48 yıldır yaşadıkları köye ilk defa dışarıdan gelin gelen Aysel Sakallı'nın televizyon getirdiğini söyledi. 
     Gelinin çeyiziyle köylerine televizyon girdikten sonra bir evin daha televizyon aldığını belirten Sakallı, ''Biz günah olduğunu düşünüyoruz, Ama kadınlar ve çocuklar artık televizyon istiyor. Televizyonda herşey gösteriliyor. 9 çocuğum var. Onlar artık televizyon izlemek istiyorlar'' dedi. 
     Evine televizyon alan Nuri Sakallı 52 ise çocuklarının artık gelişmesini istediği için televizyon aldığını ve televizyon sayesinde herşeyden haberdar olduklarını kaydetti. 
     Nimet Diri de 40 köydeki büyüklerin ''günahtır'' diye televizyon alınmasına karşı olduklarını ifade ederek şöyle konuştu 
     ''Televizyonda açık filmler var diyorlar. Çocukların ahlakını bozacağını ve insanları günaha sokacaklarını söylüyor. Ben ve 8 çocuğum da televizyon istiyoruz. Artık canımıza tak etti. Çocuklara yazıktır. Televizyon olmadığı için hiçbirşeyden haberimiz yok. En kısa sürede ben de televizyon alacağım.'' 
     





</TEXT>
</DOC>
