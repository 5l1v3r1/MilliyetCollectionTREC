<DOC>
<DOCNO> 103582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo04.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Christian, Litmanen ve Hakan Ünsal için görüşüyoruz" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, sarı-kırmızılı kulübün transfer gündemini oluşturan Christian, Litmanen ve Hakan Ünsal ile ilgili görüşmelerin sürdüğünü, ancak henüz netleşen birşey olmadığını söyledi. 
     Ali Dürüst, daha önce menajeri aracılığıyla Galatasaray'da oynamak istediğini ileten Fransa'nın Girondins De Bordeaux takımının Brezilyalı futbolcusu Christian ile görüşmelerin olumlu olduğunu, ancak henüz kesin bir sonuca ulaşmadıklarını kaydetti. 
     İngiltere'de FC Liverpool forması giyen Finlandiyalı yıldız Litmanen için menajerinin, kendilerine gelerek bu oyuncunun serbest olduğunu belirttiğini kaydeden Dürüst, ''Biz de ilgilendiğimizi söyledik. Fakat şartlarının ne olduğunu bilmiyoruz. Menajeri bize Litmanen'in şartlarını iletecek ve biz de uygun görürsek anlaşmak için masaya oturacağız'' diye konuştu. 
     Ali Dürüst ayrıca, geçen sezon İngiltere'nin Blackburn Rovers takımına transfer olan eski oyuncuları Hakan Ünsal ile ilgili olarak ise, ''Hakan Ünsal için kulübüyle görüşüyoruz. Oyuncunun kendisiyle de Fatih Terim görüşecek. Ortak bir noktada buluştuğumuz zaman anlaşırız'' diye konuştu. 
     





</TEXT>
</DOC>
