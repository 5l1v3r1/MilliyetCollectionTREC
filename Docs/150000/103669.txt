<DOC>
<DOCNO> 103669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/siyaset/siy01.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Karakaş YTP’ye katıldı 
</HEADLINE>
<TEXT>
Cem’in hedefi Türkiye koalisyonu 
"Amacımız eskimiş partilerle bir araya gelmek değil" diyen YTP lideri, "İnsanımızla, emekli, öğretmen, işçi ve toplumun tüm kesimiyle koalisyon oluşturacağız" dedi 
     ESRA KURT İstanbul 

     Sosyal Demokrasi Vakfı SODEV Başkanı Ercan Karakaş, Yeni Türkiye Partisi’ne YTP katıldı. 
     YTP Genel Başkanı İsmail Cem, İstanbul İl Başkanlığı’nda düzenlenen toplantıda, Türkiye koalisyonu kurmayı hedeflediklerini belirterek, "Bu, alışılmış, eskimiş partilerle bir araya gelmek değil, toplumumuzla, insanımızla, emekli, öğretmen, işçi, toplumun tüm kesitleriyle Türkiye koalisyonunu oluşturmak" dedi. 
     Bundan sonra kendileri için ayrıcalıklı bir konumu olan Ercan Karakaş’la birlikte çalışacaklarını kaydeden Cem, Karakaş’ın, Türk siyasetindeki idealinin ne olduğunu bildiklerini söyledi. 
     Karakaş da, Türkiye’nin tıkandığını, yeni bir atılıma ve yenilenmeye ihtiyacı bulunduğunu belirterek, eski anlayıştaki parti ve liderlerle bunu yapmanın mümkün olmadığını savundu. 
     Bu seçimin yeniyle eski arasında bir mücadele olacağını ifade eden Karakaş, herkesi YTP’ye güç vermeye çağırdı. Karakaş, yarın Ankara’da bir katılım töreni olacağını ve parti rozetini o zaman takacağını belirtti. 
     YTP Genel Sekreteri İstemihan Talay da, Yeni Türkiye’nin siyaset için yeni bir oluşum ve açık kapı olduğunu dile getirerek, "Bu açık kapıda topluma hizmet sunmak isteyen bütün değerlere yer vardır" dedi. 
     Cem, daha sonra Ceylan Intercontinental Otel’de de CEM Vakfı Başkanı İzzettin Doğan ve TÜSİAD eski Başkanı Erkut Yücaoğlu ile görüştü. 
     



 SİYASET 


















</TEXT>
</DOC>
