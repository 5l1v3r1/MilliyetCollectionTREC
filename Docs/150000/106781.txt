<DOC>
<DOCNO> 106781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko21.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz atlattık 
</HEADLINE>
<TEXT>

     ANAP Genel Başkanı Mesut Yılmaz'ın "hükümetten çekilme" manevrası, piyasalarda şok düşüşe neden oldu. İkinci seansın başında gelen açıklama ve ardısıra yaşanan gelişmeler, piyasaları alt üst etti. Faizler çıktı, borsa 9,000 puanın altına indi. Dövizde gün boyu hareketlilik gözlendi. 
     
     BORSA 

     Seçimlerle ilgili kaygıları zaten varolan borsa, Mesut Yılmaz'ın hükümetten çekilme sinyaliyle ikinci seansa başladı. Seans başlamadan Başbakan Ecevit'in "ortalık karışık" şeklindeki ifadesi kafaları karıştırırken, ikinci seans açılışında endeksin çok hızlı değer kaybetmesine neden oldu. Endeks bu sırada 8,870 puan seviyesine kadar geriledi. Ancak Başbakan Ecevit'in hükümetten çekilmeyeceklerini yönündeki ikinci açıklaması, endeksin toparlanarak 9,000 puan seviyelerine çıkmasını sağladı. Bu durum da çok uzun sürmeden ANAP Genel Başkanı Mesut Yılmaz'ın kararlarını yarın yapılacak MKYK toplantısı sonrası açıklayacaklarını belirtmesiyle endeks bir kez daha kan kaybetti, 8,900 puan seviyelerine indi. Seansın son dakikalarında ise gelen tepki alımları endeksi 9,000 puan seviyesinde tutma çabasının ötesine geçemedi. Bileşik endeks bu hareketli günü, dünkü kapanışının 403 puan altında, 9,008 puandan tamamladı. Hisse senetlerinin ortalama değer kaybı yüzde 4.29 oldu. 
     Bileşik endeks, 11 Temmuz tarihinden beri 9000 puanın altını görmemişti. 
     
</TEXT>
</DOC>
