<DOC>
<DOCNO> 103900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/dunya/dun01.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam öldürtmüş 
</HEADLINE>
<TEXT>

Uluslararası terörist Ebu Nidal’in, El Kaide militanlarını eğitmeyi ve Batılı ülkelere karşı eylem düzenlemeyi reddettiği için ortadan kaldırıldığı öne sürüldü 
     DIŞ HABERLER SERVİSİ 

     Geçtiğimiz hafta Bağdat’taki bir evde ölü bulunan ve intihar ettiği açıklanan uluslararası terör örgütü El Fetih Devrim Konseyi’nin lideri Ebu Nidal’i, Irak lideri Saddam Hüseyin’in öldürttüğü öne sürüldü. Haftalık İngiliz Sunday Telegraph gazetesi, gerçek adı Sabri el Benna olan 65 yaşındaki Ebu Nidal’in, Afganistan’dan kaçarak Kuzey Irak’a sığınan El Kaide militanlarının eğitimine katkıda bulunmaya yanaşmadığı için öldürülmüş olabileceğini iddia etti. 
     Ebu Nidal’in aylardır Bağdat’ta Saddam Hüseyin’in özel misafiri olarak ağırlandığını ve cilt kanserinden dolayı burada tedavi gördüğünü ileri süren Sunday Telegraph, Batılı diplomatlarla bir istihbarat yetkilisine dayanarak verdiği haberde, "Ebu Nidal, Saddam’ın projelerine katılmamayı hayatıyla ödedi" diye yazdı. Sunday Telegraph, Saddam Hüseyin’in, Ebu Nidal’in terör eylemleri konusundaki derin bilgisiyle El Kaide militanlarının inanç ve gözü karalıklarını birleştirmek istediğini ileri sürdü. 
     İstihbarat yetkililerinin Ebu Nidal’in Saddam’ın emriyle öldürüldüğünden hiç şüphesi bulunmadığını belirten gazeteye göre, Filistinli terörist, Batılı ülkelere karşı terör saldırıları düzenlemeye de yanaşmamıştı. 
     



 DÜNYA 












</TEXT>
</DOC>
