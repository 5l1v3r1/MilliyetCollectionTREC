<DOC>
<DOCNO> 103990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun16.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük Kuranıkerimi... 
</HEADLINE>
<TEXT>

     İran'da bir sanatçı, 2,4 metre boyunda, 1,2 metre eninde ve 4,5 metre kalınlığında ahşap bir Kuranıkerim yapmak için çalışmaya başladı. 
     Ahşap eşya imalatıyla uğraşan 35 yaşındaki İranlı Farşad Malkenya, eşiyle birlikte yapımına başladığı ''En büyük Kuranıkerim''in 6 yıl içinde hazırlanacağını söyledi. 
     Kum kentinde sürdürdüğü çalışmalarını daha sonra Tahran'da devam ettireceğini belirten Malkenya, 110 sayfa olmasını planladığı Kuran'ın 5 sayfasının yapımını tamamlamış. 
     Bu projeye başlamasını ''Allah ve sanat aşkının'' sağladığını belirten İranlı sanatçı, ''Bu Kuran, bir kitap gibi okunacak. Özel bir yöntemle sayfaların kolayca çevrilmesi sağlanacak. 4,5 metre kalınlığında, 2,4 metre boyunda ve 1,2 metre eninde bu ahşap kitap, dünyanın en büyük Kuran'ı olacak'' dedi. 
     Her sayfası 70 kilogram ağırlığında olacak Kuran metinlerinde klasik Arapça kullanılacağını söyleyen Malkenya, Arapların kitabı kolayca okuyabileceğini belirtti. 
     Bu çalışmasında kendisine yardım edilmesini isteyen ve 10 sanatçıdan oluşan bir ekip kurmayı planladığını belirten Malkenya, adını açıklamadığı iki Körfez ülkesinden ''sipariş'' aldığını söyledi. 
     İranlı uzmanlar, yaklaşık 600 bin dolara maledilecek bu Kuran'ın fiyatının yaklaşık 6 milyon dolar olacağını tahmin ediyor. 
     İncil için de benzer bir projesi bulunduğunu belirten Malkenya, 2,7 metre boyunda ve 1,5 metre enindeki ahşap İncil'in ilk sayfasının yapımını bir ay içinde bitirmeyi umuyor. 
     





</TEXT>
</DOC>
