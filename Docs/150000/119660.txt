<DOC>
<DOCNO> 119660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/spor/spo01.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSLÜM BABA TUTMADI 
</HEADLINE>
<TEXT>

Teknik Direktör Lucescu, Amaral için "İçgüdüsel oynuyor, ofansif taktiğe hiç uymuyor" dedi. Yönetim de Rumen hocadan gelecek rapor doğrultusunda Brezilyalı oyuncu ile yollarını ayırma noktasına geldi 
     ORHAN YILDIRIM 

     Gözden düştü 
     BEŞİKTAŞ’IN sezon başında büyük umutlarla renklerine kattığı ve kısa sürede taraftarların sevgilisi olan Amaral, gözden çabuk düştü. Teknik Direktör Lucescu transfer listesinde ilk sırada yer alan Brezilyalı oyuncuyu, Altay maçında ortaya koyduğu kötü futbol üzerine ilk yarı bitmeden kenara alınca yönetim hemen rapor istedi. 
     
     Çok tuhaf’ 
     LUCESCU’DAN gelecek bilgilere göre Amaral konusunda son karar verilecek ve gerekirse bu oyuncu devre arasında gönderilecek. Rumen hocanın, Amaral için, "Sadece içgüdüsel oynuyor ve bu yüzden ofansif oyun taktiğine hiç uymuyor" dediği öğrenildi. Brezilyalı oyuncu ise hocasının bu düşünceleri karşısında "Çok tuhaf" demekle yetindi. 
     
Yönetimin ince hesabı      YÖNETİCİ İbrahim Altınsay, yeni sözleşme yapmaya yanaşmayan İlhan Mansız konusunda ilginç bir yorum getirdi. Altınsay, yıldız futbolcunun Alaves maçında kırmızı kart görerek büyük hata yaptığına dikkat çekti, "Önümüzdeki günlerde kendisi ile yeniden transfer masasına oturacağız. İlhan’ın bu davranışı ve gördüğü kırmızı kart bizim elimize büyük bir koz verdi" açıklamasını yaptı. 
     
Yedekler fırça yedi      MENAJER Sinan Engin, uzun bir aradan sonra oynama şansı bulan yedek oyuncuları daha dikkatli olmaları konusunda uyardı. Ahmet Yıldırım ve Bayram’ı gösterdikleri başarılı performanstan dolayı kutlayan Engin, "26 futbolcumuz var. Hepsinin de her hafta oynayacak gibi hazır olması lazım. Ancak bazı isimler işin ciddiyetini kavrayamamış, onların kulaklarını çektim" dedi. 
     
     Beşiktaş günlüğü 
     Ahmet Dursun non-stop 
     SAĞ üst yan bağlarında çekme olan ve tedavisinin bir bölümünü Bayern Münih’in doktoru Wolfarth’a yaptırdıktan sonra İstanbul’da dönen Ahmet Dursun aralıksız çalışıyor. Günde üç antrenmanla Adanaspor maçına yetişmeye çalışan golcü futbolcu, "Durumum giderek iyiye gidiyor" ifadesini kullandı. 
     
     Zago şüpheli 
     ALTAY maçında bileğine darbe alan Brezilyalı oyuncunun ayağı şişti. Dün kontrolden geçen Zago’nun önlem olarak takımdan ayrı kalacağı açıklandı. Bu futbolcunun cumartesi günü oynanacak Adanaspor maçında, Kiev sınavı düşünülerek riske edilmeyeceği kaydedildi. 
     
     Yönetim iftar yemeğinde 
     BEŞİKTAŞ Başkanı Serdar Bilgili ve yönetim kurulu üyeleri dün akşam Beşiktaş Dostları Grubu’nun verdiği iftar yemeğine katıldı. Kalabalık bir davetli topluluğunun katıldığı yemek sonrası bir konuşma yapan Başkan Bilgili, 100. kuruluş yıldönümünde Beşiktaş’ı başarılı günlerin beklediğini ifade ederek, "100. yılda büyük hedeflerimiz var ve bu hedeflere de emin adımlarla yürüyoruz" dedi. 
     
     Bükreş ile özel maç 
     SİYAH - Beyazlı takım bu akşam Romanya’nın Rapid Bükreş takımıyla hazırlık maçı oynayacak. Teknik Direktör Mircea Lucescu’nun ligde fazla şans vermediği oyunculara şans tanıyacağı karşılaşma 19.00’da başlayacak. Bu arada Beşiktaş’ın 100. yıl projeleri cuma günü yapılacak basın toplantısıyla açıklanacak. 
     
     Savunma geçit vermiyor 
     LİGDE 12 maçta 8 gol yiyen Beşiktaş son altı yılın en iyi sezonunu yaşıyor. Özellikle bundan önceki iki sezonda savunmasında büyük sorunlar yaşayan ve hemen hemen her maçta kalesinde gol gören Siyah - Beyazlılar, altı gol yediği 1996 - 97’den beri bu kadar başarılı bir grafik çizmemişti. 
     



 SPOR 


























</TEXT>
</DOC>
