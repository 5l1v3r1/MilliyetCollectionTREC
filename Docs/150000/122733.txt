<DOC>
<DOCNO> 122733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur15.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye kargaşa ve savaşa sürükleniyor" 
</HEADLINE>
<TEXT>

     DSP Genel Başkanı Bülent Ecevit, dün en duyarlı konularda Dışişleri Bakanı ile Dışişleri Bakanlığı ve Genelkurmay Başkanlığı arasında ayrılıklar ortaya çıktığını, bunun son derece tehlikeli olduğunu belirterek, ''Türkiye, bu yüzden kargaşaya ve savaşa sürüklenmektedir'' dedi. 
     Ecevit, yaptığı yazılı açıklamada, son günlerde Ankara'nın Türkiye'nin kimi müttefiklerinin sivil-asker yetkilileri ile dolup taştığını ifade etti. 
     ''Türkiye'nin hayrı için mi buradalar Avrupa Birliği'nin kapısını Türkiye'ye açmak için mi, ekonomimizi veya güvenliğimizi güçlendirmek için mi ya da Kıbrıs'la ilgili haklarımıza destek olmak için mi Ankara'ya koşuyorlar '' diyen Ecevit, şöyle devam etti 
     ''Tam tersine... Avrupa Birliği'nde kapılar yüzümüze daha sıkı kapanıyor. Kıbrıslı Türkler Rumların tutsağı durumuna getirilmek isteniyor. Dahası, Türkiye, anlamsız bir savaşın kurbanı durumuna sürükleniyor. 
     Türkiye'ye yönelik veya bölgemizde bir tehdit olmadığı halde, toprağımıza 100 bin yabancı asker yığılması, 40 bin Türk askerinin olası savaş alanlarında görevlendirilmesi, tüm limanlarımızın, tüm havaalanlarımızın bizi ilgilendirmeyen bir savaş uğrunda seferber edilmesi tasarlanıyor.'' 
     
     ''TÜRKİYE BU OYUNA GELMEMELİ'' 
     Ecevit, yıllarca çekilen ağır sıkıntılardan sonra düzlüğe çıkmaya başlayan ekonominin yeniden tehlikeye sürüklenme tehdidiyle karşı karşıya bulunduğunu belirterek, şunları kaydetti 
     ''Atatürk'ün ulusumuza ve insanlığa en değerli öğüdü olan 'Yurtta barış, cihanda barış' ilkesi çiğnenerek yurdumuzda da cihanda da savaş ortamına giriyoruz. 
     Türkiye bu oyuna gelmemelidir. Yeniden binlerce evladımız kurban edilmemelidir. Güneydoğumuz yeniden felaketlere sürüklenmemelidir. Ekonomimizin yeniden kuyusu kazınmamalıdır. 
     Fakat hükümetle ilgili devlet kuruluşları arasında, bu bakımdan, büyük çelişki ve kargaşa vardır. İktidar partisinin genel başkanı da hiç yetkisi olmayan konularda, devlet politikasını kendi başına belirlemeye kalkışmaktadır. Müttefiklerimiz de Türkiye'deki bu dış politika kargaşasından yararlanmaya kalkışmaktadırlar. Dün en duyarlı konularda Dışişleri Bakanı ile Dışişleri Bakanlığı ve Genelkurmay arasında ortaya çıkan ayrılıklar son derece tehlikelidir. Türkiye bu yüzden bir kargaşaya ve savaşa sürüklenmektedir.'' 
     





</TEXT>
</DOC>
