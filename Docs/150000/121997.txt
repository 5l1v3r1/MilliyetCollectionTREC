<DOC>
<DOCNO> 121997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur12.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıda yardımı için miting kalabalığı 
</HEADLINE>
<TEXT>

     Gaziantep'te, yoksul ailelere gıda yardımı yapılan yer, miting alanına döndü. 
     İşadamı Nurettin Küncülü'nün gıda yardımından yararlanacak 3 bin kişi, muhtarlıklar tarafından belirlendi. Yoksul vatandaşlar, mahalle muhtarlıklarından verilen kartlarla sabah erken saatlerde dağıtımın yapılacağı eski otogar alanına, eşleri ve çocuklarıyla birlikte geldiler. 
     Kadınların ve erkeklerin ayrı ayrı kuyruklar oluşturarak yardım paketlerini aldığı meydan, müşteri kapma telaşındaki taksiciler, nakliyeciler ve meraklı vatandaşların da eklenmesi ile miting alanına döndü. Gıda yardımı alan kadınlar ise foto muhabirleri ve kameramanlardan yüzlerini gizlemek için çaba harcadılar. 
     İşadamı Nurettin Küncülü, 5 yıldır olanakları ölçüsünde yoksul ailelere gıda yardımında bulunduğunu söyledi. ''Geçtiğimiz aylarda yaptığımız gıda yardımı sırasında otomobilin çarpması sonucu bir kadının yaralanması sonrasında, büyük üzüntü yaşadım'' diyen Küncülü, dağıtım sırasında üzücü bir olayın yaşanmaması için çok dikkatli olduklarını belirtti. 
     Gıda yardımından yararlanacak aileleri muhtarların yardımıyla belirlediklerini ifade eden Küncülü, kaydı bulunmayanlara yardımda bulunmadıklarını bildirdi. 
     





</TEXT>
</DOC>
