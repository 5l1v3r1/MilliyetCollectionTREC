<DOC>
<DOCNO> 138189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko07.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Limuzin keyfine ulaşmak hayal değil 
</HEADLINE>
<TEXT>

     Otomotiv sektöründe son yıllarda giderek artan kalite ve çeşitliliğe rağmen, piyasaya sunulan araçlarda ihtiyaç ve zevkine uygun konfor bulamayanların artık ''düş kurması'' gerekmiyor. Derya Tuna, Mert Çiller bu hizmetten yararlanan ünlü isimler arasında. 
     ''Van'' ve ''Panel Van'' araçları, 1.000 ila 5.000 bin Euro arasında değişen harcamayla adeta limuzine çeviren Hüroğlu Otomotiv, sanat, iş ve bürokrat çevrelerinden yoğun talep alıyor. 
     Bursa'da kurulu Hüroğlu Otomotiv Sanayi İthalat İhracat ve Ticaret A.Ş, Mercedes, Volkswagen, Hyundai, FİAT, Peugeot, Renault, Citroen, Ford ve Opel marka ''Van'' ve ''Panel Van'' araçlara, iç ve dış dizaynı yapıyor. VIP yolculuk imkanı sunabilecek düzeye getirilen araçlar, en ince ayrıntısına kadar yeniden tasarlanıyor. 
     Araçların iç dizaynında son derece geniş ürün seçenekleri sunulurken, panel vanlarda cam açma ile başlayan işlem, sabit veya açılabilir cam, tavan ve taban döşeme, ısı ve ses izolasyonu, iç aydınlatma, yan kaplama, davlumbaz kapak, bagaj yeri, maun kaplama ve ara bölmeyi içeren seçeneklerle devam ediyor. 
     Ana gövde ürerindeki iç dizaynın ardından, koltuk kaplama, deri koltuk, dönerli koltuk, yatarlı ergonomik koltuk, katlanabilir masa, ekstra kalorifer, taban halısı, kül tablası, çöp sepeti, servis sehpası, gazetelik, el tutacağı, ayak dayama, sürgülü makam perdesi, sürgülü perde sistemleri gibi ilave ürün seçenekleri da araca monte ediliyor. 
     Mobil ofis ve turizm amaçlı kullanılan araçlarda, buzdolabı, kahve makinası, video, anfi, mikrofon, su ısıtıcı, GSM araç kiti, müzik sistemleri, 12V LCD ekran TV, 12V video CD, CD player, Inverther 12-220 volt elektrik ve mobil faks gibi ekstra ürünlerle, ışıklı makyaj aynası ve elbise askılığına kadar marjinal ihtiyaçlar dahi temin edilebiliyor. 
     Dış dizayn hizmetleri olarak sunulan portbagaj, far camı, beyaz ön ve yan sinyaller, ön panjur ızgarası, ön panjur sacı, gövde rengi tamponlar ve basamak nikelajı ise aracın dış görüntüsüne ayrı bir hava katıyor. 
     Ürün seçeneklerinin tümünü içermese de genelde bin ila 5 bin euro arasında değişen fiyatlarla bu konfora sahip olunabilirken, kullanılan ürünün sayısı ve kalitesi arttıkça fiyatlar da yükseliyor. 
     
     ÜNLÜ MÜŞTERİLER 

     Hüroğlu Otomotiv Pulman Dizaynı Genel Müdürü Mustafa Hüroğlu, özellikle turizm sektöründe faaliyet gösteren acentalar, kamu kuruluşları ve ünlü kişilerin müşterileri olduğunu söyledi. 
     Hüroğlu, tatil süresince konforlu gezinti arayan turistlerin acentalardan VIP araçlar talep ettiğine işaret ederek, üretimin daha çok turizm sezonunda yoğunluk kazandığını belirtti. 
     Derya Tuna, Mert Çiller ve Fatih Erkoç'un da aralarında bulunduğu çok sayıda ünlünün müşterileri arasında bulunduğunu anlatan Hüroğlu, Bursa ve İstanbul Büyükşehir Belediyesi ile Ankara Ticaret Odası'na da ATO mobil ofis ortamı içeren dizaynlar ürettiklerini kaydetti. 
     Hüroğlu, fiziksel engellilere yönelik tekerlekli sandalyenin araca rahatça yerleştirilmesini sağlayan donanımlar monte ettiklerini de belirterek, Sabancı ailesinin Mercedes Vito marka aracına tekerlekli sandalye için asansör işlevi gören elektrikli ''lift'' montajı yaptıklarını söyledi. 
     Yurt dışından da talep olduğuna işaret eden Hüroğlu, Romanya, Bulgaristan, Yunanistan ve Çek Cumhuriyeti gibi Doğu Avrupa ülkeleriyle Türk Cumhuriyetlerine çok sayıda iş yaptıklarını bildirdi. 
     Hüroğlu, ''Van'' ve Panel Van'' araçların yanı sıra, otobüslere de iç dizaynı ürettiklerini belirterek, MAN fabrikası için 7 adet S 2000 model otobüsün iç dizaynını gerçekleştirdiklerini, daha konforlu bir iç mekana kavuşan otobüslerin de turizm sektöründe kullanılacağını kaydetti. 
     





</TEXT>
</DOC>
