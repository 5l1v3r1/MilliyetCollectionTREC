<DOC>
<DOCNO> 108483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko08.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın iki ayrı tahvil ihalesi düzenleyecek... 
</HEADLINE>
<TEXT>

     Hazine yarın, 366 gün vadeli dolar ve euro cinsinden iskontolu iki ayrı tahvil ihalesi düzenleyecek. 
     İhraç tarihi 23 Eylül Pazartesi olarak belirlenen ''dolar'' cinsinden iskontolu tahvil ihalesinde satılan kağıtların geri ödemesi, 24 Eylül 2003 olarak öngörüldü. 
     Söz konusu senet, 11 Eylül 2002 tarihinde ihraç edilen 378 gün vadeli döviz cinsinden ABD Doları Devlet Tahvilinin yeniden ihracı şeklinde olacak. 
     
     EURO CİNSİNDEN TAHVİL 

     Hazine'nin aynı gün düzenleyeceği 366 gün vadeli, ''euro'' cinsinden tahvil ihalesinde ise kağıtlar, dolar cinsinden iskontolu tahvil ihlasinde olduğu gibi 23 Eylül 2002 tarihinde ihraç edilecek. Senetlerin geri ödeme tarihi, 24 Eylül 2003 olarak belirlendi. 
     Söz konusu iskontolu Devlet Tahvilinin nominal değeri, diğer ABD Doları cinsinden iskontolu senetlerde olduğu gibi, 10.000 Euro ve katları şeklinde olacak. 
     Piyasa Yapıcılığı Sistemi çerçevesinde, Piyasa Yapıcı ihalede kazandığı net tutarın yüzde 5'ine kadar olan tutarda ilave ihale Devlet İç Borçlanma Senetlerini DİBS ihale sistemine göre ortalama veya ihalede kabul edilen fiyattan alım karşılığında elinde bulundurduğu, ihalede satılan DİBS'ten daha kısa vadeli, tanım ve fiyatı Müsteşarlıkça belirlenen DİBS'leri Hazine'ye değişim amacıyla iade edebilecek. 
     
     HAZİNE'NİN 3.2 KATRİLYON LİRA ÖDEMESİ BULUNUYOR 

     Bu arada Hazine'nin 23 Eylül Pazartesi günü, tamamı döviz cinsinden olmak üzere, toplam 3 katrilyon 259.8 trilyon lira ödemesi bulunuyor. 
     Aynı tarihte Eylül ayının en büyük iç borç geri ödemesini yapacak olan Hazine, piyasaya 3 katrilyon 247.8 trilyon lira, kamu bankalarına ve TMSF'ye ihraç edilen senetlerin ödemesi için 12 trilyon lira iç borç servisi yerine getirecek. 
     
     HAZİNE İHALESİNDE SON DURUM 

     Hazine'nin en son 17 Eylül tarihinde düzenlediği, 3 ayda bir kupon ödemeli tahvil ihalesine 578.9 trilyon liralık teklif gelirken 374.7 trilyon liralık nominal satış gerçekleşmişti Net satış tutarı ise 382.2 trilyon lira olan tahvil ihalesinde, dönemsel faiz yüzde 15 olarak belirlenmişti. 

     
</TEXT>
</DOC>
