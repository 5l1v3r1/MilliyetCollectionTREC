<DOC>
<DOCNO> 143316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/spor/aspo.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İNGİLİZ BASKISI 
</HEADLINE>
<TEXT>

Blackburn’deki yıldızımız kötü oynadığı zaman, Ada medyasının ağır yazılarla kendisini eleştirdiğini ve moralini bozmaya çalıştığını açıkladı 
     HALİL ÖZER 

     Arsenal’a attığı enfes golle klasını yine kanıtlayan Tugay Kerimoğlu, futbol stili ve tarzıyla İngiltere’deki elit isimler arasına ismini yazdırmasını bildi. Hakan Şükür’ün birkaç sokak aşağısında oturan yıldız oyuncu, yeni yaşamının tadını çıkarıyor. 
     Evini ziyaret ettiğimizde, bizi sımsıcak duygularla karşılayan Tugay’ın ve ailesinin gözlerinden yaşadıkları mutluluk okunuyor. O artık farklı bir Tugay. Stresi yok, gerginliği yok, gelecek korkusu yok, huzursuzluğu hiç yok. Tipik İngiliz evindeki sohbetimize "Aman nazar değmesin" diye girdik. Kerimoğlu ailesi de şu anda kirada oturuyor. Kocaman evinin arka bahçesi düzeni ve güzelliği ile büyüleyici. Camlı varendası, kaptan köşkünü hatırlatıyor. Kira 2000 Pound 5.5 milyar lira . Ancak Tugay bugünlerde, Manchester Unitedlı Silvester’den satın aldığı ve bir - iki ay sonra taşınacağı evinin heyecanını yaşıyor. Aynı mahallede imiş ev... Hakan Şükür, Beckham’a komşuydu, o da Alex Ferguson’a olacak... 
     
     Souness sahip çıkıyor’ 
     Ve konumuz futbol... Tugay, 2 Nisan’daki İngiltere maçı yaklaşırken, büyük bir tehlikeyi de haber veriyor "Bizimle daha şimdiden psikolojik savaşa başladılar". Yıldız futbolcu, kendisine resmen baskı uyguladıklarını söylüyor ve devam ediyor "Bir maçta kötü oynadım mı, hemen üstümdeler. Ağır yazılarla eleştiriyorlar. Ertesi hafta, maçın adamı seçilince, şaşırıp kalıyorlar. Ama burada Souness var. Bize sahip çıkıyor. İnanıyorum ki, bu baskıyı, sırf İngiltere maçı için yapıyorlar. Alpay’a da aynı davranıyorlar. Moralimizi bozmaya çalışıyorlar. Zaten Dünya kupasından gelen kıskançlık da var. Ama taraftar beni çok seviyor. Bir maçta Tugay for England’ diye pankart açarak, İngiltere Milli Takımı’nda oynamamı istediler." 
     Tugay, Ada’daki meslek yaşamını özetliyor "Futbol ikinci planda. Önce senin sağlığın. Seni hep, kafa olarak rahatlatmaya çalışıyorlar. Sonra futbol oynattırıyorlar. Hiçbir riske sokmuyorlar. Tek dezavantaj yalnızsın. Ama hayat felsefeni değiştiriyorlar. Örnek Hakan. Nasıl mutlu gördünüz. Daha da, mutlu olacak. Bu şartlarda 36 yaşına kadar oynamak istiyorum". 
     
     Sesin çıkmalı’ 
     Bir de unutamadığı olay var Tugay’ın "Bir maçta beni acayip şekilde marke ediyorlar. Başımda iki kişi, hiç oynayamıyorum. Bir de Thompson ile tartıştım. Soyunma odasına gittim ve formayı çıkardım. Hocaya oynamayacağımı söyledim. Thompson sözü kendisine sandı, tartıştık. Birden tepem attı. Zor sakinleştim. Hoca, beni zorla oyuna soktu. 2 - 0 yenik durumdan, beraberliğe geldik. Ertesi gün hoca herkesin önünde bana teşekkür etti. Friedel de espriyi patlattı Ben, formayı bu kadar çabuk çıkaran oyuncu görmedim’. O günden, bu yana, bana daha farklı bakıyorlar. Burada sesini çıkarmazsan seni ezerler. 
     Sözünü noktalıyor Adalı futbolcu "Türkiye’de futbolu bilmeyen insanlar, yazı yazıyorlar. O yüzden, orada oynayan arkadaşlarım için gerçekten üzülüyorum. Türkiye’de moda yazarı, turizmci bile futbol yazıyor. Bu yüzden geri dönmeye hiç niyetim yok. Burada bir sene yaşayın sonra bakın neler düşüneceksiniz. " 
     
Elemeden sonra veda      "ELEME maçlarından sonra Milli Takımı bırakmayı düşünüyorum. Amacım, gençlerin ufkunu açmak. Bizden eskiler, böyle düşünce içinde değillerdi. Hep kendi yaptıklarının yaşamasını istediler. Ve hala, kendi dönemlerinin şartlarını anlatıyorlar. Oysa farkında değiller, yıl 2003. 
     
Rahatça yürüyemem’      "YOLDA öyle rahatça yürüyemem. Bir internet sitesi var. Siteye baktım. Gözlerime inanamadım. 400’den fazla fotoğrafım var. Mesela York. Takım arkadaşım. Onun bile, bu sitede 200 fotoğrafı var." 
     
     AVRUPA KARİYERİ 
     1999 - 2000 G.Rangers İskoçya 16 maç, 1 gol 
     2000 - 2001 G.Rangers İskoçya 26 maç, 3 gol 
     2001 - 2002 B.Rovers İngiltere 33 maç, 3 gol 
     2002 - 2003 B.Rovers İngiltere 30 maç, 2 gol 
     
Ne oldu koçum’      "TAKIMDA hiç giyim zevki yok. Bir giyiniyorlar ki, sormayın. Önceleri, yılan derisi çizmelerime, kıyafetlerime bakıp kıs kıs gülüyorlardı. Şimdi baktım hepsi aynı çizmelerden giymeye başlamışlar. Ben de şimdi onlara soruyorum Ne oldu koçum ’ 
     
Pişman değilim’      "GALATASARAY’IN, UEFA Kupası’nı kazandığı sezon Ada’ya geldim. Ama bu bana gelebilecek en önemli transfer teklifiydi. Kaderim burasıymış. Elbette o yıl UEFA Kupası’nı alırken, orada olmak isterdim. Ancak kalbim onlarlaydı." 
     
Beşiktaş’a hayır’      Türkiye hayranlığı 
     TUGAY, İngiltere’de oynayan yabancı oyuncular arasında büyük bir Türkiye hayranlığı bulunduğunu söylüyor. Blackburn’deki arkadaşı York’un sürekli kendisine, "Haydi seneye Beşiktaş’a gidelim" dediğini belirtiyor ve devam ediyor "Ama niyetim yok. Sen git, ben kalıyorum’ diyorum, şaşırıyor." 
     
     Lucescu aradı 
     YILDIZ futbolcu, sezon başında başından geçeni de şöyle anlatıyor "Bir gün telefonum çaldı. Karşımda Menajer Sinan Engin vardı. Tugay merhaba, seni hocana veriyorum’ dedi. Şaşırmıştım. Telefondaki Lucescu’ydu. Beşiktaş’a gelmemi istedi. Ama kabul etmedim. Buradan bir yere gitmem." 
     



 SPOR 























</TEXT>
</DOC>
