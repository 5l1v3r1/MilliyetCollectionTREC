<DOC>
<DOCNO> 127447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko05.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçen hafta... Borsa, döviz, faiz... 
</HEADLINE>
<TEXT>

     Piyasalar geçen hafta da Irak müdahalesi ile ilgili gelişmelere göre hareket etti. 
     Borsada sert sayılabilecek iniş çıkışlar ve günlük bazda yüzde 4-5'i aşan düşüşler yaşandı. İMKB Tahvil ve Bono Piyasası'nda ortalamalarda 1 puana yaklaşan artışlar oldu. Altın ve dövizde de yüzde 2-3 dolayında değişen oranlarda artışlar gerçekleşti. Banka faizlerinde de küçük çapta artışlar gözlendi. 
     Hisse senetleri haftalık bazda ortalama yüzde 7.29 oranında değer yitirdi. 24 ayar külçe altının gram satış fiyatı yüzde 3.32 oranında, Cumhuriyet altınının satış fiyatı da yüzde 3.28 oranında arttı. Dolar, haftalık bazda yüzde 1.10 oranında, Euro da yüzde 2.38 oranında değer kazandı. Yatırım fonlarının seyrini izleyen A.A Fon Endeksi ortalama yüzde 0.32 oranında düşüş kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.67, haftalık reponun net getirisi yüzde 0.70 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri, haftaya ortalama yüzde 5.17 kayıpla başladılar. 
     Irak müdahalesi tedirginliğinin sürdüğü Borsa'da, endeks 11 bin puanın altına geriledi. 1 seansı 380.65 puan ve yüzde 3.37 kayıpla 10,905.80 puandan kapatan endeks, 2. seansta da yüzde 1.86 ve 203.34 puan kayba uğradı. 
     Günü, 10,702.46 puandan tamamlayan endeksin günlük bazdaki kaybı ise 583.99 puan ve yüzde 5.17 oldu. 
     Salı günü, Irak'ta savaş endişesi dalgalanmalara yol açtı. Borsa seçim öncesi seviyelerine döndü. Başbakan Abdullah Gül, Türk Silahlı Kuvvetleri'ne savaş için ''hazır ol'' talimatı verildiğine ilişkin haberleri yalanladı. Bunun üzerine 2. Seansta endeks 10 bin puan sınırından geri dönerek toparlandı. Döviz fiyatları da Merkez Bankası'nın müdahalesiyle geriledi. Günü 10,447.46 puandan tamamlayan endeks, günlük bazda yüzde 2.38 ve 255.00 puan geriledi. 
     Çarşamba günü, Irak tedirginliği nedeniyle borsada 10,600 puan seviyelerindeki direnç kırıldı. 1. Seans sonunda endeks 54.45 puanlık artışla 10,501.91 puan oldu. 2. Seansta 10,400-10,600 aralığında izlenen alım ağırlıklı yatay seyrin ardından endeks günü 10,883.52 puandan kapattı. Günlük artış 436.06 puan ve yüzde 4.17'ye ulaştı. 
     Perşembe günü de Irak tedirginliğinin yarattığı olumsuz etkiye bağlanan düşüşler vardı. 1. Seansta 10,725.65 puana kadar gerileyen endeks, 10,818.65 puandan seansı tamamladı. 2. Seansta piyasa 10,500 seviyesinde bir süre yatay seyre girdi. Daha sonra 10,500 desteğinde de tutunamayan endeks 10,396.74 puandan kapandı. Borsada günlük bazda endeks 486.78 puan ve yüzde 4.47 düşüş kaydetti. 
     Haftanın son işlem gününde, ilk seansta kararsız bir seyir izleyen endeks gelen son dakika alımlarıyla 10,471.75 puandan kapandı. Endeks, ikinci seansta da yaklaşık 250 puanlık bir bantta dalgalandı. Daha çok 10,500 puan seviyelerini koruma çabası dikkat çekerken, kapanış 10,463.95 puandan gerçekleşti. Haftanın son işlem gününde hisse senetlerindeki ortalama değer artışı yüzde 0.65 oldu. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 822.50 puanlık kayıpla 11,286.45 puandan, 10,463.95 puana indi. Hisse senetlerinin haftalık ortalama değer kaybı yüzde 7.29'u buldu. 
     İMKB Ulusal-Mali Endeksi 977.39 puan düşerek 13,991.63 puandan 13,014.24 puana, İMKB Ulusal-Sanayi Endeksi 871.09 puan düşerek 10,806.14 puandan 9,935.05 puana, İMKB Ulusal-Hizmetler Endeksi de 499.96 puan düşerek 7,481.10 puandan 6,981.14 puana geriledi. 
     Böylece, mali grup hisseleri ortalama yüzde 6.99 oranında, sanayi grubu hisseleri ortalama yüzde 8.06 oranında ve hizmetler grubu hisseleri de ortalama yüzde 6.68 oranında değer yitirdiler. 
     
     KAZANANLAR VE KAYBEDENLER 
     Borsada geçen hafta işlem gören 294 hisse senedinden 262'si değer yitirirken, 25 hisse senedi değer kazandı. 7 hisse senedinin değeri değişmedi. 
     En yüksek oranlı artış yüzde 30.67 ile Birlik Mensucat hisselerinde oldu. Yüzde 30.61'lik artışla ÇBS Boya hisseleri ikinci, yüzde 22.41'lik artışla FM İzmit Piston hisseleri de üçüncü olarak sıralandı. 
     En yüksek oranlı düşüş ise yüzde 34.19 ile Marmaris Martı hisselerinde oldu. Yüzde 32.76'lık düşüşle Bak Ambalaj hisseleri ikinci ve yüzde 30.59'luk düşüşle de İhlas Gayri Menkul Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 52 milyar 5.5 milyon adet hisse senedi işlem gördü ve karşılığında 2 katrilyon 372 trilyon 660.8 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta İngiliz Sterlini dışında kalan para birimleri Türk Lirası karşısında değer kazandı. 
     İstanbul serbest döviz piyasasında alınıp satılan ABD Doları yüzde 1.10 oranında, Euro yüzde 2.38 oranında artış kaydetti. 
     ABD Doları'nın Türk Lirası satış fiyatı 18 bin lira artarak, 1 milyon 658 bin liraya, Euro'nun satış fiyatı 40 bin lira artarak 1 milyon 720 bin liraya ulaştı. 
     Cuma günkü kapanışa göre, öteki döviz türlerinden İngiliz Sterlini'nin Türk Lirası satış fiyatı haftalık bazda yüzde 0.82 oranında düşerek 2 milyon 646 bin liraya gerilerken, İsviçre Frangı'nın satış fiyatı yüzde 2.97 oranında artarak 1 milyon 180 bin liraya çıktı. 
     Bugün İstanbul serbest piyasada ABD Doları 1 milyon 655 bin, Euro 1 milyon 730 bin, İngiliz Sterlini 2 milyon 650 bin ve İsviçre Frangı 1 milyon 188 bin liradan satıldı. 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 3.32 oranında, Cumhuriyet altınının satış fiyatı da yüzde 3.28 oranında arttı. 
     Külçe altının gram satış fiyatı 1 milyon 600 bin lira artarak 18 milyon 650 bin liraya, Cumhuriyet altınının satış fiyatı da 4 milyon lira artarak 126 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı da yüzde 3.72'lik artışla 18 milyon 670 bin liraya çıktı. 
     
     YATIRIM FONLARI 
     Yatırım fonlarına katılma belgeleri bir önceki haftaya göre ortalama yüzde 0.32 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi bin 48 puan düşerek 330,693 puandan 329,645 puana indi. 
     Geçen haftanın en çok değer kazanan katılma belgeleri, yüzde 2.80'lik artışla YKB B Tipi Yabancı Menkul Kıymetler Fon, yüzde 1.72'lik artışla Ata B Tipi Yabancı Menkul Kıymetler Yatırım Fonu ve yüzde 1.20'lik artışla da Vakıf B Tipi Yabancı Menkul Fon oldular. 
     Geçen haftanın en çok değer yitiren katılma belgeleri ise yüzde 9.49 oranındaki düşüşle İş A Tipi Metal Eşya Endeks Fon, yüzde 7.14 oranındaki düşüşle TEB Yatırım A Tipi Hisse Fon ve yüzde 7.06 oranındaki düşüşle de Alfa A Tipi Ulusal-30 Endeks Fon olarak sıralandılar. 
     
     TAHVİL-BONO-FAİZ-REPO 
     Hazine Müsteşarlığı geçen hafta 383 gün vadeli ABD Doları cinsinden iskontolu devlet tahvili ihalesi düzenledi. 
     İhalede, toplam 1 milyar 196.1 milyon dolar teklif gelirken, nominal 648.2 milyon dolarlık satış gerçekleşti. Net satış miktarı 606.8 milyon dolar oldu. 
     Döviz ihalesinde bileşik faiz yüzde 6.47, basit faiz yüzde 6.48 olarak belirlendi. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.57 ile yüzde 0.80 arasında gerçekleşti. 
     Mevduat faizlerinde vadelerine göre ortalamalarda 1 puanın altında kalan artışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.67 oldu. 
     Önceki hafta sonunda ortalama faizi yüzde 44'ün biraz altında olan haftalık reponun net getirisi de yüzde 0.70 olarak gerçekleşti. 
     





</TEXT>
</DOC>
