<DOC>
<DOCNO> 125409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko22.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Enerji, OPET'in 50 hissesini 125 milyon dolara aldı... 
</HEADLINE>
<TEXT>

     Koç Holding Enerji Grubu, Fikret Öztürk'ün öğretmenlikten ayrıldıktan sonra kurup geliştirdiği akaryakıt dağıtım şirketi OPET ve iştiraklerinin yüzde 50 hissesini, 125 milyon dolar karşılığında satın aldı. 
     Hisselerin yüzde 40'ı Aygaz'a devredilirken kalan yüzde 10'luk hisseler de Mogaz, Beko Ticaret ve Demir Eksport arasında paylaşıldı. 
     Koç Holding Enerji Grubu Başkanı Ömer Koç, OPET'te eşit ortaklığa ilişkin, Holding'in Nakkaştepe merkezinde düzenlenen basın toplantısında yaptığı konuşmada, Koç Topluluğu'nun iddialı bir büyüme ile dünya çapında bir grup haline gelmeyi hedeflediğini, bu hedefin gerçekleştirilmesi için ''Tüketiciye en yakın topluluk felsefesi'' doğrultusunda çalışmalarını sürdürdüklerini söyledi. 
     Enerji sektörünün, gelecek dönemlerde büyüme açısından öncelik verdikleri sektörlerden biri olduğunu belirten Ömer Koç, ''Bu sektörde büyüme kararımız, Türkiye'nin gelişmesi açısından enerjinin önemi ve önceliği düşünülerek stratejik olarak verilmiştir. Geçtiğimiz yıllar içinde sürekli büyüyerek gelişen enerji grubu şirketlerimizin faaliyet boyutu, günümüzde artık Koç Topluluğu'nun cirosunun yaklaşık yüzde 11'ini, 2002 karının ise yaklaşık yüzde 25'ini oluşturacak düzeye ulaşmıştır'' diye konuştu. 
     Akaryakıt dağıtım sektörünün bayi yönetimi konusundaki güç ve deneyimleri ile katma değer yaratabileceklerine inandıkları bir alan olduğuna işaret eden Koç, bu nedenle OPET'e Koç Topluluğu olarak ortak olduklarını ifade etti. 
     
     CİROYU 2 KATINA ÇIKARACAK 

     OPET ile işbirliğinin 4 yıl öncesine dayandığını anlatan Koç, şöyle devam etti 
     ''Yaptığımız çalışmalar ve müzakereler neticesinde vardığımız bugünkü noktada OPET ve iştiraklerinin hisselerinin yüzde 50'sinin Koç Topluluğu'na devri hususunda, OPET'in sahibi olan Öztürk ailesi ile anlaşmış bulunuyoruz. Bu ortaklıkla Koç Enerji Grubu'nun mevcut faaliyet boyutunu ciro anlamında yaklaşık 2 katına çıkaracak bir adımı atmış oluyoruz. Bizim için son derece önemli olan bu adımla birlikte faaliyet gösterdiğimiz tüm diğer sektörlerde olduğu gibi, akaryakıt dağıtım sektöründe de öncü ve lider gruplardan biri olmayı hedefliyoruz. Bunu da Koç kültürü çerçevesinde yarattığımız değerleri bu sektöre de taşıyıp, OPET'in hali hazırdaki üstün ve rekabetçi avantaj yaratan değerleri ile birleştirerek yapmayı planlıyoruz.'' Ömer Koç, bugün ilk defa yerli sermaye ile kurulmuş bu büyüklükte bir işe Koç Topluluğu olarak yüzde 50-50 ortak olduklarını söyledi. 
     
     ÖMER KOÇ TÜPRAŞ VE PETKİM ÖZELLEŞTİRMELERİYLE İLGİLENEBİLİRİZ 

     Koç Holding Enerji Grubu Başkanı Ömer Koç, Koç Enerji Grubu'nun büyüklüğünün 1 milyar dolar seviyelerinde olduğunu belirterek, Petkim ve Tüpraş'ın özelleştirilmesiyle şekli ve zamanına göre ilgilenebileceklerini söyledi. 
     Akaryakıt sektörüyle uzun zamandır ilgilendiklerini ifade eden Ömer Koç, gelecek 8-10 yıl içinde pazar payını ikiye katlamayı düşündüklerini söyledi. 
     Enerji sektöründeki hayata geçirmek istedikleri alanlar içinde elektrik üretiminin de bulunduğunu kaydeden Koç, bu alanda önceden iki ihale kazandıklarını, ancak muhtelif nedenlerle hayata geçiremediklerini belirtti. 
     Doğalgaz dağıtımıyla da ilgilendiklerini açıklayan Koç, StatOil ile anlaşma çerçevesinde birlikte çalıştıklarını söyledi. 
     Koç, doğalgaz ve elektrik yasalarının geçtiğine, ancak yeni yönetmeliklerin hazır olmadığına dikkati çekerek, ''Dolayısıyla burada bir belirsizlik var, devletin bir an evvel bu alandaki özelleştirmeleri yapacağını ümit ediyorum'' dedi. 
     Ömer Koç, başka bir soru üzerine de halen Koç Holding Enerji Grubu'nun büyüklüğünün 1 milyar dolar seviyelerinde olduğunu, Petkim ve Tüpraş'ın özelleştirilmesiyle şekli ve zamanına göre ilgilenebileceklerini söyledi. 
     OPET'in, sektöründe gayet güvenilir bir şirket olduğunu vurgulayan Koç, bu nedenle de yüzde 50 ortaklığın görüşmeler sonucundaki en makul çözüm olduğunu bildirdi. 
     
     ÖĞRETMENLİKTEN, AKARYAKIT DAĞITIMCILIĞINA 

     OPET Yönetim Kurulu Başkanı Fikret Öztürk ise OPET'in 1992 yılında kurulduğunu, ancak petrol sektörüyle tanışmasının 1982 yılına kadar gittiğini söyledi. 
     1982 yılında öğretmenlikten ayrılarak Mersin'de açtığı küçük bir madeni yağ dükkanı ile petrol sektörüne girdiğini anlatan Öztürk, kısa sürede çeşitli akaryakıt istasyonlarının bayiliğini aldığını ve 1992'de de Türkiye genelinde en büyük akaryakıt distribütörü olduklarını kaydetti. 
     Öztürk, 1993 yılı sonunda 130 istasyona ulaştıklarını, daha sonra da terminal yapımına başladıklarını belirterek, 1996'da eşiyle birlikte yabancı dil öğrenmek için gittikleri Londra'da ofis kurduklarını, 1997'de Türkiye'de en fazla akaryakıt ithalatı yapan şirket olduklarını ifade etti. 
     Öztürk, halen 200 istasyonda Aygaz'ın yılda yaklaşık 200 bin metreküp oto LPG'sini sattıklarını belirterek, 1997 yılında Mersin'de 233 bin metreküplük kapasiteyle Türkiye'nin en büyük 3. depolama tesisinin temelini attıklarını, Marmara akaryakıt terminali tamamlandığında Türkiye'nin en büyük depolama kapasitesine sahip olacaklarını anlattı. 
     Türkiye'de 17 akaryakıt dağıtım şirketi bulunduğuna işaret eden Öztürk, benzinde 1 milyar 150 milyon dolarlık cirolarıyla yüzde 10'luk pazar payına sahip olduklarını ve 14. sırada yer aldıklarını bildirdi. 
     Fueloil satışlarında yüzde 15'lik payla 3. sırada, enerji sektörüne yakıt ikmalinde yüzde 55'lik payla birinci sırada bulunduklarını kaydeden Öztürk, kazandıklarını yatırıma yönlendirdiklerini, bu arada, okul ve benzeri binalar yaparak, sosyal sorumluluklarını unutmadıklarını söyledi. 
     
     ''HEDEFİMİZ BİRİNCİLİĞE OYNAMAK'' 

     Koç Enerji Grubu ile yaptıkları ortaklıkla tüketicinin ilk tercihi olmayı hedeflediklerini bildiren Fikret Öztürk, ''Amacımız, Türkiye merkezli uluslararası petrol dağıtım şirketi olmak. Hedefimiz birinciliğe oynamak. Bunun için Koç ailesiyle bir birliktelik imzaladık'' diye konuştu. 
     OPET Yönetim Kurulu Başkanı Fikret Öztürk, 450 bin metreküp kapasiteli Marmara terminaliyle Karadeniz'den aldıkları petrolü Türkiye'nin yanı sıra Avrupa ve ABD'ye satmak istediklerini belirterek, dağıtım şirketleri içinde 5 yıl içinde 2., 10 yıl içinde de 1. sıraya yükselmeyi hedeflediklerini söyledi. 
     Öztürk, ''Memurluktan ayrılarak, hanımımın maaşına güvenerek ticarete başladık, buraya geldik. İnşallah Koç birlikteliğimizle daha iyi yerlere geleceğiz'' dedi. 
     Basın toplantısına, eşi Nurten ve çocukları Filiz, Ufuk ve Şafak ile katılan Fikret Öztürk, kendisinin fizik, eşinin biyoloji öğretmeni olduğunu belirterek, ''Kasanın anahtarı ondaydı, o yüzden böyle sağlama gittik'' diye konuştu. 
     Öte yandan, OPET'e ortak olan Aygaz, 1. seansta 750 lira artarak 10 bin 500 liradan kapandı. Aygaz hisseleri, yüzde 7.69 artışla en fazla değer kazanan ilk 5 şirket arasında yer aldı. 
     





</TEXT>
</DOC>
