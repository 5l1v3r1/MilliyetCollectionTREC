<DOC>
<DOCNO> 114113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/guncel/agun.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane inşaatlarına hükümet dayanmıyor 
</HEADLINE>
<TEXT>

15 yıl önce ek bina inşaatına başlanan Haseki Hastanesi, 11 hükümet eskitti. 1989’da başlanan Koşuyolu Kalp Hastanesi ek binası inşaatı da sekiz bakan, dokuz hükümet gördü 
     AYŞEGÜL AYDOĞAN İstanbul 

     Nüfusun hızla artmasına karşın, yıllardır bir yenisi açılmadığı gibi, olanların da artık iflas noktasına geldiği kamu hastanelerinde her gün bildik görüntüler yaşanıyor. Yatak kapasitesi yetmiyor, ameliyat, ultrason, MR çekimi için aylar sonrasına gün veriliyor. 
     İstanbul’da yapımına 15 yıl önce başlanmasına rağmen hala kaba inşaat halinde duran hastaneler var. Haseki Hastanesi’nin inşaatına 15 yıl önce başlanan ek binası 10 sağlık bakanı, 11 hükümet eskitti. Bitirilmesi için 5 - 6 trilyon lira gereken ek binaya 11 yıldır çivi çakılmadı. Eski Başhekim Mustafa Yenigün, hastaneye 500 yatak kazandıracak, böylece kapasiteyi ikiye katlayacak bina için şunları söyledi 
     "Yatak sayımızın az olması nedeniyle hizmet kısıtlanıyor. Ekip yeterli ama ameliyat ettiğin hastayı nereye yatıracaksın Anadolu’dan Trakya’dan ağır vakalar da geliyor. Ameliyat günleri 3 aya kadar uzuyor. Eko ve endoskopi 2 - 3 ay sonraya, ultrason 2 ay sonraya, tomografi çekimi de yine 2 - 3 ay sonraya veriliyor." 
     
     1 milyon kişiye 50 yatak 
     Yaklaşık 1 milyon nüfusa 50 yatakla hizmet veren Pendik Devlet Hastanesi’nin 1997’de başlanan 5 katlı ek binası bitirilirse kapasitesi 3 kat artacak. Başhekim Fikret Ersan Talu, mevcut binada zorlandıklarını, ameliyathane sıkıntılarının olduğunu belirtti. Binanın sadece acil ünitesini açabildiklerini diğer katları da bağış, yardımlar ve kendi imkanlarıyla yaptırdıklarını anlatan Talu, ameliyathanelerin kaba inşaatının bitirilmesi için 500 milyar lira gerektiğini söyledi. 
     Talu, "Yatak kapasitemiz 50. Neredeyse yüzde 100’ün üzerinde çalışıyoruz. 5 gün yatacak hastayı 2 - 3 günde taburcu ediyoruz. Günde 10 - 15 ameliyat yapıyoruz. Ekibimiz fazla mesai çalışıyor. Yeni binada 3 ameliyathane ve 150 yatak kapasiteyi artıracak" dedi. 
     
     Koşuyolu da bekliyor 
     Kartal Cevizli’de 1989’da başlanıp 93’te bitirilmesi öngörülen Koşuyolu Kalp Hastanesi’nin ek binası da sekiz bakan, dokuz hükümet eskitti. Tamamlanması için 6 trilyon lira gereken binanın önünde koyunlar otluyor. 32 bin metrekare kapalı alana sahip hastane, 400 yatak kapasiteli olacak. 
     Başhekim Cevat Yakut, "Para gelirse birkaç ayda bitirilebilir durumda" dediği hastanenin Türkiye’nin en büyük kalp cerrahi merkezi olacağını söyledi. 
     
     Ümraniye 7 yılda bitti 
     1995’te temeli atılan Ümraniye Devlet Hastenesi’nin ise 7 yıl sonra geçen hafta, ancak poliklinikleri açıldı. Binanın arka tarafı ise aynı inşaat görüntüsüyle duruyor. 250 yataklı olacak hastane Haydarpaşa Numune ve Kartal Devlet hastanelerinin yükünü azaltacak. 
     
Aylar sonraya gün veriliyor      MR’ın bulunduğu tek devlet hastanesi Şişli Etfal’de MR çekimi için en erken 4 - 6 ay arasında gün veriliyor. Yoğunluk nedeniyle gece de MR çekimi yapılıyor, ayrıca hastalar dışarıya sevk ediliyor. Ancak özellikle Bağ - Kur’lu hastalar sorun yaşıyor. Dışarıda ücretli çektirdiği MR’ın parasını Bağ - Kur’dan alamayan hasta bu yüzden aylarca beklemeye razı oluyor. Ultrason, dopler çekimleri için de ortalama 4 ay beklemek gerekiyor. 
     SSK Göztepe Hastanesi’nde ise fıtık, guatr gibi ameliyatlar 1 - 2 ay sonrasına ertelenirken bazı tümör ameliyatları 6 - 7 ay sonra yapılabiliyor. Eko çekimi için en az bir ay sonraya, tomografi için 2 - 3 ay, ultrason için 6 - 7 ay hatta bir yıl sonraya gün veriliyor. 
     



 GÜNCEL 



















</TEXT>
</DOC>
