<DOC>
<DOCNO> 135116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko03.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’dan enflasyon uyarısı 
</HEADLINE>
<TEXT>

Hükümetin enflasyonla mücadeleye devam etmesi gerektiğini belirten TÜSİAD Başkanı Tuncay Özilhan, "Mali disiplinden vazgeçmemek lazım" diye konuştu 
     ANKARA Milliyet 

     TÜSİAD Başkanı Tuncay Özilhan ve Yönetim Kurulu üyeleri dün AKP lideri Recep Tayyip Erdoğan’ı ziyaret etti. Özilhan, TÜSİAD’ın hükümete ikazlarının süreceğini söyledi. 
     Özilhan, görüşme sonrası AKP Genel Merkezi’nden ayrılırken, Erdoğan’a nezaket ziyaretinde bulunduklarını belirtti. Özilhan, görüşmede Kıbrıs, Irak, Türkiye’nin AB üyeliği ve ekonomik konuları ele aldıklarını bildirdi. 
     Özilhan, bir gazetecinin, "enflasyon rakamlarının neden beklentilerin üzerinde çıktığını" sorması üzerine, enflasyonla mücadelenin devam etmesi gerektiğini söyledi. Enflasyonun, geçen yıl ilk kez yüzde 30’ların altına düştüğünü anımsatan Özilhan, hükümetin enflasyonla mücadeleye kesinlikle ara vermemesi gerektiğini dile getirdi. Özilhan, "Enflasyonla mücadeleden katiyetle sapmamak gerekli. Mali disiplinden vazgeçmemek lazım" dedi. 
     Özilhan, petrol ve tarım ürünlerine son dönemde yapılan zamların enflasyonun yüksek çıkmasının nedenleri arasında olabileceğini söyledi. 
     
     İkazlarımız sürecek’ 
     Özilhan, TÜSİAD’ın hükümete yönelik eleştirilerinin devam edip etmediğinin sorulması üzerine de kendilerinin piyasanın içinde olmaları sebebiyle bazı konuları önceden hissedebildiklerini kaydetti. Hükümetin bu eleştirilerden sonra daha tedbirli ve dikkatli olduğunu gördüklerini belirten Özilhan, hükümete gerekli ikazlara devam edeceklerini sözlerine ekledi. 
     



 EKONOMİ 





















</TEXT>
</DOC>
