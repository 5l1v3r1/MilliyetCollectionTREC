<DOC>
<DOCNO> 146727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun05.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ı devirmek için çok daha ağır kayıplar vermeye hazır 
</HEADLINE>
<TEXT>

     ABD'nin, Irak Devlet Başkanı Saddam Hüseyin'i devirmek ve Bağdat'ı ele geçirmek için çok ağır kayıplar vermeye hazır olduğu bildirildi. 
     Katar'daki ABD Merkez Komutanlığı'ndan adının açıklanmasını istemeyen üst düzey bir yetkili, gazetecilere yaptığı açıklamada, savaşın 12. gününde verdikleri kayıbın ''oldukça az'' olduğunu belirterek, bu rejimi devirmeyi kesinleştirmek adına çok ağır kayıp vermeye hazır olduklarını söyledi. 
     Olayların, şok edici boyuta geldiği günler olacağını belirten yetkili, ''Bu ağır kayıp, çok sayıda ölü yaralı demekse, çok kişi ölecek, yaralanacak'' dedi. 
     Yetkili, Irak'taki bazı gazetecilerin, operasyonu olağandan daha zorlu geçiyor gibi yansıttığını ifade ederek, ''Burada durum bu değil. Temel olarak istediğimiz zaman ve mekanda geçen bir askeri operasyon'' diye konuştu. 
     Saddam'ın, yasaklı silahları kullanmaları için güçlerini hazırladığı yönünde çok sayıda kötü işaretin bulunduğunu belirten yetkili, savaş meydanında kimyasalları ortaya çıkaran teçhizat, koruma kıyafetleri ve yeni maskelerin ele geçirildiğini söyledi. 
     Yetkili, ''Bence bu, Saddam'ın askerlerini olası kimyasal operasyonlara hazırladığına işaret ediyor. İnsanlar emirlere karşı gelebilir mi '' dedi. 
     Saddam'ın, Bağdat'ı kent dışında en iyi eğitimli ve en sıkı donanımlı Cumhuriyet Muhafızları, içeride de Baas partisi, milis ve Cumhuriyet Muhafızları piyadesiyle savunacağını ifade eden yetkili, ABD'nin, Körfez Savaşı'nda Irak'ın kuzeyinde Kürtleri, güneyinde de Şiileri yeterince koruyamamayı pahalıya ödediğini ifade etti. 
     Yetkili, ''Sanırım, 1991'de yapadığımızın kati sorumluluğunu taşıyoruz ve bu kendini savaş meydanında gösteriyor'' dedi. 
     ABD'nin, Saddam'a bağlı güçlerin halka saldığı korkuyu hafife aldığını belirten yetkili, ''Amerikalılar, totaliter rejimin neye benzediği, ne olduğu ve nasıl hareket ettiği konusunda karar vermekte çok iyi değil'' diye konuştu. 
     Yetkili, güneydeki Basra kenti, Nasiriye, Bağdat yakınlarında Saddam karşıtı ayaklanmaların ''yakın'' olduğunu belirtti. 
     





</TEXT>
</DOC>
