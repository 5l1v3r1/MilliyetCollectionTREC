<DOC>
<DOCNO> 148083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun31.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Türkiye ve bizim Irak'ı yakından izlememiz normaldir" 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, Dışişleri Bakanı Kemal Harrazi'nin Türkiye ziyareti sırasında Türk yetkililerle farklı konuları görüştüğünü söyledi. 
     Asefi, düzenlediği basın toplantısında, ''İran ve Türkiye, Irak'ın komşusu olduğu için bu ülkedeki değişimleri çok yakından izlemeleri normaldir ve iki ülke bu konuda birbiriyle görüş alışverişinde bulunuyor'' dedi. 
     Harrazi'nin Türkiye ziyareti sırasında görüşmelerinin en önemli noktasının, Irak topraklarının bütünlüğünün korunması olduğunu söyleyen Asefi, ''Irak'ta hiçbir yol, komşu ülkelerin çıkarları ve kaygıları göz önüne alınmadan başarıya ulaşamaz. Tahran ve Ankara, bu konuda aynı görüşe sahiptir'' diye konuştu. 
     İran'ın Irak'ta süren savaşa ilişkin Amerikan yönetimiyle hiçbir anlaşma yapmadığını ve danışmalarda bulunmadığını belirten Asefi, ABD'nin İran'a yönelik bir tehdidi olup olmadığı yolundaki soruya, ''Siyasi, ekonomik ve kültürel tehditten bahsediliyorsa bu tehditler zaten İslam Devrimi'nin başlamasından şimdiye kadar vardı, ancak askeri tehdit olduğu kaygısı taşımıyoruz'' yanıtını verdi. 
     Asefi, Irak'ın geleceğine BM'nin karar vermesi ve BM'nin denetimi altında Irak'taki bütün gruplar, milletler ve mezhepleri kapsayan bir hükümet kurulması gerektiğini belirterek, ''Bu konuda başka ülkeler ve hatta ABD'nin yakın müttefikleri de aynı görüşü paylaşıyor'' diye konuştu. 
     Sözcü, İngiliz diplomatların İran'dan ayrıldığı yolundaki haberlerin doğru olmadığını belirterek, ''İngiltere Büyükelçiliği'nde görevli kişilerin ailelerinden bazıları İran'dan ayrıldı, ancak şimdiye kadar diplomatlar ya da büyükelçilik çalışanlarının İran'dan ayrılacağına dair bize bilgi gelmedi'' dedi. 
     Asefi, İngiltere'nin Tahran Büyükelçiliği'nin kendilerine yönelik tehditler konusundaki kaygılarını gidermek için gerekli önlemleri aldıklarını, bu konuda bir kaygıya gerek olmadığını ve İngiliz büyükelçiliğinin görev yapmaya devam ettiğini söyledi. 
     Merkezi İran'da bulunan Irak İslam Devrimi Yüksek Konseyi IİDYK ve bu gruba bağlı Bedir Tugayları'nın, İran yönetiminden bağımsız olduğunu ve yapacakları işlerle ilgili kararları kendilerinin verdiğini söyleyen Asefi, İran İslam Cumhuriyeti'nin bu grubun kararlarına karışmak için ortada bir neden görmediğini belirtti. 
     





</TEXT>
</DOC>
