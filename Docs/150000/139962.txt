<DOC>
<DOCNO> 139962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur33.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere reddedildi... 
</HEADLINE>
<TEXT>

     Yurt dışına asker gönderme ve yabancı ülke askerlerinin Türkiye'de bulunmasına ilişkin Başbakanlık Tezkeresi'nin oylanmasında Anayasa'nın öngördüğü salt çoğunluğa ulaşılamadı. 
     TBMM Genel Kurulu'nun saat 15.20'de başlayan kapalı oturumda Başbakanlık Tezkeresi'nin görüşülmesine başlandı. Yaklaşık 3.5 saat süren görüşmelerden sonra dışarı gelen ilk bilgilere göre, tezkere 251 ret oyuna karşılık 264 oyla kabul edildi. 
     Ancak, TBMM Genel Kurulu'nda bulunan CHP'liler, ''TBMM Toplantı ve Karar Yeter Sayısı'' başlıklı Anayasanın 96. maddesinde, ''Anayasa'da başkaca bir hüküm yoksa, TBMM üye tamsayısının en az üçte biriyle toplanır ve toplantıya katılanların salt çoğunluğuyla karar verir'' hükmü çerçevesinde sonuca itiraz ettiler. CHP Grubu, oylamaya 4 milletvekilinin katıldığını, 264 kabul oyunun katılanların salt çoğunluğu oluşturmadığını belirttiler. 
     Tartışmaların sürmesi üzerine TBMM Başkanı Arınç, danışmanlarıyla konuyu değerlendirmek üzere birleşime 20 dakika ara verdi. 
     Bu arada Arınç, AK Parti ve CHP Grup Başkanvekilleri ve TBMM Başkanlık Divanı üyeleriyle biraraya geldi. Yapılan değerlendirmelerden sonra Arınç, birleşimi kapalı olarak yeniden açtı. Bülent Arınç, yaptıkları değerlendirmede Anayasa'nın 96. maddesinin açık hüküm taşıdığını bildirerek, Başbakanlık Tezkeresi'nin Anayasa'nın öngördüğü salt çoğunluğa ulaşılamadığını açıkladı. 
     Bülent Arınç, 4 Mart Salı günü denetim konularını görüşmek üzere birleşimi kapattı. 
     Bu arada CHP Tunceli Milletvekili Sinan Yerlikaya'nın mükerrer oy kullandığı ifade edilerek oylama sonucu 250 ret, 264 kabul, 19 çekimser olarak yeniden kayıtlara geçti. 
     
     BAŞBAKAN GÜL VE BAKANLAR BİRARAYA GELDİ 
     Başbakanlık tezkeresinin oylaması sonrasında AK Parti Genel Başkanı Recep Tayyip Erdoğan, Başbakan Abdullah Gül, Merkez Yürütme Kurulu üyeleri ile bazı bakanlar, durum değerlendirmesi yapmak üzere Erdoğan'ın TBMM'deki odasında toplandılar. 
     Dışişleri Bakanı Yaşar Yakış, toplantıya girerken, ''Yeni bir tezkere gelebilir mi '' sorusuna, ''bakalım'' diye yanıt verdi. Bu arada, Dışişleri Bakanlığı Müsteşarı Uğur Ziyal ile ABD yetkilileriyle müzakereleri yürüten Büyükelçi Deniz Bölükbaşı da toplantının yapıldığı odaya girdiler. 
     
     ARINÇ'IN AÇIKLAMASI 
     TBMM Başkanı Bülent Arınç, sonuçları resmi olarak duyurmak üzere birleşimi açtı ve Başbakanlık Tezkeresi'nin oylamasında anayasanın öngördüğü salt çoğunluğa ulaşılamadığını bildirdi. 
     Arınç, Genel Kurul Salonu'ndan ayrılırken gazetecilerin sorusu üzerine yaptığı açıklamada, millet iradesinin tecelli ettiği yerin TBMM olduğunu belirterek, ''Buradan çıkacak karar kabul de olsaydı, ret de olsaydı bunun arksında durmamız gerekirdi. Bugün de millet iradesi bu şekilde tecelli etmiştir. Bu konuda karar verilememiştir. Bundan sonra yine İçtüzük ve Anayasa gereğince ne yapılacaksa Meclis bu konuda kararını verecektir'' diye konuştu. 
     TBMM Başkanı Arınç, ''bundan sonra ne olacağı'' sorusuna, ''Bana ait olmayan şeyi sormayın. Tezkereyi ben getirmedim ki, bana soruyorsunuz'' karşılığını verdi. 
     ''Sonuç Hükümet'e güvensizlik anlamı taşır mı '' sorusu üzerine, bunun yorumuna girmeyeceğini bildiren Arınç, şöyle devam etti 
     ''Düz ve net söylüyorum TBMM iradesi bu şekilde tecelli etmiştir. Bir oyun da 100 oyun da değeri vardır. Hükümet de büyük bir anlayışla bu karara saygı duyduğunu ifade etmiştir. Bu sevinilecek bir olaydır. Çünkü millet iradesi ve millet, kararı bu şekilde ortaya koymuştur. Bunun hem TBMM, hem siyasi partileri, hem de Hükümet'i güçlendireceğine inanıyorum.'' 
     
     ''BİG BROTHER BİZİ GÖZETLİYOR'' 
     Arınç, ''ABD askerlerinin önemli bir bölümü Türkiye'de. Ne olacak '' sorusuna karşılık, ''Bunlara hiç girmem. Big Brother bizi gözetliyor, bildiğim kadarıyla. Karar budur efendim. Bu karar önünde herkes şapka çıkarmalı. Herkes bu karara saygı duymalı. Bundan önceki ve bundan sonra verilecek kararlara... Burası TBMM'dir. Başka bir yer değildir. Buradan ne karar çıkacaksa saygı duymalı'' diye konuştu. 
     Aynı tezkerenin bir kez daha gelip gelemeyeceğine ilişkin bir soru üzerine, bu konulara girmeyeceğini kaydeden Arınç, ''Hükümet kendine düşeni yapar ve ne yaparsa biz de Meclis olarak ona karar veririz'' dedi. 
     Tansiyonu yüksek bir oturum olduğunu ve 2 milletvekilinin fenalık geçirdiğini hatırlatılması üzerine de Arınç, herkesin gözünün TBMM'nin üstünde olduğunu, bu nedenle ''nazar değmiş'' olabileceğini söyledi. Arınç, gergin bir ortamda önemli bir karar verme arifesinde olduklarını, ancak TBMM ve milletvekillerinin kendine yakışanı yaptığını ifade etti. Arınç ''Çok güzel bir müzakere oldu. Ben de onların yardımıyla iyi yönetmeye çalıştım. Milletimize hayırlı olsun'' dedi. 
     





</TEXT>
</DOC>
