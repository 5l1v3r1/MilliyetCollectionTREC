<DOC>
<DOCNO> 145005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun46.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'a 80 kilometre kaldı 
</HEADLINE>
<TEXT>

     Bağdat'a doğru ilerleyen Amerikan 3. Mekanize Piyade Tümeni'nin bir kolu, Irak başkentine giden yol üzerinde stratejik bir konumda bulunan Şiilerin kutsal kenti Kerbela'ya yaklaştı. 
     Kerbela, Bağdat'ın sadece 80 km güneyinde bulunuyor. Bir kol havadan yoğun bir destek eşliğinde Kerbela'ya doğru ilerlerken, mekanize tümene bağlı bir diğer kol Bağdat'a ulaşmak için aşmak zorunda oldukları ikinci yolun geçtiği Nasıriye kenti dışında saplanıp kaldı. 
     
     Kerbela'ya yaklaştılar 

     Dün sabah Kerbela'nın güneyindeki Necef yakınlarında Irak birlikleriyle şiddetli çatışmaya giren Amerikan piyadeleri konumlarını muhafaza etti. Küçük gruplar halindeki Irak askerlerinin kamyonetlerle ya da yaya olarak ABD mevzilerine yaklaşarak "vur - kaç" taktiği uyguladığını belirten askeri yetkililer, bu birliklerin tank ve top ateşiyle püstürtüldüğünü söyledi. 
     
     Nasıriye'yi aşamıyorlar 

     Bağdat'a giden diğer yolun geçtiği Nasıriye dışındaysa ABD birlikleri bir türlü Irak mevzilerini aşıp kente giremedi. Askerlerle birlikte olan Reuters muhabiri Sean Maguire, deniz piyadelerinin Fırat üzerindeki Nasıriye köprülerinden savaşarak geçmek ya da şehrin etrafından dolaşmak konusunda kararsız kaldıklarını söyledi. Maguire, kent çevresinin aşılması zor bir yol olduğunu, bu köprülere ihtiyaç duyduklarını belirterek "Nasıriye'yi uzaktan görebiliyoruz, ancak hareket edemiyoruz. Komutanlar, ne yapmamız gerektiğini düşünüyor. Birlikte olduğumuz tüm alay buraya saplanıp kaldı" dedi. 
     Kent çevresinde dün meydana gelen çatışmalarda ise 10 ABD askeri öldü. Çarpışmalarda 12 askerin yaralandığı ve 16 askerin de kayıp olduğu belirtildi. Önceki günkü çatışmalarda ise 25 Amerikan ve İngiliz askerinin öldürüldüğü açıklanmıştı. 
     
     Rumeyla güvende değil 

     Güney Irak'ın en önemli petrol yataklarının bulunduğu ve savaşın ilk saatlerinde koalisyon güçlerince ele geçirilen Rumeyla bölgesinde de silahlı Iraklılar olduğu bildirildi. Amerikan ordusu sözcüsü Yarbay Jennifer Cassidy, Rumeyla'nın halen bir "savaş alanı" olduğunu ifade etti. Koalisyon güçleri, Irak askerlerinin bölgede bulunması nedeniyle Rumeyla'da sivillerin dolaşımını kısıtladı. 
     
     Güney koalisyonun kontrolünde 

     İngiltere'nin silahlı kuvvetlerden sorumlu Savunma Bakan Yardımcısı Adam Ingram, Irak'ın güneyinin büyük bölümünde kontrolün koalisyon güçlerinin elinde olduğunu iddia etti. SKY televizyonunun canlı yayınına katılarak harekatla ilgili soruları yanıtlayan Ingram, "Her şeyin iyi ve planlandığı gibi" gittiğini, küçük bazı güçlerin direnişiyle karşılaştıklarını belirtti. Direnişin düzenli ordudan değil, gerilla benzeri gruplardan geldiğini kaydeden Ingram, hedefleri doğrultusunda Bağdat'a ilerlemeye devam ettiklerini anlattı. 
     

     
</TEXT>
</DOC>
