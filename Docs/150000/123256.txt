<DOC>
<DOCNO> 123256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/siy06.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Demirel kompleksim yok 
</HEADLINE>
<TEXT>

     MERT İLKUTLUĞ İzmir DHA 

     DYP Elazığ Milletvekili ve Genel Başkan adayı Mehmet Ağar, "Seçime giderken icazet alacağım tek yer, milletin kendisidir" dedi. İzmir Adnan Menderes Havalimanı’nda gazetecilerin sorularını yanıtlayan Ağar, "Kongreye giderken bazı genel başkan adayları partinin eski isimlerinden icazet aldı. Siz de aldınız mı " yönündeki sorusuna karşılık, "icazetli siyasetin DYP’yi hiçbir yere götüremeyeceğini" savundu. Partinin geçmişine saygılı olduğunu vurgulayan Ağar, şunları söyledi 
     "Merhum Celal Bayar’dan bugüne kadarki tüm genel başkanlara saygılıyım. Onların teveccühü ve güvenini kazanmak, benim için büyük şeref. Ama seçime giderken icazet aldığım yer, partimizin tabanı, mensupları ve delegeleridir. Eğer kastedilen Süleyman Demirel ise kendisinin ülkemize çok büyük hizmetleri olmuş, ülke tarihinde mümtaz bir yer almıştır. Seçilirsek her konuda kendisiyle istişare etmek, devletin meselelerinin geneliyle ilgili konuşmak bizim için engin bir tecrübeden yararlanmaktır. Hiçbir kompleksimiz olamaz." "AKP’nin, merkez sağın sahibi olduğu" yönündeki yorumların hatırlatılması üzerine de Ağar, "Hiç şüphe olmasın. Yeni liderli DYP, AKP’nin önünü keser. Böyle bir iddianın sahibi olmasak, partili arkadaşlarımı yormam için bir neden olmaz" diye konuştu. 
     



 SİYASET 















</TEXT>
</DOC>
