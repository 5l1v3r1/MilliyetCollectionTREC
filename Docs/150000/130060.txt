<DOC>
<DOCNO> 130060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur07.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Suudi Arabistan ve İran gezisine yarın çıkıyor 
</HEADLINE>
<TEXT>

     Başbakan Abdullah Gül, Irak sorununu görüşmek üzere Suudi Arabistan ve İran'a yapacağı gezisine yarın başlayacak. 
     Başbakanlık Basın Merkezi'nden yapılan açıklamaya göre, Gül, yarın saat 11.30'da Ankara'dan Riyad'a hareket edecek. 
     Başbakan Gül'ü, Riyad Askeri Havaalanı'nda Veliaht Prens Abdullah karşılayacak. Gül'ün, Prens Abdullah tarafından verilecek yemeğe katılmasından sonra, heyetlerarası görüşmelere geçilecek. 
     Heyetlerarası görüşmelerin ardından, Kral Fahd, Başbakan Gül'ü kabul edecek. 
     Gül, Dışişleri Bakanı Prens Suud El Faysal ile biraraya geldikten sonra, Devlet Konukevi'nde temaslarına ilişkin bir basın toplantısı düzenleyecek. 
     Geceyi Riyad'da geçirecek olan Gül, 12 Ocak Pazar günü saat 08.00'de İran'ın başkenti Tahran'a geçecek. Abdullah Gül'ü, İran Ulaştırma Bakanı karşılayacak. 
     Sadabad Sarayı'ndaki heyetlerarası görüşmelerden sonra, Cumhurbaşkanı Muhammed Hatemi, Gül'ü kabul edecek. Başbakan Gül, Cumhurbaşkanı I. Yardımcısı Rıza Arif'in öğle yemeğine katılacak. 
     Gül, İran Dışişleri Bakanı Kemal Karrazi ile görüştükten sonra, temaslarına ilişkin basın toplantısı düzenleyecek. 
     Başbakan Gül, aynı gün akşam saatlerinde yurda dönecek. 
     Gül, Irak sorununun barışçı yollardan çözümüne katkıda bulunmak amacıyla gerçekleştirdiği Ortadoğu gezisi kapsamında daha önce de Suriye, Mısır ve Ürdün'ü ziyaret etmişti. 
     





</TEXT>
</DOC>
