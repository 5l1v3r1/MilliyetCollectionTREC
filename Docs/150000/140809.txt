<DOC>
<DOCNO> 140809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo03.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, Rockets'ı 96-83 yenerken, Mehmet Okur, 10 sayı attı 
</HEADLINE>
<TEXT>

     ABD Profesyonel Basketbol Ligi NBA'de Doğu Konferansı Merkez Grubu'nda 2. sırada bulunan Detroit Pistons, 7 maç sonra galip gelirken, Mehmet Okur 10 sayı attı. 
     Auburn Hills'deki maçta, Batı Konferansı Ortabatı Grubu beşincisi Houston Rockets ile karşılaşan Detroit Pistons'da, yedek oyuncu olarak soyunan Mehmet Okur, toplam 19 dakika oynayarak, 10 sayı attı, hepsi savunmadan 4 ribaunt aldı, 2 blok ve 1 asist yaptı. Toplam 6 şuttan 3'ünü değerlendiren milli oyuncu, 2 sayılık atışlarda 3'te 1, 3 sayılık va faul atışlarında 3'te 2 isabet sağladı. Aynı zamanda Batı Konferansı'ndaki takımlarla yaptığı son 5 maçta galip gelemeyen Pistons'ın bu şanssızlığını da kırdığı maçta Richard Hamilton 26, Chauncey Billups da 21 sayı gerçekleştirdi. Ben Wallace ise 13 ribaunt aldı. 
     Rockets'da ise Cuttino Mobley, 13'ü son çeyrekte olmak üzere 25 sayıyla en skorer oyuncu olurken, Çinli Yao Ming'den 20 sayı geldi. 
     
     JORDAN'IN SAKATLANDIĞI MAÇTA WIZARDS, 89-86 YENİLDİ 

     Doğu Konferansı'nda yapılan maçta Atlantik Grubu beşincisi Washington Wizards, Michael Jordan'ın sakatlandığı maçta Merkez Grubu yedincisi Toronto Raptors'a 89-86 yenildi. 
     Washington'daki maçta Vince Carter, 24 sayıyla Raptors'ın sayı liderliğini elde ederken, toplam 25 dakika forma giyen Voshon Lenard, hepsi son 12 dakikada olmak üzere 14 sayı üretti. 
     Wizards'da ise 2. çeyreğin bitimine 4.34 dakika kala Michael Jordan, beline giren ağrı nedeniyle oyunu terketmek zorunda kaldı. Toplam 15 dakika oynayabilen Jordan'ın oyundan çıkarken 4 sayısı bulunuyordu. Bu sezon hiç maç kaçırmayan Michael Jordan, yarın Los Angeles Clippers ile yapılacak maça çıkıp çıkmayacağı konusunda bugün karar verecek. 
     Evinde 3 sayı farkla yenilen Washington Wizards'da Jerry Stackhouse 21 sayı, Christian Laettner da 12 sayı ve 12 ribaunt gerçekleştirdi. 
     Sonuçlar şöyle 
Washington Wizards-Toronto Raptors 86-89 
Atlanta Hawks-Denver Nuggets 92-86 
Detroit Pistons-Houston Rockets 96-83 
Miami Heat-Milwaukee Bucks 91-100 
New York Knicks-Cleveland Cavaliers 89-80 
Dallas Mavericks-New Jersey Nets 88-79 
San Antonio Spurs-Phoenix Suns 97-104 
Seattle Supersonics-Minnesota Timberwolves 92-83 
Golden State Warriors-Indiana Pacers 107-100 

     





</TEXT>
</DOC>
