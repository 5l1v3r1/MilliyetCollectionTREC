<DOC>
<DOCNO> 116200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo19.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 1 -Panathinaikos 1 newline maç sonucu 
</HEADLINE>
<TEXT>

     Fenerbahçe ile Yunanistan'ın Panathinaikos takımları arasında oynanan UEFA Kupası 2. tur ilk maçı 1 - 1 berabere sonuçlandı 
     
     İlk yarı 

     Karşılaşmaya, ikinci maç için avantajlı bir skor için çıkan Fenerbahçe, ilk dakikalarda rakibi karşısında etkili olamadı. 
     Sarı-lacivertliler Ortega ve Washington ile rakip kalede tehlike yaratmaya çalıştıysa da 31. dakikaya kadar pozisyon bulamadı. 
     Savunmasında rakip ataklar karşısında zaman zaman zorlanan Fenerbahçe, 15. dakikada Basinas'ın golüyle yenik duruma düştü. 25. dakikadan sonra daha baskılı oynayan sarı-lacivertli ekip, 43. dakikada Washington ile bulduğu golle devreyi berabere kapadı. 
     Konuk ekip ise Fenerbahçe karşısında ilk dakikalarda daha baskılı ve etkili oynadı. İleride sadece Konstantinou'yu bırakarak kontratakla gol arayan Yunan ekibi, zaman zaman uzaktan şutlarla Fenerbahçe kalesini yokladı. Basinas'ın uzaktan attığı golle öne geçen Panathinaikos, savunmasındaki hata sonucu Washington'un golüne engel olamadı. 
     9. dakikada serbest vuruş kullanan Basinas'ın ceza alanına 
     gönderdiği topa Konstantinou kafayı vurdu. Top yandan auta çıktı. 
     13. dakikada Ogün'ün geriye pasında Rüştü kontrol ederken topu 
     sektirdi. Pozisyonu izleyen Konstantinou'nun yakın mesafeden vuruşunda, Rüştü bu kez topa sahip oldu. 
     15. dakikada ceza alanı dışından Basinas'ın sert şutunda, top 
     uzanan Rüştü'nün kollarının altından ağlara gitti 0-1 17. dakikada Michaelsen'in ceza alanı dışından sert vuruşunda, top kaleci Rüştü'de kaldı. 
     31. dakikada Ortega'nın sağdan ortasında, altıpasta kaleciyle 
     karşı karşıya kalan Washington vurdu, top kaleciden döndü. 
     37. dakikada savunmanın arkasında topla buluşan Washington kötü 
     bir vuruşla meşin yuvarlağı üstten auta attı. 
     43. dakikada Rapaiç'in soldan kullandığı serbest atışta, 
     savunmanın uzaklaştıramadığı topla altıpasta buluşan Washington, kalecinin solundan meşin yuvarlağı filelere gönderdi 1-1 44. dakikada Karagounis'in ceza alanı dışından kullandığı serbest vuruşta, top az farkla üstten auta gitti. 
     Karşılaşmanın ilk yarısı 1-1 sona erdi. 
     
     İkinci yarı 

     Karşılaşmanın ikinci yarısında Rapaiç'in oyundan çıkmasıyla Fenerbahçe'de Tuncay sol kanada çekildi, Serhat sağda görev yaptı. 
     Fenerbahçe daha etkili olduğu bu yarıda Serhat, Ortega ve Washington ile zaman zaman tehlikeli pozisyonlar buldu, ancak son vuruşları iyi yapamadı. Maçın sonlarına doğru gol için rakip kaleye yüklenen sarı-lacivertliler savunmasında açıklar verirken, aradığı golü de bulamadı. 
     İkinci yarıda daha kontrollü oynayan ve skoru korumaya çalışan Panathinaikos, oyunu kendi alanında kabul ederek kontrataklarla Fenerbahçe kalesinde tehlikeli olmaya çalıştı. Konuk ekip, rakip savunmayı aşamadı, ancak deplasmanda aldığı beraberlikle ikinci maç için avantaj elde etti. 
     Fenerbahçe ikinci yarıya Rapaiç'in yerine Serhat'ı alarak başladı. 
     46. dakikada Panathinaikos'da Michaelsen sarı kart gördü. 
     47. dakikada ceza alanı dışından serbest atış kullanan Stevic'in 
     sert şutunda, savunmaya çarpan top kalecide kaldı. 
     56. dakikada ceza alanında Ortega ile verkaç yapan Washington'un 
     vuruşunda, savunmaya çarpan topa kaleci sahip oldu. 
     59. dakikada sağdan Ceyhun'un serbest atışında, arka direkte 
     müsait durumdaki Johnson'dan önce rakip savunma topa müdahale ederek kornere attı. 
     61. dakikada Panathinaikos'da Fissas sarı kart gördü. Aynı 
     dakikada konuk ekipte Konstantinou'nun yerine Olisadebe, 66. 
     dakikada da Karagounis'in yerine Saric oyuna girdi. 
     67. dakikada Panathinaikos'da Konstantinidis, 68. dakikada da 
     Fenerbahçe'de Stevic sarı kart gören oyuncular oldu. 
     72. dakikada Basinas'ın sağdan kullandığı korner atışında, 
     Olisadebe önünden geçen topa vuramayınca Fenerbahçe savunması tehlikeyi uzaklaştırdı. 
     73. dakikada Ceyhun'un sağdan kullandığı korner atışında, Johnson 
     kafayla topu altıpastaki Serhat'ın önüne indirdi. Ancak rakip savunma Serhat'dan önce davranarak topu uzaklaştırdı. 
     76. dakikada Basinas kullandığı serbest atışta topu kale içine 
     ortaladı. Savunmanın arasından sıyrılan Kyrgiakos, kaleci Rüştü ile karşı karşıya kaldığı pozisyonda topu Rüştü'nün kucağına attı. 
     79. dakikada Fenerbahçe'de Stevic'in yerine Hakan oyuna girdi. 
     82. dakikada Fenerbahçe'de Ortega sarı kart gördü. 
     83. dakikada Ceyhun'un ceza alanı dışından sert şutunda top üstten 
     auta gitti. 
     85. dakikada gelişen Fenerbahçe atağında, kaleci Nikopolidis, 
     soldan ceza alanına hareketlenen Serhat'ın ayağından zamanında çıkarak topu söktü. Devam eden atakta bu kez sol çaprazdan kale önüne inen Tuncay'ın vuruşunda, meşin yuvarlak kalecide kaldı. 
     86. dakikada Panathinaikos'da Michaelsen'in yerine Goumas 
     oyuna girdi. 
     87. dakikada Panathinaikos'da Saric sarı kart gördü. 
     88. dakikada ceza alanında Fatih'ten sıyrılan Olisadebe, kaleci 
     Rüştü ile karşı karşıya kaldı. Ancak gerilerden gelen Ogün, bu oyuncunun ayağından topu alarak büyük bir tehlikeyi önledi. 
     Kalan sürede skor değişmedi ve karşılaşma 1-1 sona erdi. 
     
     Maçtan notlar... 

     Fenerbahçe ve Panathinaikos maçı öncesinde iki ülke taraftarlarının karşılıklı verdikleri dostluk mesajlarına, yaşanan gerginlikler nedeniyle gölge düştü. 
     Maç için İstanbul'a gelen Yunan taraftarlar, şehrin tarihi ve turistik yerlerini gezdikten sonra Taksim Meydanı'nda toplanarak otobüslerle Fenerbahçe Şükrü Saracoğlu Stadı'na geldi. 
     Yunan taraftarların şehir turu esnasında özellikle Taksim çevresinde zaman zaman gerginlikler yaşanırken, üzücü olaylar Yunan taraftarların stada gelip sarı-lacivertli taraftarlarla karşılaşmalarıyla devam etti. 
     Panathinaikoslu taraftarların stada gireceği kapının önünde toplanan Fenerbahçeli bir grup, yaptıkları tezahüratlarla rakip seyircilere gözdağı vermeye çalıştı. Yunanlı seyircilerin zaman zaman açtıkları Galatasaray bayrakları ise gerginliğin artmasına neden oldu ve sarı-lacivertli taraftarlar otobüsleri yabancı madde yağmuruna tuttu. 
     Olaylara zamanında müdahale eden güvenlik güçleri, kapı girişindeki grubu dağıtarak iki takım taraftarlarını kontrol altında tuttu. 
     





</TEXT>
</DOC>
