<DOC>
<DOCNO> 121056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/yasam/yas02a.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana gibi yar olmaz 
</HEADLINE>
<TEXT>

Konya’da iki anne, dünyaya getirdikleri 30 ve 37 yaşındaki yavrularına böbreklerini naklettirerek ikinci kez hayat verdi 
     MEHMET KAYHAN YILDIZ Konya DHA 

     Konya’da iki anne, aynı gün gerçekleştirilen böbrek nakli ameliyatıyla çocuklarına ikinci kez hayat verdi. Emine Semerci 30 ve Mehmet Erçetin 37 , Türkiye’de böbrek bekleyen hastalardan sadece ikisiydi. Yıllardır dializ makinasına bağlı sürdürdükleri yaşamları ayı gün annelerinin verdiği böbrekle değişti. Yapılan testlerde Emine’nin annesi Fatma Deveci 54 ile Mehmet’in annesi Senem Erçetin’in 57 dokuları tuttu. Selçuk Üniversitesi Meram Tıp Fakültesi Hastanesi’nde her iki hastaya da aynı gün böbrek nakli yapıldı. Başarılı geçen ameliyatlar sonrası Semerci ve Erçetin, annelerinin böbreklerinin kendilerine ikinci kez hayat verdiğini belirterek, "Biz annelerimiz sayesinde ikinci kez hayat bulduk. Onların hakkını nasıl öderiz Yeniden doğmuş gibiyiz" dedi. 
     
     Hasta yakınları korkuyor’ 
     Böbrek naklini gerçekleştiren Prof. Dr. Şakir Tavlı, "Türkiye’deki böbrek hastalarının büyük bir kısmı kadavra bekliyor. Canlı verici bulmak oldukça zor. Böbrek hastalarının yakınlarının bir çoğu da dokuları uymasına rağmen dedikodulara inanarak korktuğu için vermiyor" dedi. 
     Oğlunun yıllardır çektiği hastalıktan kurtulmasına sevindiğini kaydeden Senem Erçetin, "Türkiye’de dokuları uyan bazı annelerin böbreklerini vermediğini duyunca şaşırıp kalıyordum. Ben hiç onlar gibi düşünmedim. Evlatlarım için her şeyimi veririm, yeter ki onlar kurtulsun" derken, kızı Emine’nin 5 yıldır dialize bağlı yaşadığını söyleyen Fatma Deveci de, "Artık o günleri geride bırakıyoruz" diye konuştu. 
     



 YAŞAM 
























</TEXT>
</DOC>
