<DOC>
<DOCNO> 107232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/soneko26.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO, Bakan'a seslendi "Mali Milad'ı 3 Kasım'a kadar halledin" 
</HEADLINE>
<TEXT>

     İstanbul Ticaret Odası Yönetim Kurulu Başkanı Mehmet Yıldırım, bankalara el konulmasında yanlışlıklar yapıldığını belirterek, ekonomiden sorumlu Devlet Bakanı Masum Türker'e hitaben, ''Sayın Bakanım, mümkünse BDDK'ya biraz müdahale edin yanlışlıklar yapmalarına engel olun'' dedi. 
     İTO Başkanı Mehmet Yıldırım, Devlet Bakanı Masum Türker'in katıldığı İTO Meclis toplantısında yaptığı konuşmada 2000 yılından bu yana bir ekonomik program uygulandığını ve bu programın ağırlıklı olarak koalisyon hükümetinin Demokratik Sol Parti temsilcileri tarafından yürütüldüğünü belirtti. 
     Mehmet Yıldırım, şunları kaydetti 
     ''1 Mart'tan itibaren ithal bir bakanımızla aynı program yürütülmeye gayret sarfedildi. Sayın Bakan o dönemde de Meclis'teydi. İthal ikame yapılmadan kendisinden yararlanılmadı diye partisine ve genel başkanına sitem ediyorum. İsterdim ki önce yerli malını kullansın. Bizim içimizde çok değerli insanlar var. Türkiye ekonomisini, imkanlarını, coğrafi yapısını gayet iyi bilen insanlar var. Önce kendi imkanlarımızı kullanmalıyız. Sayın Bakanım Masum Türker, herşeyden önce kendi içimizden biridir.'' Mehmet Yıldırım, sivil toplum örgütleriyle hükümet arasındaki diyalog eksikliğinden dolayı siyasi istikrarsızlığın doğduğunu ve erken seçime gidildiğini söyledi. 
     Erken seçime 2 ay bir süre bulunduğunu hatırlatan Mehmet Yıldırım, Ekonomiden sorumlu Devlet Bakanı Masum Türker'e seslenerek, ''2 ay az bir zaman değil Sayın Bakanım, istenirse çok şey yapılır. Hiç değilse yanlış yapılanlar düzeltilirse yeterli olur'' diye konuştu. 
     
     ''BDDK'YA MÜDAHELE EDİN'' 
     Bakan Masum Türker'e kendileriyle diyalog içinde olduğu için teşekkür eden Mehmet Yıldırım, Masum Türker'in girişimleri sonrasında Halk Bankası'nın İTO üyelerine 250 trilyon lira kredi kullandırmasına ilişkin anlaşma imzalandığını söyledi. 
     1 milyar dolarlık kredi içerisinde KOBİ'lerin yüzde 10 pay aldığını ve geri dönüş oranlarının yüzde 99 olduğunu, yüzde 99 pay alanların ise geri ödeme oranlarının yüzde 30 olduğunu kaydeden İTO Başkanı Mehmet Yıldırım, şunları kaydetti 
     ''KOBİ'lere verilen para üretime gidiyor, yalıya, kata, uçağa, yurtdışına gitmeyen paradır. Onun için Sayın Bakanım, Halk Bankası'na gerekli değeri verip KOBİ'lere bu kredi mekanizmasını çalıştıralım. 
     Yapılan yanlış neticesinde 20 bankaya el konuldu. El konma işleminin içeriğine bakılınca çok adaletsizlik var. El koymak ne demek El koymak gaspetmektir. Hukuk devletinde böyle bir şey olması girişimci ve sermayeyi ürkütüyor. Bizim tetkiklerimize göre bir memur 20 şirketin yönetim kurulunda yer alıyor, 50 milyar maaş alıyor. Bu adama bırakırsan her gün biryerlere el koyar. Sayın Bakanım, mümkünse bu BDDK'yı Özerk ama kendi haline değil, burası Haymana ovası değil kanun devleti buna biraz müdahale edin. Yanlışları yapmalarına engel olun.'' Banka sahibinin kaçırdığı paranın Hazine'ye yüklenmesine karşı olduğunu belirten Mehmet Yıldırım, ''Banka sahibinin imzasıyla aldığı dış kredi Hazine'nin garantisine geçiyor. Burda haksızlık yapılmıştır. Türkiye göz göre göre bir kaç kişiyi... Fakir fukara edebiyatıyla bunların bankasını aldınız değil, bana kalırsa onları kurtardınız. Benim şirketim de kötü, niye el koymuyorsunuz Beni de kurtarın'' dedi. 
     
     "5 YILLIK İNCELEME KALKMALI" 
     Bankaların vatandaştan yüzde 2-3 faizle para toplarken IMF'den yüzde 12 faizle para alındığını anlatan Mehmet Yıldırım,''Türk bankaları yüzde 2-3 faizle para toplarken, IMF de yüzde 12 faizle bizim paramızı bize satıyor, bu söğüşlemedir'' dedi. 
     Vergilerini ödeyemeyenlerin, ''Vergi Yüzsüzleri'' diye tanımlanmasını da eleştiren Yıldırım, beyannamesini vermiş olan mükelleflerin ekonomik krizle karşı karşıya kaldığı için taksitlerini ödeyemediğini ifade etti. Mali Milad konusuna da değinen Mehmet Yıldırım, Vergi Usul Kanunu kapsamında ''Nereden Buldun '' çerçevesinde geriye dönük 5 yıl incelemeyi eleştirdi. 
     Devletin mükellefle, beyaz bir sayfa açarak ileriye dönük uygulamalarını dikkate alması gerektiğini belirten Mehmet Yıldırım, ''5 sene geriye gidilsin, bunun vergisi alınsın... Sayın Bakanım, şu anda böyle bir enayi yok. Vergi Usul Kanunu'da geriye dönük Nereden Buldun kalkmalı. Sermayeyi ürkütmemeliyiz'' dedi. 
     Irak ile 500 milyon dolarlık mal satım anlaşması yapıldığını ancak bugüne kadar Birleşmiş Milletler'nin bu anlaşmayı onaylamadığını bildiren Mehmet Yıldırım, ekonomiden sorumlu Devlet Bakanı Masum Türker'den bu konuda girişimde bulunmasını istedi. 
     
     SEÇİM DÖNEMİ VE EKONOMİDE POPÜLİZM 
     Masum Türker'in 3. bölgeden milletvekili adayı olduğunu belirten Mehmet Yıldırım, Bakan Türker'e, kazanması dileğinde bulunarak, ''İnşallah kazanırsınız, Meclis'te olmanız bize güvencedir'' dedi. 
     Ekonominin harekete geçirilmesi için ihracat, inşaat ve turizm sektörlerine hükümetin sahip çıkıp, desteklemesini isteyen Mehmet Yıldırım, Bakan Masum Türker'e hitaben şunları söyledi 
     ''İnanıyorum ki, siz seçim popülizmi uygulamayacaksınız ve devlet adamı anlayışı içinde bu dönemde ekonomiyi yöneteceksiniz. Bu ülkemiz için güvencedir. Bu dönemde ekonomiyi sizden öncekilerden daha iyi yöneteceğinize inanıyoruz.'' Konuşmasının sonunda Mali Milad'a tekrar değinen İTO Başkanı Yıldırım, ''Sayın Bakanım, sen Mali Milad'ı iyi bilirsin, mesleğin. Bu konuyu başkasına bırakma, 3 Kasım'a kadar hallet, bizi de ülkeyi de rahatlat. Bunu yaparsan tarihe geçersin'' diye konuştu. 
     





</TEXT>
</DOC>
