<DOC>
<DOCNO> 149160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo31.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da Gaziantep maçında hedef mutlak galibiyet... 
</HEADLINE>
<TEXT>

     Ligde sıkıntılı günler yaşayan Bursaspor, hafta sonunda Mersin'de yapacağı Gaziantepspor maçından 3 puanla ayrılarak, düşme hattından uzaklaşmak istiyor. 
     Yeşil-beyazlılar, rakibinin cezası nedeniyle 13 Nisan Pazar günü Mersin'de yapacakları karşılaşmanın taktik provasını, bu sabah Vakıfköy Orhan Özselek Tesisleri'nde gerçekleştirdi. 
     Sakat oyuncular Murat Sözkesen, Tayfun ve Ender'in katılmadığı antrenmanda teknik direktör Erdoğan Arıca, basın mensuplarının 10 dakikalık görüntü almasına izin verdi. 
     Taktik çalışmada as takımda Kelemen, Varesanoviç, Ömer, Erkan, Serkan, Yakup, Junior, Glauber, Fatih Şen, Mustafa Şahintürk ve Okan Yılmaz'a yer veren Arıca, oyunu sıksık durdurarak oyuncularına sert uyarılarda bulundu. Arıca, kaptan Okan Yılmaz'ın bir pozisyonda kaleye vurmak yerine pas vermesine sinirlenerek, yıldız oyuncudan ilk planda golü düşünmesini isterken, genç oyunculardan Fatih Şen ve Yakup'u da yaptıkları hatalardan dolayı azarladı. 
     Arıca, antrenman sonrasında yaptığı açıklamada, ligde sıkıntılı durumda olduklarını, puan cetvelinin alt sıralarından kurtulmak için kesinlikle kazanmayı istediklerini belirterek, ''Gaziantepspor karşısında galibiyetten başka bir sonuç düşünmüyoruz. Bütün çalışmalarımızı galibiyet üzerine yapıyoruz.'' dedi. 
     Gaziantepspor'un cezası nedeniyle karşılaşmanın Mersin'de yapılacak olmasının kendileri açısından avantaj olduğunu anlatan Arıca, şöyle konuştu 
     ''Karşılaşmayı Mersin'de yapacak olmamız bizim için bir avantaj. Çünkü futbolcuların üzerindeki deplasman fobisi böylelikle kalkacak. Yeşil-beyazlı taraftarların da Mersin'e geleceklerini sanıyorum. Taraftarlar, bu yıl takıma büyük destek verdiler. Biz onlara layık olmaya çalıştık ama yapamadık. Bizim için taraftarlar çok önemli bir faktör. Uzun süredir üzdüğümüz taraftarlarımızı artık sevindirmek istiyoruz.'' Yeşil-beyazlılar, antrenmanın ardından yönetici Duran Yazar'ın kafile başkanlığında İstansbul'a hareket etti. Bursaspor, akşam saatlerinde uçakla Adana'ya, oradan da karayoluyla Mersin'e geçecek. 
     





</TEXT>
</DOC>
