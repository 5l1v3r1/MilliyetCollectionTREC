<DOC>
<DOCNO> 111457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun06.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Havaalanı güvenliğinde sınıfta kaldı... 
</HEADLINE>
<TEXT>

     İngiltere'de Sunday Mirror gazetesi, sahte referanslarla bagaj görevlisi olarak havaalanında işe yerleşen muhabirinin, bütün güvenlik kontrolleri tamamlanmış uçaklara binmeyi başardığını açıkladı. 
     Hazırlanan sahte belgelerle Londra'nın en büyük havaalanlarından biri olan ve her gün yüzlerce uçakla binlerce yolcunun kullandığı Stansted havaalanında Rynair uçaklarına rahat ulaşma olanağı bulan Mirror muhabirinin, sadece uçaklara değil, son dakikada bile bagaj bölümüne ulaşma imkanı kazandığı belirtiliyor. 
     Muhabirinin, havaalanındaki güvenlik önlemlerine rağmen bütün X-ray cihazlarını yanıltarak kamera ve fotoğraf makinalarını da uçakların bagaj bölümlerine kadar sokabildiğine işaret eden Mirror gazetesi, sahte bagaj görevlisi olan gazetecinin Stansted havaalanındaki işi bulabilmek için Essex'deki iş ve işçi bulma kurumuna başvurduğunu, gerçek kimliğini ibraz ettiğini, ancak sahte referanslar doldurduğunu açıkladı. 
     Muhabirle havaalanı görevlileri arasında 10 dakikalık görüşme yapıldığına dikkat çeken gazetede, ''bundan sonra İngiliz Havaalanları Müdürlüğü'nün kendisiyle ilgili güvenlik soruşturması yapacağı belirtildi, ancak bu soruşturmada Mirror muhabiri olduğu bile anlaşılmadı. Sadece referans olarak gösterilen sahte isimlere birer telefon edildi ve bu kişiyi nasıl bildikleri soruldu o kadar'' denili. 
     Gazetecinin mesleğiyle ilgili bilgilerin de hiç kontrol edilmediğini belirten Mirror, ''muhabirimiz böylesine basit güvenlik kontrolünün ardından sadece 6 gün sonra işe başladı. Onun yerinde herhangi bir terör örgütünün militanı da olabilirdi'' uyarısına yer verdi. 
     Bu arada, Jane's sivil havacılık güvenliği dergisi editörü Chris Yates, ''bu bizim karşılaştığımız en büyük güvenlik boşluğu. Kesinlikle şok oldum. Bu konuda acımasız davranılmalı ve ihmali bulunanlar işlerinden kovulmalı'' dedi. 
     Stansted havaalanı yönetimi ise konuyla ilgili soruşturmanın başlatıldığını açıkladı. 
     





</TEXT>
</DOC>
