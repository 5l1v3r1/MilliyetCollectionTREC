<DOC>
<DOCNO> 114944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko04.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalite ödülü SKF Türk’ün 
</HEADLINE>
<TEXT>

11. Kalite Kongresi’nde büyük şirketler dalında kalite ödülü verilmedi. KOBİ dalında ödül ise SKF Türk’ün oldu 
     1993 yılından bu yana verilen Ulusal Kalite Ödülleri’nin bu yılki sahipleri açıklandı. Bu yıl 11’incisi düzenlenen Ulusal Kalite Kongresi’nde büyük şirketler dalında ödül verilmezken, KOBİ dalında büyük ödül SKF Türk’ün oldu. Kongrenin dün akşamki son oturumunda kazanan şirketlerin ödülleri TÜSİAD Yönetim Kurulu Başkanı Tuncay Özilhan ve Türkiye Kalite Derneği KalDer Yönetim Kurulu Başkanı Hasan Subaşı tarafından verildi. 
     Bosch Sanayi, SKF Türk, Genpar Otomotiv, Özen Mensucat, Esan Eczacıbaşı, Kam Ankara Beton ve Helvacızade Gıda’nın katıldığı yarışta, 11. Ulusal Kalite Büyük Ödülü’nü KOBİ dalında SKF Türk aldı. Genpar Otomotiv ve Özen Mensucat ise Ulusal Kalite Başarı Ödülü’nü paylaştı. 
     
     Rulman üretiyor 
     Bu yıl ilk kez sivil toplum kuruluşları kategorisinde Uluslararası Nakliyeciler Derneği ve Boğaziçi Üniversitesi Mezunları Derneği başvuruda bulundu. Ancak sivil toplum kuruluşları dalında ödül verilmedi. İstanbul merkezli SKF Türk, 1928’den beri faaliyet gösteriyor. Türkiye’deki tek yabancı sermayeli rulman üreticisi olan SKF’de 49 kişi çalışıyor. 
     



 EKONOMİ 


















</TEXT>
</DOC>
