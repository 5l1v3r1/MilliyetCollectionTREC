<DOC>
<DOCNO> 286941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonyas01.html </URL>
<DATE> 2004/11/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Britney artık bir "dekoratör"... 
</HEADLINE>
<TEXT>

     İkinci evliliğine adım attıktan sonra mesleğine ara vermeyi kararlaştıran ünlü şarkıcı Britney Spears, tüm zamanını evini dekore etmeye ayırdığını, bunun kendisine terapi gibi geldiğini açıkladı. 
     Fiji adalarında eşi dansçı Kevin Federline ile balayı yapan Spears, dönüşünde ayağının tozuyla kendi internet sitesinde hayranlarına mektup yazarak ''yeni yaşamını'' anlattı. 
     Mektubunda balayının kendisine rahat bir nefes alma şansını tanıdığını belirten Spears, ''Hayatımın en güzel günleriydi'' sözleriyle mutluluğunu hayranlarıyla paylaştı. 
     Müzik kariyerine ara verdiğini ve en büyük isteğinin annelik olduğunu kaydeden Spears, ''Bazı hayranlarım üzülecek ama birkaç yıl içinde turne yapmayı düşünmüyorum'' dedi. 
     Geçmişteki başarılarının tadını çıkarmayı planladığını belirten Spears, gözde parçalarının yer alacağı ''Greatest Hits'' çalışmasının salı günü müzik marketlerdeki yerini alacağını hatırlattı. 
     
     ''YENİ TERAPİM'' 
     Bir sanat okuluna kayıt yaptırarak dekorasyon öğrenmeye başladığını ifade eden genç şarkıcı, yeni evini kendi elleriyle dekore edeceğini anlattı. 
     Eşiyle 6.9 milyon dolara Malibu'da aldıkları saray yavrusu evin her yerini yeniden elden geçireceğini satırlarında dile getiren Spears, ''Bir aile olduğumuz zaman herşeyin mükemmel olmasını istiyorum. Dekorasyonu çok seviyorum. Bana adeta terapi gibi geliyor'' dedi. 
     
</TEXT>
</DOC>
