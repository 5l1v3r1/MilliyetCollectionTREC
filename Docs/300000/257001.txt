<DOC>
<DOCNO> 257001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/spo05.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'a özel tarife 
</HEADLINE>
<TEXT>


5 bin metrede dünya rekortmeni atletimiz, çifte altın hedeflediği Atina Olimpiyatı'nda Türk kafilesinden ayrı kalacak, özel araçla dolaşacak 

MURAT AĞCA 


İnzivaya çekilecek 
OLİMPİYATTA atletizmdeki madalya umudumuz Elvan Abeylegesse, Atina'daki oyunlar sırasında Türk kafilesiden ayrı kalacak. 10 günde 5 bin ve 1500 metrede toplam beş yarış koşacak olan dünya rekortmeni atletimiz, kulübü ENKA'nın sağlayacağı imkanla olimpiyat köyüne beş, stada da 15 dakika mesafedeki 400 rakımlı otelde tutulan suit dairede adeta inzivaya çekilecek. 

'Birçok atlet yapıyor' 
ELVAN'IN Türkiye için tarihi fırsat olduğunu ve iki mesafede de altın madalyayı hedeflediklerini söyleyen anterenörü Ertan Hatipoğlu, "Dünya'nın birçok elit atleti, konsantre olmak için kafileden ayrı kalıyor. Elvan'ın da buna hakkı olduğunu düşünüyorum. Gürültüsüz ve sakin bir ortam istiyoruz. Yemek, uyku düzeni önemli. Zaten federasyonumuz da olumlu yaklaştı" dedi. 

'Güvenlik önemli' 
ATLETİZM Federasyonu Başkanı Mehmet Yurdadön de Elvan ve antrenörünün talebinin bu yönde olduğunu belirterek, "Sporcu ve teknik kadro böyle rahat edeceğini söylüyorsa biz de yardımcı oluruz. Ancak güvenlik çok önemli. Bu kesinlikle sağlanmalı. Yoksa bizim için bir mahsuru yok" dedi. Elvan'ın ulaşımı için de kiralanan özel bir minibüs her an kapıda hazır bulunacak. 


</TEXT>
</DOC>
