<DOC>
<DOCNO> 269281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonyas08.html </URL>
<DATE> 2004/09/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Göğüs hastalıkları kongresine Türkiye'den çok sayıda bildiri 
</HEADLINE>
<TEXT>

     İskoçya'da yapılan Uluslararası Göğüs Hastalıkları Kongresi'nde, ülkesinde sigaraya karşı aldığı önlemlerden ötürü İrlanda Sağlık ve Çocuk Bakanı Micheal Martin'e ''Avrupa Göğüs Hastalıkları Derneği Özel Ödülü'' verildi. 
     İskoçya'nın Glascow kentinde dün gece başlayan kongreye, dünyanın çeşitli ülkelerinden 14 bin doktor katılıyor. 8 Eylüle kadar sürecek kongreye, 4 bin yeni bildiri sunulacağı açıklandı. 
     Avrupa Göğüs Hastalıkları Derneği tarafından düzenlenen kongrenin açılışında, çeşitli çalışmalarından dolayı ödüle layık görülen doktorlara ödülleri dağıtıldı. 
     
     SİGARAYI YASAKLAYAN BAKANA DOKTORLARDAN ÖDÜL 
     İrlanda Sağlık ve Çocuk Bakanı Micheal Martin'e de ülkesinde sigaraya karşı aldığı önlemlerden dolayı ''Avrupa Göğüs Hastalıkları Derneği'nin Özel Ödülü'' verildi. 
     Ödül töreninde konuşan Martin, bütün işyerleriyle bar ve restoranlarda sigara içme yasağı getirilmesinden sonra, İrlanda'da sigara ve alkol tüketiminin yüzde 20 ile 25 oranında azaldığını söyledi. 
     Yasağın uygulanmaya başladığı 29 Mart 2004 tarihinden bu yana sigara ve alkol tüketiminin azalmasıyla birlikte yemek tüketiminin arttığını kaydeden Martin, bundan bar ve restoran sahiplerinin memnun olduğunu belirtti. 
     Sigara yasağının Avrupa'da ilk kez bu kapsamda uygulandığını kaydeden İrlanda Sağlık ve Çocuk Bakanı, uygulamanın diğer ülkelere de örnek olabileceğini söyledi. Martin, amaçlarının daha sağlıklı bir İrlanda yaratmak olduğunu kaydetti. 
     
     TÜRKİYE İKİ STAND AÇTI 
     Kronik akciğer hastalıkları, akciğer kanseri, astım, çocuklarda ve erişkinlerde göğüs hastalıkları, uykuda solunum bozukluğu uyku apnesi gibi konuların tartışıldığı Uluslararası ''Göğüs Hastalıkları Kongresi''ne Türkiye'den de çok sayıda doktor katılıyor. 
     Kongreye sunulan bilimsel bildiri sıralamasında Türk doktorlar bu yıl da ilk sıralarda yer aldı. 
     Türk TORAKS Derneği ile Türkiye Solunum Araştırmaları Derneği de Kongre'nin düzenlendiği binada iki ayrı stand açtı. 
     
</TEXT>
</DOC>
