<DOC>
<DOCNO> 258059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonspo12.html </URL>
<DATE> 2004/07/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fransa'nın en sevilen ünlüsü Zinedine Zidane... 
</HEADLINE>
<TEXT>

     Fransa'da pazar günleri yayınlanan Journal du Dimanche gazetesinin her yıl düzenlediği kamuoyu araştırmasına göre, Cezayir kökenli milli futbolcu Zinedine Zidane, Fransızların en sevdiği ünlüler arasında bu yıl yine ilk sırada yer aldı. 
     Sıralamada, ünlü şarkıcı Michel Sardou ikinci sırada, eskiden tenis yıldızı olan ve son yıllarda müzik dünyasına atılan Yannick Noah ise üçüncü sırada yer aldı. 
     Kamuoyu araştırmasında Cumhurbaşkanı Jacques Chirac en sevilen ünlüler arasında 38. sırada, gelecek cumhurbaşkanlığı için adaylığını koyması beklenen Maliye ve Ekonomi Bakanı Nicolas Sarkozy ise 45. sırada yer aldı. 
     Fransız gazetesi, Fransa Milli Futbol Takımı'nın son Dünya Kupası ve Avrupa Şampiyonası'nda başarısız sonuçlar almasına rağmen, İspanya'nın Real Madrid takımında top koşturan Zidane'ın, yine en sevilen ünlüler listesinde ilk sırada yer almasına özellikle dikkati çekti. 
     
</TEXT>
</DOC>
