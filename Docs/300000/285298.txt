<DOC>
<DOCNO> 285298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/spo01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da çifte panik 
</HEADLINE>
<TEXT>


Beşiktaş'ta derbideki TV görüntüleri dikkate alınarak Carew'in bugün PFDK'ya sevkedileceği, vahim eylem kapsamına girmesi halinde Emre Aşık'a da 3 maç ceza gelebileceği bildirildi 

CEMAL ERSEN 


Babacan başlattı 
GENÇLERBİRLİĞİ - Çaykur Rizespor maçının gözlemcisi Doğan Babacan'ın, yanlış oyuncuyu rapor etmesi Türkiye'de televizyon görüntülerine bakarak ceza verilmesinin yolunu açtı. Böylece Beşiktaşlı Emre Aşık ve Carew'in de PFDK'ya sevki gündeme geldi. Babacan, Youla'nın kırmızı kart gördüğü pozisyonda Gineli oyuncuya tekme atan Bashir El Tabai yerine Kürşat'ı rapor etmişti. PFDK, bu hatayı TV görüntülerine bakarak düzeltti ve Bashir'e bir maç ceza kesti. 

'Yanağa hamle yaptı' 
TÜRKİYE'DE böylece TV görüntülerinden yararlanabileceğini açıklayan FIFA'nın 1996'da değişen disiplin talimatı hükümleri ilk kez değerlendirmeye alınmış oldu. Beşiktaş - Fenerbahçe derbisinin de gözlemciliğini Babacan yaparken, bu maçla ilgili 11. maddeyi içeren "kasıt içeren ve vahim eylemlerde" televizyon görüntülerinden yararlanılabileceğine dikkat çekildi. Babacan, raporunda Carew'in sahadan çıkarken Hooijdonk'un "yanağına doğru hamle" yaptığını yazdı. 

Yakın tehlike 
NORVEÇLİ golcünün, bugün PFDK'ya sevk edilebileceği, ancak ceza alma olasılığının çok az olduğu bildirildi. Topsuz alanda Fenerbahçeli Nobre'ye eliyle yaptığı hareket nedeniyle gündeme gelen Emre Aşık'ın "vahim eylem" kapsamına da alınabileceği kaydedildi. Emre'ye talimatın "kaba, müztehzi ve küçük düşürücü" başlıklı 44. maddesi uygulanırsa üç, "kafa, kol ile vurmak ve tecavüz" başlıklı 46. maddesi kapsamına alınırsa en fazla iki maç ceza verilecek. 

LAPORTA ders almış 

MEHMET ÇİFTÇİ 

Bilbao'ya taktik 
İSPANYA'DA hafta sonundaki maç öncesi Athletic Bilbao başkanı ile bir araya gelen Barcelona Başkanı Joan Laporta'nın, İnönü'de Beşiktaş'ı favori olarak gösterdi. Laporta'nın, Türkiye'de son olarak Beşiktaş ile karşılaştıklarını ve bu maçı 3 - 0 mağlup kapattıklarını hatırlatıp, "Bu maçın kaybedilmesini iki takımın oyuncu kalitelerine değil de seyircisine bağladık" yorumunu yaptığı öğrenildi. 

'Şansınız yok' 
BARCELONA Başkanı'nın, "Ne kadar iyi oyuncuya sahip olursanız olun, İnönü'de o seyirci karşısında maça avantajsız çıkıyorsunuz. Gruptan çıkmak için Beşiktaş'a karşı galibiyeti düşünmeyin, diğer takımları nasıl yeneceğinizi düşünün" diyerek, tavsiyede bulunduğu da iddia edildi. Bu arada ligde kötü günler yaşayan Bask ekibinde tek çıkış yolu olarak Beşiktaş karşılaşması gösteriliyor. 

Beşiktaş, Boğa'ya yöneldi 

SİYAH - Beyazlı takım, bir günlük izin sonrası Athletic Bilbao maçı için işbaşı yaptı. Çift kale maçın ardından, Fenerbahçe'ye karşı forma giyen oyuncular antrenmanı bırakırken, üst arka adalesinde ağrısı bulunan Sergen çalışmaya katılmadı. Mustafa Doğan, Juanfran, Fatih, İbrahim Akın ve Ronaldo takımdan ayrı düz koşu yapmakla yetindi, sakatlanan Çağdaş ise idmanı yarıda bıraktı. 
DEL Bosque, idman öncesi yaptığı kısa toplantıda oyuncuları Fenerbahçe galibiyeti nedeniyle tebrik etti. İspanyol hocanın, "Çok başarılı bir performans gösterdiniz. Artık çıkışa geçtik. Athletic Bilboa maçını da kazanırsak, bizi kimse tutamaz" dediği bildirildi. Del Bosque, Fenerbahçe karşılaşmasında kırmızı kart görerek, cezalı duruma düşen İbrahim Üzülmez'in yokluğunda ligde savunma kurgusunda zorunlu değişikliğe gidecek. 

Önder uçuyor 

FENERBAHÇE ve Galatasaray'ın ardından soluğu Beşiktaş'ta alan Önder Çengel ile yapılan ön sözleşmenin iptali gündeme geldi. Gurbetçi oyuncunun bonservisinin elinde olduğunu ileri sürerek, 400 bin euro talep etmesi yönetimi geri adım attırdı. Beşiktaş, Önder'e 50 bin dolar garanti para önerip, beklemeye geçti. 

Beşiktaş günlüğü 

Bilbao geliyor 
PERŞEMBE günü Beşiktaş ile karşılaşacak olan Athletic Bilbao bu akşam İstanbul'a gelecek. İspanyol ekibi daha sonra Hyatt Regency Oteli'nde kampa girecek. Teknik Direktör Ernesto Valverde Tejedor, yarın 20.15'te basın toplantısı düzenleyecek. Tejedor'un, toplantı öncesi İnönü Stadı'ndaki idmanı basına açacağı bildirildi. 

Pancu bilmecesi 
KASIKLARINDA ağrı olduğu gerekçesi ile kadroya alınmayan Daniel Pancu sakat olmadığını söyledi. Rumen yıldız, "İsviçre'de iğne olduktan sonra ağrım kalmadı. Ben oynamak istiyorum" dedi. Kulüp Doktoru Ayhan Optur ise, "Tıbbi olarak oynamasında herhangi bir engel yok. Sanıyorum idman eksiği için tercih edilmedi" diye konuştu. 

Tayfur'dan yanıt 
KAPTAN ve menajer Tayfur Havutçu, Fenerbahçe'ye karşı çok sert oynadıkları yönündeki eleştirilere cevap verdi. Tecrübeli oyuncu, "Sahada alışılmışın dışında gerginlik yoktu. Tek taraflı bir - iki pozisyonun ısrarla kamuoyunun önüne sunulması ve Beşiktaş'ın sert futbol oynadığı iddiaları gerçeği yansıtmamaktadır" açıklamasını yaptı. 

Hakem Meyer 
UEFA Kupası B Grubu'ndaki Beşiktaş - A.Bilbao maçını Florian Meyer yönetecek. 36 yaşındaki Alman hakem, 2002'den bu yana FIFA kokartı taşıyor. Meyer, geçen yıl İstanbul'da İngiltere ile oynadığığımız ve 1-0 kazandığımız ümit maçını yönetti. Meyer, son olarak 13 Kasım'da Letonya ile Estonya arasındaki Dünya Kupası eleme maçında görev yaptı. 


</TEXT>
</DOC>
