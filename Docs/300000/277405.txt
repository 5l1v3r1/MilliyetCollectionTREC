<DOC>
<DOCNO> 277405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun32.html </URL>
<DATE> 2004/10/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fransız rehinelerin hayatta olduğunu gösteren kaset 
</HEADLINE>
<TEXT>

     Fransa Başbakanı Jean-Pierre Raffarin, Irak'ta kaçırıldıktan sonra rehin tutulan Fransız gazetecilerin hayatta olduğunu gösteren bir kaseti Fransız siyasi yetkililere izletti. 
     İktidardaki Halk Hareketi Birliği'nin UMP Meclis Grup Başkanı Bernard Accoyer, Raffarin'in izlettiği kasette, 22 Eylül itibarıyla Fransız gazeteciler Christian Chesnot ile Georges Malbrunot'nun hayatta ve sağlıklı olduğunun görüldüğünü söyledi. 
     Mecliste temsil edilen siyasi partilerin tamamının katıldığı bugünkü toplantıda, daha önce 2 kez benzer toplantılar yapan Başbakan'ın hükümetin eline geçen bütün bilgileri diğer yetkililerle paylaştığını belirten Accoyer, kasetle, Fransız gazetecilerin kaydın yapıldığı 22 Eylül'de iyi durumda olduklarının kanıtlandığını söyledi. 
     Chesnot ve Malbrunot, Irak'ın başkenti Bağdat'ın güneyinde 20 Ağustos'ta kaçırılmıştı. Irak İslam Ordusu adlı bir örgüt, Fransız gazetecileri kaçırdığını açıklamıştı. Gazeteciler, o tarihten bu yana rehin tutuluyor. 
     
     Bomba yüklü araç havaya uçtu 2 ölü 
     Öte yandan, Irak'ta şiddet ve ölüm bugün de devam ediyor. Irak'ın Ramadi kentinde, bomba yüklü bir aracın Amerikan konvoyunun yakınında infilak etmesi sonucu 2 Iraklı sivil öldü. 
     Görgü tanıklarının verdiği bilgiye göre, bomba yüklü araç Ramadi kent merkezinde havaya uçtu. Saldırıda, Amerikan konvoyunda herhangi bir zarar meydana gelmezken, Iraklı 2 sivil öldü, 4 kişi de yaralandı. 
     Irak'taki Amerikan ordusundan henüz konuyla ilgili açıklama yapılmadı. 
     
</TEXT>
</DOC>
