<DOC>
<DOCNO> 283668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/temelkuran.html </URL>
<DATE> 2004/10/27/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Büyük Ev 
</HEADLINE>
<TEXT>


Büyük, sıcak, güvenli, huzurlu, bizi seven, içindeki herkesin birbirine güvendiği ortak bir evimiz olsun istiyoruz. Buradaki herkes aynı yemeği yiyebilsin, hep mutlu olsun, aynı sözcüklerle konuşsun, aynı değerleri paylaşsın istiyoruz. Kimse kimseden korkmasın, kimse kimseden şüphelenmesin, herkes birbirine hiç düşünmeden arkasını dönebilsin. Kimse kimseden çalmasın, kimse kimsenin canını yakmasın. Herkes de bu büyük yuvaya itaat etsin, kimse bu yuvanın huzurlu havasını bozmasın istiyoruz. Bütün insanlık bunu istiyor. Bütün tarih boyunca insanlar bunu istedi. Din, bu yüzden var. Büyük bir yuva ütopyası olarak dinler, bu yüzden büyük evler kurdular. Yeryüzündeki en büyük evler, en yüksek binalar, en ihtişamlı yuvalar bu yüzden dinlerin kurdurduğu binalar oldu. Daha çok insanı içeri alabilsin diye. Daha fazla, giderek bütün insanlık o binaya sığabilsin diye. Her din bunu ister çünkü Dünyayı ele geçirmeyi. "Günahk rları kurtarmayı" ister her din. Çoğu kez günahk rların kendisine rağmen ister bunu. Hatta öldüresiye ister. Boğasıya... Yuva çünkü iyidir ve herkes buna sonuna kadar inanmalıdır. Herkes buna boğasıya inandırılmalıdır. Boğasıya yayılmacıdır dinler... 

Yeşilırmak'ta yüzmek 
Bir genç adamı, oruç tutmuyor diye Yeşilırmak'ta boğmaya teşebbüs edenler de onu kurtarmak istediler. Günahk rı günahlarından yıkamak ve büyük, sıcak yuvalarına dahil etmek. Son derece iyi niyetliydiler... 
Yeşilırmak'a, Anadolu'nun bulanık derinliklerine inmeye hiç gerek yok. İyi niyetli insanlar her yerde. İftar vaktine yakın bir vakitte, herhangi bir lokantaya giriniz. Siparişinizi almayı top atılana kadar bekleteceklerdir. Israrcı olursanız siparişinizi alıp yemeği getirmeyi geciktireceklerdir. Bu sıcak yuvadaki insanlarla beraber yemek yiyin diye. O büyük huzurlu yuvaya dahil olun, "dışarıda" kalmayın diye... 
Sokakta sigara içmeyi, kalabalığın içinde simit yemeyi deneyin. Yuvanın dışında kaldınız diye size acıyan kızan gözler sizi büyük evlerine davet edecektir. 
Evin dışında kalan her çocuk, dışarıdan taş atıp camları kırabilecek bir hayduttur. Ev, herkesi içine almalıdır. Bu yüzden gerekirse, acı çeken ruhlar kurtarılmak için yakılmalıdır... 

"Hoşgörü" 
Fazla süklüm püklüm bir sözcük şu "hoşgörü". Bu sözcük nicedir Siyasal İslam'ın Kemalist elit tarafından kabul edilmeyi talep ederken kullandığı bir "terime" ya da göstergeye dönüştü. İktidardan merhamet dilenen bir laf düpedüz Hoşgörü "Beni hoş gör, böyleyim işte Kıyma bana, n'olursun" gibi tınlıyor sanki. 
Şimdi artık, "evsizlerin", büyük yuvanın dışında kalmak isteyenlerin "hoşgörüye" ihtiyacı var. Kurtarılmak istemeyenlerin, boğulmak istemeyenlerin. Hoşgörü Çünkü iktidar onlar. Boğabildiklerine, otellere doldurup yakabildiklerine ve gözleriyle inanmayanları, oruç tutmayanları lanetleyebildiklerine göre... 



</TEXT>
</DOC>
