<DOC>
<DOCNO> 275345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo09.html </URL>
<DATE> 2004/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Konyaspor'da farklı yenilgi yönetimi harekete geçirdi... 
</HEADLINE>
<TEXT>

     Konyaspor yönetimi, hafta sonunda Malatyaspor'a karşı alınan 5-0'lık yenilginin ardından teknik direktör arayışlarını hızlandırdı. 
     Basın sözcüsü Sefa Ortaç, hafta içinde çok iyi hazırlandıkları ve iyi bir moralle çıktıkları Malatyaspor maçından istedikleri sonucu alamadıklarını söyledi. 
     Henüz maçın ilk 18 dakikasında yedikleri 3 golün oyun düzenlerini tamamen bozduğunu ifade eden Ortaç, şunları kaydetti 
     ''Kişisel hatalar yüzünden farklı yenildik. Futbolda küçük hataların nelere mal olduğu bir kez daha kanıtlandı. Süper Lig'e çıktığımızdan bu yana ilk kez bu şekilde farklı yenilgi aldık. İlk yarıda kısa sürede kalemizde gördüğümüz gollerden sonra adeta durduk. İkinci yarıda biraz olsun toparlandık. Başabaş mücadele ettik. Ancak, toparlanmamız ve iyi oynamamız sonucu değiştirmedi.'' Malatyaspor'un kendi sahasında iyi mücadele ettiğini dile getiren Ortaç, umutlu gittikleri deplasmanda alınan farklı yenilginin teknik heyet ve yönetimi çok üzdüğünü bildirdi. 
     Teknik direktörsüz sahaya çıkmanın büyük bir dezavantaj olduğunu vurgulayan Ortaç, ''Bugünden itibaren teknik direktör arayışlarını hızlandıracağız. Kısa sürede bir teknik direktörle anlaşıp özlenen galibiyetlere ulaşmak istiyoruz'' diye konuştu. 
     
</TEXT>
</DOC>
