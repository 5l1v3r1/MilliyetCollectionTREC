<DOC>
<DOCNO> 290101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun28.html </URL>
<DATE> 2004/11/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Politikacılara ölümle tehdit eden kişi Müslüman olmuş bir Belçikalı 
</HEADLINE>
<TEXT>

     Belçika'nın Anvers Savcılığı, Fas asıllı senatör Mimount Bousakla'nın ölümle tehdit edilmesi soruşturması çerçevesinde tutuklanan kişinin İslam dinini seçmiş bir Belçikalı olduğunu ve suçunu itiraf ettiğini açıkladı. 
     Flaman Sosyalist Parti SPA üyesi Bousakla'nın aşırı dinci Müslümanlar tarafından tehdit edildiği, bu tehditlerde kendisine ''törenle infaz edileceğinin'' söylendiği belirtilmişti. 
     Anvers kenti senatörü Bousakla 32 , Hollanda'da öldürülen film yapımcısı Theo Van Gogh'a yapılan saldırının Belçika'daki Müslümanları temsil eden bir kurum tarafından kınanmamasını eleştiren açıklamalar yapmıştı. 
     Bousakla, yazdığı bir kitapta da, Fas ve Belçika kültürlerinin farklılıklarını ele almış ve Arapların kadın haklarına yaklaşımlarını, genç kızların zorla evlendirilmelerini, Arap erkeğinin toplumdaki rolünü eleştirmişti. 
     Aldığı ölüm tehditlerinin ardından evinden ayrılan ve gizli tutulan bir yerde polis himayesinde yaşayan senatör, Senato'ya da güvenlik görevlileri eşliğinde gidiyordu. 
     Savcılık açıklamasına göre, Flaman bölgesindeki Gand kentinde yaşayan 38 yaşındaki Belçikalı, ilk ifadesinde suçunu itiraf ederken senatörün açıklamalarını ''yıkıcı ve hoşgörüden uzak'' bulduğunu, bu nedenle kendisini tahdit ettiğini anlattı. 
     Belçikalı'nın sabıkası bulunmadığı, Avrupa Arap Birliği AEL isimli aşırı dinci bir örgütün üyesi olarak yerel seçim listesinde yer aldığı belirtildi. 
     Savcılık, söz konusu şahsın 6 ay ila 2 yıl hapis cezasına çarptırılabileceğini, sorgulamasının tamamlanmasından sonra tutuklanacağını açıkladı. 
     Senatör Bousakla, konuya ilişkin açıklamasında, Savcılık ve güvenlik birimlerine teşekkür ederek ''rahatladığını'' bildirdi ve bu olayın diğer tehditkarlara ders olması gerektiğini söyledi. 
     Kraliyet Savcılığı'nın açıklamalarına göre, Belçika'da tehdit altındaki politikacılar arasında Fas asıllı ''Brükselli bir milletvekili''nin yanı sıra Başbakan Yardımcısı ve Adalet Bakanı Laurette Onkelinx ile Molenbeek Belediye Başkanı ve senatör Philippe Moureaux bulunuyor. 
     Brüksel'in Forest Belediye Başkanı ve kadın milletvekili Corine De Permentier de İspanya'dan gelen ve aşırı dinci Müslüman bir örgütten kaynaklandığı anlaşılan bir ölüm tehdidi aldığını açıkladı. 
     Tutuklanan Belçikalı'nın bu tehditlerle ilişkisi olmadığı belirtiliyor. 
     
</TEXT>
</DOC>
