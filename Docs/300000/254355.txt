<DOC>
<DOCNO> 254355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun29.html </URL>
<DATE> 2004/07/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İtalya'da Müslüman öğrencilere ayrı sınıf uygulaması... 
</HEADLINE>
<TEXT>

     Milano kentinde bulunan bir lise, Müslüman öğrenciler için ayrı bir sınıf açmayı kararlaştırarak İtalya'da bir ilke imza attı. 
     Müslüman velilerin talebi üzerine okul idaresinin kararıyla başlatılacak uygulamada, sınıftaki çarmıha gerilmiş İsa figürünün kaldırılması, Müslüman kız öğrencilerin başörtüleriyle derslere katılmaları ve beden eğitimi derslerini diğer öğrencilerden ayrı bir saatte yapmaları öngörülüyor. 
     Corriere della Sera'nın ilk sayfadan duyurduğu ve diğer gazetelerde de yer alan bilgilere göre, İtalya müfredatını aynen takip eden öğrencilere, normal dersler dışındaki etüt saatlerinde velilerin istekleri doğrultusunda Arapça dil dersi verilebilecek. 
     Gaetana Agnesi Sosyal Bilimler Lisesi'nde gelecek öğrenim yılında Müslüman öğrenciler için açılacak ayrı sınıfta, 17'si kız 3'ü erkek toplam 20 öğrenci bulunacak. 
     Okul Müdürü Giovanni Gaglio, bölgedeki eğitim kurumları yetkilileriyle istişare neticesinde, Müslüman çocukların öğrenimlerini sürdürmeleri için bu türden bir proje başlattıklarını belirterek, şöyle konuştu 
     ''Bu, köktendinci ailelerin çocukları için başlattığımız son derece hassas bir proje. Quarantana Caddesi'ndeki mescit yetkilileri, uygulamamızı sevinçle karşıladıklarını belittiler. Dayanışma gereği özellikle çocukların öğrenim hakkından yararlanmaları için bu yola başvurmamızın yararlı olacağını düşündük. Önyargıları aşıp, köprü vazifesi görebilmek önemli. Uygulamanın polemikleri beraberinde getireceğinin bilincindeyiz. Ama bu çocuklara kucak açmamız gerekiyordu.'' Uygulama, özellikle sağ kesimlerin tepkisini de beraberinde getirdi. 
     Ulusal İttifak Partisi ve Kuzey Birliği Partisi'nin Milano'daki yetkilileri, Müslüman öğrencilerin ayrı bir sınıfta okutulmasına karşı olduklarını açıkladılar. 
     Lombardia Bölgesi Milli Eğitim Müdürü Mario Dutto ise projeye sahip çıkarak, ''Bize göre reşit olmamış her çocuğun İtalyan okullarında öğrenim görmesi sağlanmalı. Etnik bazda sağlıklı bir entegrasyon için Müslüman velilerin çocuklarını İtalyan okullarına yazdırmalarını özendirici bir tutum içinde olmalıyız'' diye konuştu. 
     İtalya, son dönemlerde Müslüman veliler ve öğrencilerle ilişkiler açısından, polemikler eşliğinde de olsa ilginç uygulamalara imza atıyor. 
     Geçen hafta Campania Bölgesi yetkilileri de yeni bir karar alarak, Müslüman öğrencilerin bulunduğu okullarda Ramazan ve Kurban bayramlarının da resmi tatil ilan edilmesinin önünü açmalarıyla dikkati çekmişlerdi. 
     Sağ partilerin eleştirisine neden olan karar, Kilisenin de tepkisini çekmişti. 
     Kardinal Ersilio Tonini, ''Azınlığın hakları çoğunluğa teşmil edilemez'' diyerek, Müslüman öğrencilerin bulunduğu okulların Müslümanların dini bayramlarında tatil edilmesinin önüne geçilmesi gerektiğini savunmuştu. 
     
</TEXT>
</DOC>
