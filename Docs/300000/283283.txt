<DOC>
<DOCNO> 283283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gun01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ay içinde iade 
</HEADLINE>
<TEXT>


Kırcı'nın, Ukrayna'dan Türkiye'ye iadesi için süreç başladı. İşlemin kısa sürmesi bekleniyor. Emniyet kaynaklarına göre, "Kırcı'nın pasaportu sahte olabilir" 

ANKARA Milliyet 

Ukrayna'da yakalanan Bahçelievler katliamı sanıklarından firari ülkücü Haluk Kırcı'nın Türkiye'ye sınır dışı edilme olasılığı ortadan kalkarken, "resmi iade" süreci başladı. Emniyet yetkilileri, Kırcı'nın Yargıtay'ın hatalı kararının ardından pasaport almadığını, üzerinden çıkan pasaportun da sahte olabileceğini belirtti. 
Ukrayna'da kaçak durumda bulunan Kırcı'nın Türkiye'ye sınır dışı edilmeyeceği, iki ülke adalet bakanlıkları arasında yapılacak işlemler sonrasında iade edileceği belirtildi. Kaynaklar, Kırcı'nın Ukrayna'da kaçak bulunduğu gerekçesiyle yargılanacağını, iade talepnamesini ulaştıran Adalet Bakanlığı'nın Kırcı'nın dosyasını da hazırlayıp Ukrayna'ya göndereceğini belirtti. 

Pasaport sahte mi 
Türk makamlarının, Kırcı'yı, Suçluların İadesine Dair Avrupa Sözleşmesi'ne üye olmayan Ukrayna'dan, iki ülke arasındaki Güvenlik ve İşbirliği Anlaşması kapsamında istediği, iade sürecinin burada diğer ülkelerden basit işlediği bildirildi. Kırcı'nın en geç bir ay içinde Türkiye'ye iadesi bekleniyor. 
Emniyet kaynakları, Kırcı'nın yakalandığı sırada üzerinde kendi adına kayıtlı "lacivert pasaport" bulunduğu bilgisinin kesin olmadığını belirtti. Emniyet kayıtlarında yapılan araştırmada, Kırcı'nın tahliyeden sonra pasaport almadığı belirlendi, 2001'de yurtdışına çıkış tahdidi bulunduğu için Emniyet'ten pasaport almasının mümkün olmadığı açıklandı. Kırcı'nın yurtdışına çıkış kaydı olmadığına dikkat çeken yetkililer, sahte pasaport kullanmış olabileceğini belirtti. Ukrayna Interpolü'nün tam bilgileri iletmediği de kaydedildi. 
Kırcı'nın, halen tutuklu olan organize suç örgütü lideri Sedat Peker'in yakın adamı Atilla Yıldırım'la bağlantısı olduğu, Yıldırım'ın, Kırcı'nın Romanya üzerinden Ukrayna'ya geçişini sağladığı iddia edildi. 


</TEXT>
</DOC>
