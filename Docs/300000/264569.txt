<DOC>
<DOCNO> 264569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/guncel/gun02.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Son köstebeği kimdi 
</HEADLINE>
<TEXT>


Çakıcı'nın Türkiye'den kaçmadan önce dosyasının İstanbul Başsavcılığı'na ulaştığı bilgisini aldığı, tutuklama kararı çıkarılmadan önce ülkeden kaçtığı belirlendi 

TOLGA ŞARDAN, GÖKÇER TAHİNCİOĞLU Ankara 

Yargıtay'da üç koldan kulis faaliyeti yürüttüğü ortaya çıkan organize suç örgütü lideri Alaattin Çakıcı'nın Türkiye'den kaçmadan önce dosyasının İstanbul Başsavcılığı'na ulaştığı bilgisini aldığı, bu nedenle hakkındaki tutuklama kararının kaçışından ancak saatler sonra çıkarılabildiği anlaşıldı. Skandalda yeni bilgiler günışığına çıktı. 
Alınan bilgiye göre, dosyanın ne aşamada olduğu, nasıl sonuçlandığı ve yerel mahkemeye ne zaman gönderileceği konusunda Yargıtay Başkanı Özkaya, Yargıtay Genel Sekreter Yardımcısı Ercan Yalçınkaya ve Yargıtay'daki alt düzey personelden aracılar sayesinde bilgi almaya çalıştığı ortaya çıkan Çakıcı, en son ve en kritik bilgiyi kaçmadan saatler önce edindi. 
Yargıtay 1. Ceza Dairesi, Çakıcı dosyasını 7 Nisan'da karara bağladı. Dosya, 28 Nisan'da Yargıtay Başsavcılığı'na geldi. Başsavcılık, Çakıcı'nın karar düzeltme istemini reddettikten sonra dosyayı 3 Mayıs'ta İstanbul Başsavcılığı'na gönderdi. Çakıcı, bu aşamada dosyanın Ankara'dan çıktığı konusunda bilgilendirildi. Dosya, İstanbul Başsavcılığı'na 5 Mayıs günü öğle saatlerinde ulaştı. İstanbul Başsavcılığı da Çakıcı hakkında birkaç saat içerisinde yakalama kararı çıkardı. Ancak Çakıcı, aynı gün sabah saatlerinde Antalya'ya gitti ve Türkiye'den ayrıldı. Böylece Çakıcı, kendisine son bilgiyi ulaştıran "köstebek" sayesinde yakalanmaktan birkaç saat farkla kurtuldu. 
Polis, Çakıcı'nın kaçtığının anlaşılmasından sonra aynı gün Foça'daki bir eve baskın yaptı. Baskında o zamana kadar Çakıcı'yla birlikte kaçacağı düşünülen yeğeni Barış Çakıcı ile Erol Evcil gözaltına alındı. Evcil'in, Çakıcı'nın kaçış planını yapan isimlerden olduğu ve bu süreçteki tüm masrafları üstlendiği anlaşıldı. 

Önemli dosyaya "rutin" 
Adalet Bakanlığı'nın da, Çakıcı dosyası karara bağlanmadan önce Yargıtay 1. Ceza Dairesi'ne gönderdiği "gizli" kayıtlı mektuplarda, davanın ne aşamada olduğuna ilişkin sorular yönelttiği öğrenildi. 
Yargıtay kulislerinde, "bakanlık davanın önemine işaret etmeyi amaçladı" diye yorumlanan mektuplara rağmen, 1. Ceza Dairesi'nin dava karara bağlandıktan sonra rutin prosedüre göre hareket ettiği ve süreci hızlandırmaya gerek görmediği bildirildi. Dairenin, karara bağladığı diğer dava dosyaları gibi Çakıcı dosyasını da "işlemleri tamamlanacak evrak sırasına koyduğu" bildirildi. Dosyanın, daireden, başsavcılığa gönderilmesinde geçen 27 günlük süre bu tutuma bağlandı. 
Çakıcı dosyasını, "yasal" ve "etik" gerekçelerle dosyada ismi geçen Özkaya yerine Yargıtay Başsavcısı Nuri Ok'a gönderen İstanbul Başsavcılığı, Yargıtay Genel Sekreterliği'nin resmi yazısı üzerine buraya da bir dosya göndermek zorunda kaldı. Dosya dün ulaştı. Böylece, Özkaya ile Yalçınkaya da soruşturmalar başlatılmadan önce haklarındaki iddiaları görebilme olanağına sahip oldu. 


</TEXT>
</DOC>
