<DOC>
<DOCNO> 282903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun15.html </URL>
<DATE> 2004/10/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Der Spiegel Kıbrıs'ın birleşmesi için ABD'den Rumlara yeni öneriler 
</HEADLINE>
<TEXT>

     Kıbrıs sorununun çözülmesi için yeniden müzakere masasına oturulması amacıyla Amerikan yönetiminin Rum kesimine yeni öneriler getirdiği bildirildi. 
     Der Spiegel dergisi, ''Birleşme Pokerinde Yeni Raunt'' başlığıyla verdiği haberde, stratejik nedenlerden dolayı Türkiye'nin AB üyeliğini destekleyen Amerikan yönetiminin, Kıbrıs Rum kesiminin, 17 Aralık'ta yapılacak AB zirvesinde Türkiye ile üyelik müzakerelerine başlanmasını engellememesi için yeni öneriler sunduğunu yazdı. 
     Kıbrıs Rum kesiminin, Türkiye ile üyelik müzakerelerine başlanması için tüm AB ülkelerine, en azından kısmen yerine getirilmesini istediği ''uzunca bir şartlar listesi'' ilettiği belirtilen haberde, Rumların adadaki Türk askerlerinin çekilmesini, Rum mal varlıklarının iade edilmesini ve Kıbrıs Rum kesiminin Türkiye tarafından tanınmasını istedikleri hatırlatıldı. 
     Amerikan yönetiminin ise Kıbrıs Rum kesiminin Türkiye ile üyelik müzakerelerine başlamasını kabul etmesi durumunda, Annan planıyla ilgili yapılacak müzakerelerde Rum tarafının isteklerini daha fazla dikkate almayı önerdiği, bu öneriler arasında tazminat ödemelerine ilişkin kriterlerin de bulunduğu kaydedildi. 
     
</TEXT>
</DOC>
