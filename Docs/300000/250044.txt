<DOC>
<DOCNO> 250044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur26.html </URL>
<DATE> 2004/06/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Hortumda çocuklarını kaybeden aileye psikolojik destek verilecek... 
</HEADLINE>
<TEXT>

     Ankara'nın Çubuk İlçesi'ne bağlı Sünlü Köyü'nde meydana gelen hortumda 2 çocuğunu kaybeden aileye psikolojik destek verilecek. 
     Çubuk Kaymakamı Mehmet Niyazi Tanılır, AA muhabirine yaptığı açıklamada, Sünlü Köyü'nde Cumartesi günü meydana gelen ve 3 kişinin ölümü, 14 kişinin yaralanması, birçok yerleşim biriminin de hasar görmesine neden olan hortum olayının yaralarının sarılmasına çalışıldığını belirtti. 
     Kaymakam Tanılır, hortum sırasında sığındıkları kamyonda ölen Kürşat 7 ve Bahar Cinci'nin 9 anne-babasının şu anda psikolojik olarak çok zor durumda olduğunu ve ''Baktığımız her yerde çocuklarımızı görüyoruz'' dediğini belirten Tanılır, bu nedenle anne Aysel ve baba Ali Cinci'ye psikolojik destek vereceklerini söyledi. 
     İlçede psikiyatrist bulunmadığını, bu nedenle İl Sağlık Müdürlüğü ile görüştüklerini ifade eden Tanılır, ''Gerekli psikiyatristi temin edip, bu aileye psikolojik destek vereceğiz. Çünkü bu aile şu anda perişan durumda. Kaymakamlık Sosyal Yardımlaşma ve Dayanışma Vakfı imkanlarıyla bu aileye gerekli maddi destekte de bulunacağız'' dedi. 
     Kaymakam Tanılır, olayın ardından yaralanan ve çeşitli hastanelere sevk edilen 14 yaralıdan 10'unun taburcu edildiğini de belirtti. 
     
     ''ŞOKU KISA SÜREDE ATLATTIK'' 
     Kaymakamlık bünyesinde kurulan İlçe Kriz Kurulu'nun hasar tespit çalışmalarını tamamladığını ifade eden Tanılır, olayda ev ve ahırları zarar gören vatandaşlara gerekli yardımların yapılacağını söyledi. 
     Niyazi Tanılır, hortum olayının ardından çadıra yerleştirilen 19 ailenin bir kısmının, gerekli tamir ve tadilatın yapılmasının ardından evlerine yerleştirildiğini söyledi. 
     Köyde enkaz kaldırma çalışmalarının devam ettiğini anlatan Tanılır, ''Şu anda köyde hayat normale dönmeye başladı. Olayın ardından devletimiz her kademesiyle vatandaşımızın yanındaydı. İlk defa böyle bir olayın yaşanması, hepimizi şoke etti. Ancak bu şoku, biz ve olayı yaşayan vatandaşlarımız kısa sürede atlattı'' diye konuştu. 
     
</TEXT>
</DOC>
