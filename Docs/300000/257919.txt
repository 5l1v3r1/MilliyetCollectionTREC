<DOC>
<DOCNO> 257919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur36.html </URL>
<DATE> 2004/07/24/ </DATE>
<TIME> 20.43 </TIME>
<AUTHOR>  </AUTHOR>
<HEADLINE>
Prof. Dr. İnal Seçkin tren kazasıyla ilgili açıklama yaptı 
</HEADLINE>
<TEXT>

     İTÜ İnşaat Fakültesi Ulaştırma Ana Bilim Dalı Öğretim Üyesi Prof. Dr. İnal Seçkin, Sakarya'da hızlandırılmış trenin kaza yaptığı bölgede hızlandırma olmadığını, hızlandırılmış trenlerin diğer trenlerle aynı hızda bölgeyi geçtiğini belirterek, ''Bölgenin yapısı itibariyle 118 kilometre hız gereğinden fazla'' dedi. 
     AA muhabirine kazaya ilişkin değerlendirmelerde bulunan Prof. Dr. Seçkin, kazadan bir süre önce yapılan toplantıda TCDD yetkililerine demiryollarının düzeltilmesi için hangi konuların önem taşıdığını aktardığını, ancak hızlandırılmış trenle ilgili ilk bilgilere bu toplantıda eriştiğini kaydetti. 
     Demiryolu üst yapısında yaklaşık 40 yıldır doğru dürüst bir gelişim sağlanamadığını, son yıllarda bazı düzeltmelere gidildiğini ifade eden Seçkin, ''Ama belli bir hıza kadar çıkacak katarlara uygun bir gidiş platformu temin edilebileceği noktasında daha sağlam kanılara varabilmek için müşterek çalışma imkan için öneride bulundum'' dedi. 
     Olay yerinde inceleme de yaptığını belirten Seçkin, kazanın bir dönemeç içinde meydana geldiğini, hız göstergelerinin açıldığından bahsedildiğini ve 118 kilometre hız tespiti yapıldığını anımsattı. 
     Bölgenin arka arkaya devam eden kulplara bağlı olarak hızlandırılmadığını, diğer trenlerin hızlarıyla hızlandırılmış trenlerin aynı şekilde seyretmeleri için bölgenin ayrıldığını anlatan Prof. Dr. Seçkin, şunları kaydetti 
     ''O bakımdan bölgenin yapısı itibariyle 118 kilometre saat bence gereğinden fazladır. Bir de frenleme olayı var. Aşırı hızla dönemece girildiğini yolcular söylüyorlar. Kaza yerinden sonra lokomotif durabiliyor, o frenlemeyle beraber kızaklanan tekerlekler büyük bir tesirle yan tarafa raylara çarptılar, karşı raya çarptı çalkalanma olayı oldu. Makinist, normal seyrinin içinde kalmadığını frenlemeden hissetti. Şu kesin ki frenlenmiş tekerlekler raylarda daha fazla tesir ortaya koyar.'' 
     
     ''ALTYAPI İNCELENMELİ'' 
     Makinistler Derneği Başkanı Musa Ayar ise olayda hatalar zinciri olduğunu, hataların üst üste geldiğini ifade etti. 
     Makinistin 130 kilometre hızdan 80 kilometreye düşmek için çaba sarfettiğini, fren yaptığını, hızının neden 80'e düşemediğinin mutlaka araştırılması gerektiğini belirten Ayar, aşırı sıcakların demiryolunda etkisinin olabileceğine işaret etti. 
     Ayar, makinist 118 kilometreye düşmesine rağmen virajı döndükten sonra trenin raydan çıktığını belirterek, ''Süratten kaynaklanmış olsaydı tren viraj bölgesinde raydan çıkardı. Aşırı sıcaklardan dolayı yol kaymış olabilir. Bizim raylarımız kaynaklı ve genleşmesi yüksek olabilir. Altyapının, rayların incelenmesi gerekir'' diye konuştu. 
     
</TEXT>
</DOC>
