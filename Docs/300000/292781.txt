<DOC>
<DOCNO> 292781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/sazak.html </URL>
<DATE> 2004/11/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kestane devrimi 
</HEADLINE>
<TEXT>


Tek kutuplu dünyanın sonuna mı geliyoruz Ukrayna'da Batı yanlısı muhalefetin seçim sonuçlarına 'hile' karıştırıldığı iddiasıyla meydanlara dökülerek başlattığı 'kestane devrimi', Soğuk Savaş'ın son bulduğu 15 yılın ardından Rusya odaklı yeni güç dengeleri arayışlarına yol açabilir. 
Ukrayna'da Viktor Yuşçenko liderliğindeki muhalefetin Sırbistan ve Gürcistan benzeri 'sivil itaatsizlik' eylemiyle Moskova'ya yakın yönetimi iktidardan uzaklaştırma hareketi başlamadan, Rusya ve Çin devlet başkanlarının Latin Amerika'daki ziyaretleri dikkat çekiyordu. 
Putin, Brezilya'da Sosyalist lider Lula ile sıcak görüntüler verdi. Çin Devlet Başkanı ise Küba'da Castro'yu ziyaret ederek, ticari anlaşmalar imzaladı. 
Güney Amerika halkları, 1960-70'li yıllarda hep sola açık durmuşlar Şili'de, Arjantin'de yaşandığı şekliyle ancak CIA güdümlü askeri darbeler ve cuntalar yoluyla iktidarlar ABD yanlısı olabilmişti. 
Rusya ve Çin'in eski ilişkileri, 'ideolojik' bağları canlandırmaya çalışmaları dikkat çekici. 
Çin, patlama yapan ekonomisiyle 21. yüzyılın devi olmaya aday. 
ABD ise 11 Eylül'de uğradığı terörist saldırıyı dünya egemenliğinin aracı haline getirerek, Afganistan ve Irak işgalleriyle Ortadoğu'dan Avrasya'ya uzanan petrol coğrafyasına yerleşti. Balkanlar'da Rusya'ya karşı açık bir 'kuşatma' politikası izleniyor. Doğu Avrupa ülkeleri, AB'ye dahil oldular. Gürcistan'dan sonra Rusya'nın 'Avrupa kapısı' Ukrayna'da da 'kestane devrimi' adıyla Batı'ya açık bir rejime gidiliyor. 
Demokrasi adına Ukrayna'daki muhalefetin sesi kısılmamalı. Rusya'nın satranç tahtasındaki bu hamlelere nasıl karşılık vereceği henüz meçhul. 
Moskova'nın gelişmelerden tedirgin olduğu çok net olarak gözüküyor. 
Türkiye'yi de içine alan coğrafyada 'tarihi' bir eşiğe giriliyor. 
Filistin ve Irak'ta seçimler yapılacak. 
Putin'in ertelenen Ankara ziyareti 5 Aralık'ta gerçekleşecek. 
17 Aralık'ta ise AB'nin Türkiye ile müzakereler konusundaki kararı belli olacak. Fransa'nın direnciyle, Ankara'ya net bir tarih verilmez ya da 'ucu açık' bir tarama sürecinden söz edilerek oyalama siyaseti güdülürse, Türkiye de bir 'yol ayrımı'na gelebilir. Fransa'dan yükselen 'Türkiye Avrupalı değil' sesleri karşısında Brüksel'in de, değişen dünya konjonktürü içinde gelecekle ilgili bir karar vermesi gerekecek. 
Dünya yeniden parsellenirken, Türkiye'yi Avrupa'dan dışlayan birliğin ABD, Rusya ve Çin arasındaki yeni güç dengeleri ve paylaşım savaşında Ortadoğu'da iddiası kalabilir mi 
Ukrayna'yı 'kestane devrimi'yle Batı'ya açmaya çalışan Avrupa, Türkiye'yi İslam coğrafyasına hapsetmeyi göze alabilir mi 
17 Aralık'a doğru 'belirsizlik' artıyor. 



</TEXT>
</DOC>
