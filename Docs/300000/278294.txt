<DOC>
<DOCNO> 278294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yasam/yas11.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri projeleri satmaya kalktılar 
</HEADLINE>
<TEXT>


ERDAL KILINÇ 

Kuzey Deniz Saha Komutanlığı'nın hazırladığı harita ve bilgileri, kurdukları şirket aracılığıyla satarak büyük vurgun yaptıkları iddiasıyla, aralarında emekli binbaşı ve 2 harita mühendisinin de bulunduğu 7 kişi gözaltına alındı. İddiaya göre, emekli binbaşı, 2 mühendis ve 4 memur, Denizaltı Grup Komutanlığı tarafından hazırlanan haritaları ve bazı teknolojik bilgileri kendi kurdukları bir şirket aracılığıyla yerli ve yabancı şirketlere pazarlıyordu. Böylece, Silahlı Kuvvetler'in milyonlarca dolar zarara uğratıldığı da iddia edildi. Gözaltına alınan emekli Binbaşı Celalettin Karova, mühendis Murat Özturan, sivil memur Vildan Dönerkaya'nın da aralarında bulunduğu 7 kişinin Mali Şube Müdürlüğü'ndeki sorgulamasının devam ettiği ve bugün Kasımpaşa Askeri Mahkemesi'ne sevk edileceği öğrenildi. 


</TEXT>
</DOC>
