<DOC>
<DOCNO> 251195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/axspo02.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kafa karıştırdı 
</HEADLINE>
<TEXT>


Fenerbahçe'nin hocası "Almanya Milli Takımı için kendimi önerecek durumda değilim. Federasyon akılcı ve doğru karar vermek durumunda" sözleri akıllarda soru işareti bıraktı 


'Düşler değil gerçekler' 
ALMAN Milli Takımı'nda Rudi Völler'den boşalan teknik direktörlük görevi için adı geçen Fenerbahçe çalıştırıcısı Christoph Daum, Kölner Express gazetesine ilginç açıklamada bulundu. Almanya Futbol Federasyonu'ndan DFB kendisine henüz bir görüşme önerisi gelmediğini belirten Daum, "Kendimi önerecek durumda değilim. Düşler hakkında konuşmak istemem. Şimdi önemli olan gerçekler. DFB akılcı ve doğru bir karar vermek durumunda" dedi. 

Daum'a yüzde 30.5 oy 
DAUM, DFB ile ilişkileri konusunda tüm gerçeklerin yansıtılmadığını da ifade ederek, her zaman federasyon ile işbirliği yaptığını ve desteklediğini söyledi. Almanya'nın ünlü TV kanalı RTL'in, Alman Milli Takımı'nın çalıştırıcısı konusunda yaptığı kamuoyu anketinde ise Hitzfeld önde gidiyor. Yüzde 41.5 oy alan Bayern Münih çalıştırıcısını yüzde 30.5 ile Teknik Direktör Christoph Daum takip ediyor. Otto Rehhagel ise yüzde 18'lik orana ulaştı. 

Rüştü Reçber elden gidiyor 

FENERBAHÇE'DEN teklif bekleyen Rüştü, Sarı - Lacivertliler'den çağrı almayınca, Avrupa'nın iki kulübüyle masaya oturdu. Milli kalecinin Menajeri Stamati, Fenerbahçe'nin şu ana kadar Rüştü için herhangi bir teklifte bulunmadığını açıklayarak, "Gelen teklifler çok ciddi. Bu saatten sonra Fenerbahçe ile herhangi bir anlaşma olacağını sanmıyorum" diye konuştu. 

Yusuf Şimşek Aslan yolunda 

DAUM tarafından istenmeyen Yusuf Şimşek, Galatasaray ile prensip anlaşmasına vardı. Ancak bonservisi Fenerbahçe'de olan futbolcu, Cim - Bom'a gidebilmesi için Başkan Aziz Yıldırım'dan izin alması gerekiyor. Yıldırım, "Yusuf'un bonservis bedeli belli. Bunu kendisine de ilettik. Eğer Galatasaray bu bedeli öderse Yusuf'u gönderebiliriz. Kiralık vermeyi düşünmeyiz" dedi. 


</TEXT>
</DOC>
