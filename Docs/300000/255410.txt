<DOC>
<DOCNO> 255410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy29.html </URL>
<DATE> 2004/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ölüm cezası mevzuattan çıkarıldı... 
</HEADLINE>
<TEXT>

     Anayasa'da yapılan değişikliklere uyum sağlamak amacıyla çeşitli yasalardaki ''idam'' ve ''ölüm cezası'' ibarelerini ''ağırlaştırılmış müebbet hapis cezası'' olarak değiştiren yasa tasarısı, TBMM Genel Kurulu'nda kabul edildi. 
     Yasa, YÖK, RTÜK, Haberleşme Yüksek Kurulu ve Küçükleri Muzır Neşriyattan Koruma Kurulu'nda asker üye bulundurulması uygulamasına da son veriyor. 
     Yasa, Anayasa'nın 15, 17 ve 87'nci maddelerinde yapılan değişikliklerle ölüm cezasını, 131'inci maddesinde yapılan değişiklikle de Genelkurmay Başkanlığı'nca YÖK'e üye seçilmesine olanak sağlayan maddeyi yürürlükten kaldıran düzenleme doğrultusunda pek çok yasada değişiklik öngörüyor. 
     Yasa ile Türk Ceza Yasası'nın 46 maddesinde değişiklik yapıldı. Yasalarda yer alan ''ölüm ve idam'' ibareleri ''Ağırlaştırılmış müebbet ağır hapis'' olarak değiştirilirken bunun yöntemine ilişkin düzenlemeler yapıldı. 
     Buna göre, ağır hapis cezasının ''Ağırlaştırılmış müebbet, müebbet veya geçici'' olarak uygulanacağı hükme bağlanırken, ağırlaştırılmış müebbet, ağır hapis cezası ve müebbet ağır hapis cezasının, hükümlünün hayatı boyunca devam edeceği öngörülüyor. 
     Yasa uyarınca, birden çok ağırlaştırılmış müebbet ağır hapse mahkumiyet halinde bir yıldan az ve altı yıldan fazla, ağırlaştırılmış müebbet ağır hapis ile müebbet ağır hapis cezasına mahkumiyet halinde dokuz aydan az ve beş yıldan fazla, birden çok müebbet ağır hapse mahkumiyet halinde ise altı aydan az ve üç yıldan fazla olmamak üzere hükmedilecek miktar geceli gündüzlü bir hücrede tecrit edilmek üzere, ağırlaştırılmış müebbet ağır hapis veya müebbet ağır hapis cezaları infaz olunacak. 
     Yasa ile 1322 sayılı Kanunların ve Nizamnamelerin Sureti Neşir ve İlanı ve Meriyet Tarihi Hakkında Yasa'nın bir maddesi ile Ceza Muhakemeleri Usulü Yasası'nın 4 maddesinden, Orman Yasası'nın bir maddesinden de idam cezası hükümleri çıkartıldı. 
     Cezaların İnfazı Hakkındaki Yasa'da da değişiklik yapan yasaya göre ağırlaştırılmış müebbet ağır hapis cezasına hükümlü hakkında hücrede kalma süresi üç yıldan fazla olamayacak. Ancak, terör suçluları için bu süre üç katı olarak uygulanacak. Yasanın yürürlüğe girmesi ile birlikte kesinleşmiş idam cezaları kendiliğinden ağır hapis cezasına dönüşecek. Henüz Yargıtay'a gönderilmemiş veya Yargıtay Cumhuriyet Başsavcılığı'nda bulunanlar ile daha önce TBMM'ye gönderilenler hükmü veren mahkemece, Yargıtay'da bulunanlar da ilgili ceza dairesince karara bağlanacak. Yargıtay Cumhuriyet Başsavcılığı veya TBMM'de bulunan dosyalar yasanın yürürlüğe girdiği tarihten itibaren bir ay içinde hükmü veren mahkemeye geri gönderilecek. Askeri mahkemeler, Askeri Yargıtay Başsavcılığı ve Askeri Yargıtay'da bulunan dosyalar hakkında da bu düzenleme hükümleri kıyas yoluyla uygulanacak. 
     Getirilen düzenleme ile Asayişe Müessir Bazı Fiillerin Önlenmesi Hakkında Yasa, Çocuk Mahkemelerinin Kuruluşu, Görev ve Yargılama Usulleri Hakkında Yasa, Yargıtay Yasası, Terörle Mücadele Yasası, Gelibolu Yarımadası Tarihi Milli Parkı Yasası, 4771 Sayılı Çeşitli Yasalarda Değişiklik Yapılmasına ilişkin Yasa, Demiryollarının Usulü Zabıtasına Dair Nizamname'de yer alan ölüm cezası ibareleri de ağırlaştırılmış müebbet hapse dönüştürüldü. 
     Genel Kurul'da verilen bir önergeyle, cezaların infazında müebbet ağır hapis cezasına çarptırılanlara uygulanan her ay için 6 günlük indirimden ağırlaştırılmış müebbet hapis cezası hükümlülerinin de yararlanması benimsendi. Bu düzenleme uyarınca müebbet ağır hapis cezası mahkumları 16 yıl, ağırlaştırılmış müebbet hapis cezası hükümlüleri de 20 yıl cezaevinde kalacak. 
     
     ASKER ÜYE BULUNDURULMASI 
     Yasa, Genelkurmay Başkanlığı'nca Yükseköğretim Kurulu'na üye seçilmesine olanak veren yasada da değişiklik yapıyor. Anayasa değişikliğine paralel olarak bu yasadan da Genelkurmay Başkanlığı'nın üye seçmesini öngören hüküm çıkarılıyor. Ayrıca Milli Güvenlik Kurulu Genel Sekreteri'nin Haberleşme Yüksek Kurulu üyeleri arasından çıkarılması ile MGK Genel Sekreterliği temsilcisinin RTÜK üyeleri arasından çıkarılmasına ilişkin düzenlemeler de yapılıyor. Ayrıca, Küçükleri Muzır Neşriyattan Koruma Kurulu'nda, MGK üyesinin yer alması uygulamasına da son veriliyor. 
     
</TEXT>
</DOC>
