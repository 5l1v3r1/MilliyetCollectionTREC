<DOC>
<DOCNO> 284634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/soneko06.html </URL>
<DATE> 2004/10/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ekim ayında hisse senetleri ortalama yüzde 4.31 değer kazandı... 
</HEADLINE>
<TEXT>

     Borsa, Ekim ayını ortalama yüzde 4.31 oranında artışla kapadı. 
     Ekim ayında, altın, yarım puanın altında kalan artışlar gösterirken, döviz iniş çıkışlı bir seyir izledi. Yatırım fonları ile sabit getirili enstrümanlardaki artışlar yüzde 1-2 dolayında gerçekleşti. 
     Ekim ayının ilk yarısında, AB Komisyonu İlerleme Raporu ve IMF ile yapılacak yeni ekonomik programa yönelik beklentilerle TL bazında tarihi endeks rekoru kırıldı. Endeks ilk hafta sonunda 22,951.36 puanla tarihi rekor seviyesine ulaştı. Daha sonraki hafta ise 23,241.40 puanla seans içi rekoru kırıldı. 
     Bunların ardından, piyasa üzerinde Çukurova Grubu'nun borç ödemesine ilişkin gelişmeler ve yapılan açıklamalar etkili oldu. Bileşik Endeks, Çukurova Grubu'nun ödemeyi gerçekleştirmemesinin de etkisiyle, kar satışlarıyla karşılaştı. Piyasa, petrol fiyatlarındaki artış, IMF heyetinin temasları, Avrupa Birliği'ne AB ilişkin gelişmeler ve yurtdışı borsalardaki seyiri de yakından izledi. 
     Ayın sonlarına doğru, AB konusuyla ilgili Fransa'dan gelen olumlu açıklamalar ve Çukurova Grubu'nun TMSF'ye olan borç taksitlerini ödemesi piyasalar tarafından olumlu algılandı. Petrol fiyatlarındaki sert düşüşlerin yanında Asya ve Avrupa borsalarındaki oldukça iyi kapanışlar ve Avrupa Birliği süreciyle ilgili yaşanan pozitif gelişmeler sonunda endeks 22,900 puanın hemen altında bir kapanışla Ekim ayını tamamladı. 
     
     BORSA 
     İMKB Ulusal-100 Endeksi, Ekim ayında 946.37 puan artarak 21,9.52 puandan 22,899.89 puana yükseldi. İMKB'de işlem gören hisse senetlerinin aylık ortalama değer artışı yüzde 4.31 oldu. Böylece endeks üstüste beşinci ayı da artışla tamamlamış oldu. 
     Ekim ayında, İMKB Ulusal Mali Endeks 601.40 puanlık artışla 30,830.17 puana, İMKB Ulusal Sanayi Endeksi 1,089.44 puanlık artışla 20,836.12 puana ve İMKB Ulusal Hizmetler Endeksi 1,966.11 puanlık artışla 13,275.15 puana yükseldi. 
     Mali grup hisselerin aylık ortalama değer artışı yüzde 1.99, sanayi grubundaki hisselerin aylık ortalama değer artışı yüzde 5.52 olurken, hizmetler grubundaki hisselerin aylık ortalama değer artışı yüzde 17.39'a ulaştı. 
     
     KAZANANLAR VE KAYBEDENLER 
     Eylül sonunda fiyatı 88 bin 500 lira olan ve Ekim sonunda 174 bin liraya çıkan Kartonsan hisseleri, yüzde 96.61'lik artışla Ekim ayının en çok kazandıran kağıdı oldu. 
     Ditaş Doğan hisseleri yüzde 85.80'lik artışla ikinci ve Uşak Seramik hisseleri de yüzde 63.78'lik artışla üçüncü oldu. 
     Son dönemin en primli hisselerinden Bosch Fren Sistemleri hisseleri Ekim ayında yüzde 67.65 oranında gerileyerek en çok değer yitiren hisse senedi oldu. Bisaş Tekstil hisseleri yüzde 37.49'luk düşüşle ikinci, Tümteks hisseleri de yüzde 28.38'lik düşüşle üçüncü sırada yer aldı. 
     Ekim ayında İMKB'deki değişik pazarlarda işlem gören toplam 304 hisse senedinden 193'ü değer kazanırken, 97 hisse senedi değer yitirdi, 14 hissenin fiyatı da aynı kaldı. 
     
     DÖVİZ 
     Ekim ayında dövizde dalgalı bir seyir gözlendi. İstanbul Serbest piyasada alınıp satılan dövizlerden ABD Doları Ekim ayında Türk Lirası karşısında yüzde 2.06 düşüş göstererek 1 milyon 474 bin liraya, İngiliz Sterlini yüzde 1.28 düşüş göstererek 2 milyon 690 bin liraya gerilerken, Euro yüzde 0.27 artış göstererek 1 milyon 870 bin liraya ve İsviçre Frangı yüzde 1.24 artış göstererek 1 milyon 220 bin liraya yükseldi. 
     
     ALTIN 
     Ekim ayında 24 ayar külçe altının gram satış fiyatı yüzde 0.25, Cumhuriyet altının satış fiyatı da yüzde 0.37 oranında arttı. 
     Cumhuriyet altınının satış fiyatı ay boyunca 500 bin lira yükselerek 136 milyon liraya, 24 ayar külçe altının gram satış fiyatı da 50 bin lira yükselerek 20 milyon 150 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Ekim ayı boyunca yüzde 0.31'lik artışla 19 milyon 949 bin 100 lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Ekim ayındaki ortalama değer artışı yüzde 1.15 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 8.45 ile Anadolubank A Tipi Değişken Fon, yüzde 4.29 ile Bizim Menkul Değerler A Tipi Hisse Fon ve yüzde 4.15 ile Tekstil A Tipi Hisse Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 5.17'lik düşüşle Gedik A Tipi Karma Fon, yüzde 4.94'lük düşüşle Gedik A Tipi Hisse Senedi Fon ve yüzde 4.69'luk düşüşle MEKSA A Tipi Değişken Fon oldu. 
     Yatırım fonlarının fiyat seyrini izleyen A.A Bileşik Fon Endeksi Ekim ayında 6,126 puan artarak 6,656 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını tahvil ve bonoda değerlendirenlerin Ekim ayında vadelerine göre kazançları yüzde 1.45 ile yüzde 2.16 arasında oldu. 
     Banka faizlerinin ortalamalarında ay içinde herhangi bir değişiklik olmadı. Önde gelen ve değerlendirmeye alınan 10 kamu ve özel bankanın Eylül 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.48 olarak gerçekleşti. 
     Eylül sonunda ortalama yüzde 20.4 dolayındaki oranlardan parasını repoda değerlendiren yatırımcılar Ekim ayında yüzde 1.28 dolayında kazanç elde ettiler. 
     
</TEXT>
</DOC>
