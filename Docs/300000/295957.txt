<DOC>
<DOCNO> 295957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo33.html </URL>
<DATE> 2004/12/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fenerbahçe, Ankarasporlu Wederson'a talip... 
</HEADLINE>
<TEXT>

     Birinci Süper Lig'de son haftalarda istediği sonuçları bir türlü alamayan Büyükşehir Belediyesi Ankaraspor'da yaprak dökümü yaşanıyor. 
     Lige yeni çıkmasına rağmen aldığı başarılı sonuçlarla dikkatleri üzerine çeken Ankaraspor'da, son haftalarda arka arkaya Samsunspor, Çaykur Rizespor, Konyaspor ve Fenerbahçe karşısında alınan yenilgilerin faturası futbolculara kesildi. 
     Lacivert-beyazlı takımın daha önce ülkesine gönderdiği Brezilyalı orta alan oyuncusu Sabrinho ile PAF takımda antrenmanlara çıkan Yusuf ve Bülent'in devre arasında sözleşmelerini karşılıklı feshedeceği bildirildi. 
     Öte yandan, Ankaraspor'un Sabrinho yerine, yine Brezilya liginde oynayan bir futbolcu ile anlaşmaya vardığı ve ara transfer döneminde bu oyuncuyu renklerine bağlayacağı öğrenildi. 
     
     FENERBAHÇE, WEDERSON İÇİN DEVREDE 
     Bu arada Fenerbahçe'nin Brezilyalı sol kanat oyuncusu Wederson ile ilgilendiği belirtildi. 
     Sarı-lacivertli takımın uzun süredir transfer gündeminde olan Wederson'u renklerine bağlamak istediği, Ankaraspor yönetimini ikna edebilmek için de görüşmelerin devam ettiği öğrenildi. 
     
</TEXT>
</DOC>
