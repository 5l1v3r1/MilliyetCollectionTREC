<DOC>
<DOCNO> 259252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun36.html </URL>
<DATE> 2004/07/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Belçika... Ülkedeki son yılların en büyük felaketinin yaraları sarıyor 
</HEADLINE>
<TEXT>

     Sıtkı Uluç 

Belçika'nın başkenti Brüksel yakınlarındaki Ath kentinin Ghislenghien sanayi bölgesinde meydana gelen gaz patlaması, ülkede son yıllarda yaşanan en büyük felaket olarak nitelendiriliyor. 
     Sağlık Bakanı Rudy Demotte tarafından yapılan açıklamada, 10 kişinin öldüğü, 97 kişinin yaralandığı, bunların yüzde 40'ının durumunun ağır olduğu bildirildi. 
     Yerel yönetim yetkilileri ise 20 kadar ölü, 10 kadar kayıp olduğunu belirtiyorlar. 
     Patlamanın, Zebrugge limanından Fransa'ya gaz aktarılan boru hattındaki bir kaçaktan meydana geldiği, bu kaçağın, bir inşaatta çalışan kazı makinelerinden kaynaklanmış olabileceği kaydedildi. 
     Verilen bilgilere göre, bu sabah, yerel saatle 08.30'da TSİ 9.30 , sanayi bölgesindeki kişiler, yoğun gaz kokusu alarak itfaiye birimlerine haber verdiler. İtfaiyenin geldiği sırada olay yerinde 200 kadar insan bulunuyordu. Patlama, itfaiyecilerin güvenlik kordonu oluşturmak için müdahale girişimleri sırasında saat 09.00'a doğru meydana geldi. 
     Şiddetli patlamanın etkisiyle Diamant Boart isimli bir firmanın inşaat halindeki tesisleri tamamen yıkılırken, çevredeki diğer bazı şirketlerin binaları da hasar gördü ve yangın çıktı. Yetkililer, 300 metre mesafedeki tüm yeşil alanın yandığını belirttiler. 
     Bakan Demotte, ölenlerin çoğunluğunun itfaiyeciler olduğunu bildirdi. 
     Belçika hükümeti, felaket planı ve olağanüstü hal uygulamasına geçerken, Silahlı Kuvvetler ile Fransız sivil savunma birimleri ve helikopterleri de kurtarma çalışmalarına katılıyor. 
     Çoğunluğunda ağır yanıklar olan yaralılar Belçika, Fransa ve Hollanda hastanelerinde tedaviye alınıyor. 
     Yurtdışında tatilde bulunan Belçika Kralı İkinci Albert, Başbakan Guy Verhofstadt ve çok sayıda bakan acilen ülkeye döndüler. 
     Kurtarma çalışmaları devam ediyor. 
     
</TEXT>
</DOC>
