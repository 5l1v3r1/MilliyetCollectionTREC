<DOC>
<DOCNO> 257436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur33.html </URL>
<DATE> 2004/07/22/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Çakıcı'nın iade dosyası hazır... 
</HEADLINE>
<TEXT>

     Adalet Bakanlığı, Avusturya'da yakalanan Alaattin Çakıcı'nın 7 ayrı suçtan iadesini içeren dosyayı, Avusturya Adalet Bakanlığı'na iletilmek üzere Dışişleri Bakanlığı'na gönderdi. 
     AA muhabirinin aldığı bilgiye göre, Adalet Bakanlığı, Çakıcı'nın Avusturya'da yakalanmasının ardından, çeşitli mahkemelerde hakkında devam eden soruşturma ve davalara ilişkin belgeleri istedi. 
     Bu belgeleri Almanca'ya çeviren Adalet Bakanlığı, hazırladığı iade dosyasını Avusturya Adalet Bakanlığı'na iletilmek üzere bugün Dışişleri Bakanlığı'na gönderdi. 
     Adalet Bakanlığı, ayrıca iade dosyasının hazırlanarak gönderildiğini belirten bir ön yazıyı da Avusturya Adalet Bakanlığı'na bugün faksladı. 
     Dosyada, Çakıcı'nın 7 ayrı suçtan Türkiye'ye iade edilmesi istendi. 
     Bu suçlar, ''Engin Civan'ın yaralanması'', ''Adil Öngen'in yaralanması'', ''Uğur Kılıç'ın öldürülmesi'', ''Tevfik Nurullah Ağansoy'un da aralarında bulunduğu 4 kişinin öldürülmesi'', ''Türkbank ihalesine fesat karıştırmak'' ve ''Karagümrük Spor Lokali baskını nedeniyle çıkar amaçlı suç örgütünü kurmak ve yönetmekten verilen 3 yıl 4 aylık hapis cezasının kesinleşmesi'' olarak sıralandı. Ayrıca, aynı davada müessir fiilden bir kez verilen cezanın yetersiz bulunarak mağdur sayısı kadar artırılması istemiyle Yargıtay'ın verdiği bozma kararı üzerine Çakıcı'nın bu davada yeniden yargılanacağı da iade dosyasında yer aldı. 
     Adalet Bakanlığı, Avusturya Adalet Bakanlığı'na Çakıcı'nın yakalanmasının ardından yargılandığı davalar hakkında bilgi vermiş ve ''Türkiye'ye iade edilmek üzere tutuklanması'' talebinde bulunmuştu. 
     
</TEXT>
</DOC>
