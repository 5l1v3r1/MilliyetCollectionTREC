<DOC>
<DOCNO> 256665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/guncel/gun01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Randevu bilmecesi 
</HEADLINE>
<TEXT>


MİT Müsteşarlığı için kulis yaptığı öne sürülen eski MİT'çi Faik Meral'in Başbakan Erdoğan'dan randevu talep ettiği iddia edildi 

ANKARA Milliyet 

Organize suç örgütü lideri Alaattin Çakıcı'nın Avusturya'da yakalandığı sırada üzerinden çıkan yeşil pasaportun sahibi emekli MİT'çi Faik Meral'in, bazı görüşmeler yapmak üzere Başbakanlık'tan bu hafta için randevu aldığı öne sürüldü. 
İddiaya göre, MİT Müsteşarlığı görevine gelebilmek için Ankara'da bir süre kulis yapan Meral, çok üst düzey bir devlet yetkilisinin yardımıyla Başbakan Recep Tayyip Erdoğan'a ulaşmayı başardı. 

Başbakanlık yalanladı 
1976'da MİT'e giren ve 1999'da emekli olan Meral, Başbakanlık Özel Kalem Müdürlüğü'nden bu hafta uygun bir zamanda Erdoğan'la görüşmek için randevu talep etti. Hatta bu talep Erdoğan'ın görüşme kayıtlarına girdi. Ancak Çakıcı operasyonuyla gündeme gelen Meral'le ilgili gelişmeler nedeniyle randevunun iptal edildiği öne sürülürken, bu iddialar Milliyet'in başvurduğu Başbakanlık kaynaklarınca yalanlandı. 
Eski MİT Kontr - Terör Dairesi Başkanı Mehmet Eymür de, kendisine ait internet sitesinde Meral'in MİT Müsteşarı olabilmek amacıyla kulis yaptığını açıklamıştı. Eymür, şöyle demişti 
"Birkaç ay önce Ankara'ya gittiğimde arkadaşlarımdan biri bana onun cep telefonunu verdi MİT Müsteşarlığı'na gelmek için uğraştığını ve bazı temaslarda bulunduğunu söylediler. Güldüm. 'Demek ki müsteşarlık için o da vasıflarını yeterli buluyor' dedim." 

Çakıcı'nın not defteri Ankara'ya getirildi 

AVUSTURYA'da sahte pasaport ve 4000 euro parayla yakalanan Alaattin Çakıcı'nın üzerinden bir not defterinin çıktığı belirlendi. Ankara'ya gelen Avusturya polisi, not defterinin fotokopilerini Kaçakçılık ve Organize Suçlarla Mücadele Daire Başkanlığı'na teslim etti. Polis, Çakıcı'nın el yazısıyla kaydettiği defterdeki telefon numaraları ile özel notlar üzerinde ayrıntılı çalışma başlattı. 

'Keşke Fransa'da yakalansaydım' 

ÜST düzey bir Avusturyalı yetkili, Alaattin Çakıcı'nın ilk sorgusunda "Keşke Fransa'da yakalansaydım" şeklinde sitem ettiğini söyledi. Çakıcı'nın, üzerinden çıkan yeşil pasaportun sahibini tanımadığını, pasaportun kendisine gönderildiğini söylediği ifade edildi. Bu arada Çakıcı'nın, kendisine ikram edilen şehriye çorbası, dondurulmuş balık ve yeşil salatadan oluşan mönüyü beğenmediği öğrenildi. 

Kardeş Çiftçi Tanımıyoruz 

ALAATTİN Çakıcı'nın, daha önce pasaportunu kullandığı kişiler arasında adı geçen Talip Çiftçi'nin kardeşi Ali Şahin Çiftçi, Çakıcı'yı tanımadıklarını söyledi. 
Düsseldorf Başkonsolosluğu'ndan ağabeyi adına düzenlendiği belirtilen pasaportun, 1992'de Gebze Bayramoğlu'nda çalındığını belirten Çiftçi, şunları söyledi "Ağabeyimi 1999'da kaybettik. 12 yıl önce çalınan pasaportu kullanılmış." 


</TEXT>
</DOC>
