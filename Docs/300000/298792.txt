<DOC>
<DOCNO> 298792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonyas03.html </URL>
<DATE> 2004/12/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Köpekler bu kez manken oldu... 
</HEADLINE>
<TEXT>

     Hayvanlar aleminin en sevimli yaratıklarından olan köpekler, Adana'da düzenlenen ''Köpek kazağı'' yarışmasında mankenlik yaptı. Köpekler, podyumda birbirleriyle kapışınca, jüri üyeleri ve sahiplerine zor anlar yaşattılar. 
     Adana'da, bir yün mağazası ile iplik firmasının, Atatürk Parkı'nda düzenlediği yarışmaya, yaklaşık 20 köpek katıldı. 
     Sahipleri tarafından parka getirilen köpeklere yarışma öncesinde renk renk kazaklar giydirilerek, jürinin önünden geçiş provaları yaptırıldı. 
     Hazırlıklar tamamlandığında 7 kişilik jürinin karşısına çıkan köpekler, birbirleriyle kapışınca sahiplerine ve jüri üyelerine zor anlar yaşattılar. 
     Yarışmada, terier cinsi 1.5 yaşındaki ''Merlin'' adlı köpeğin sunduğu kazak birinci, japon penkinesi cinsi 5 yaşındaki ''Yumoş''un sunduğu kazak ikinci, İngiliz gukur cinsi 2 yaşındaki ''Badi''nin sunduğu kazak ise üçüncü oldu. 
     Sundukları kazak dereceye giren köpeklere, bir süper market tarafından köpek maması, sponsor firmadan yün ve çeşitli hediyelerin yanı sıra yarışmanın jüri üyesi veteriner tarafından da bir dozluk aşı armağan edildi. 
     
     85 MİLYONLUK KAZAK 
     Yarışmanın organizasyonunu üstlenen Gül Yufkayürek, AA muhabirine yaptığı açıklamada, mağazasına gelen bir müşterinin, bir pet shoptan köpeği için aldığı kazağa 85 milyon lira ödediğini duyunca, yarışma düzenleme fikrinin oluştuğunu söyledi. 
     Yufkayürek, ''Bir köpeğe bir ya da iki çile yünden bir kazak çıkar. Bunun maliyeti de birkaç milyonu geçmez. Ancak, müşterimin bir kazak için astronomik rakam ödemesine üzüldüm. Bu işi herkesin yapabileceğini gösterebilmek için bu yarışmayı düzenledim'' dedi. 
     Yarışmanın Türkiye'de ilk olduğunu belirten Gül Yufkayürek, bunu geleneksel hale getireceğini kaydetti. 
     
</TEXT>
</DOC>
