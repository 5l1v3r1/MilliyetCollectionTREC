<DOC>
<DOCNO> 276989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonspo24.html </URL>
<DATE> 2004/10/03/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Trabzonspor, Beşiktaş maçının ardından... 
</HEADLINE>
<TEXT>

     Trabzonspor Teknik Direktörü Ziya Doğan, yorgunluk üzerine yorgunluk yaşayan bordo-mavili futbolcuların, Beşiktaş karşısında takım ruhunu sahaya yansıtarak galip geldiklerini söyledi. 
     Doğan, 1-0 galibiyetleriyle sona eren Beşiktaş maçından sonra yaptığı açıklamada, maçın her iki takım için de çok önemli olduğunu belirterek, ''Bizim için zirvede önümüzü daha iyi görmek adına, Beşiktaş için ise yukarıdan kopmamak adına önemliydi'' dedi. 
     Her iki takımın da oyun disiplininden kopmadan oynadığını, oyun disiplinini ön planda tuttuğunu ifade eden Doğan, ''Beşiktaş 10 kişi kalana kadar çok az pozisyon bulduk. Ancak yorgunluk üzerine yorgunluk yaşayan futbolcularım, takım ruhunu sahaya yansıtarak galip geldiler. Son dakikalarda kaza golü yememek için kontrollü oynadılar. Ancak oyuncularım iyi mücadele etti'' diye konuştu. 
     Doğan, gazetecilerin hakemler hakkındaki düşüncelerini sorması üzerine, ''Her iki takım adına da hatalar yaptı. Ancak maç içinde bu tür hatalar olabilir, normaldir'' dedi. 
     
     BEŞİKTAŞ TEKNİK DİREKTÖRÜ DEL BOSQUE 
     Beşiktaş Teknik Direktörü Vicente Del Bosque ise her iki takımın da perşembe günü ve bugün maç yaptığını anımsatarak, ''Her iki maçta iki takım da iyi oynadı. Çağdaş'ın oyundan atıldığı dakikaya kadar oyunun kontrolü bizdeydi. Basit bir atakta Trabzonspor'un attığı gol sonucu belirledi. O andan sonra her iki takım da her an her şeyi yapabilecek hale geldi'' diye konuştu. 
     Bir gazetecinin ''Beşiktaş'ın pozisyon üretememesinin nedeni nedir '' sorusunu Del Bosque, ''Bütün takımı çevreleyen insanlar olarak bu konuda endişeliyiz. Çok iyi çalışıyoruz. Oyuncularım da sorumluluklarının farkındalar. Kendilerini sorumlu hissediyorlar. Ancak bir türlü sonucu değiştiremiyoruz'' diye yanıtladı. 
     Del Bosque, Beşiktaş'ın şampiyonlukta iddiasının sürüp sürmediği yönündeki soru üzerine de ''Benim şu andaki amacım şampiyonluk değil. Buna rağmen önümüzdeki maçlarda alabileceğimiz kadar puan alıp yukarıya çıkmaya çalışacağız'' dedi. 
     
</TEXT>
</DOC>
