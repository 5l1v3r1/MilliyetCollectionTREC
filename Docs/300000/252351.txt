<DOC>
<DOCNO> 252351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/axspo01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürprizlerin efendisi 
</HEADLINE>
<TEXT>


EURO 2004'ün açılış maçında ev sahibi Portekiz'i deviren, çeyrek finalde son şampiyon Fransa'ya havlu attıran Yunanistan, favori Çek Cumhuriyeti'ni de yıktı, tarihinde ilk kez finale çıktı 


AVRUPA Şampiyonası'nda futbolun devlerini bir bir deviren Yunanistan, yarı finale kadar oynadığı tüm maçları kazanan Çek Cumhuriyeti'ne de şans tanımadı, EURO 2004'ün ev sahibi Portekiz'e finalde rakip oldu. Karşılaşmanın normal süresi golsüz kapandı, ardından uzatma dakikalarına geçildi. İlk uzatma devresinin son dakikasında Dellas'ın müthiş kafa vuruşu Yunanistan'a finali getirdi. Gümüş golle tarih yazan Yunanistan ile Portekiz açılış maçını yaptıkları Avrupa Şampiyonası'nın kapanışına da imza atacaklar. 

Portekiz uyumadı 
HOLLANDA'YI 2 -1 yenerek finale yükselen ev sahibi Portekiz galibiyeti "çılgınlar" gibi kutladı. Başkent Lizbon'da şehir meydanı onbinlerce insanla dolarken, trafik sabaha karşı 03.00'e kadar felçe uğradı. Gazeteler büyük bir zafer kazanan milli oyuncularını kahraman ilan etti. O Jogo gazetesi, "Cesur" manşetini atarak, ilk golü atan Ronaldo'nun üstü çıplak fotoğrafını yayınladı. A Bola gazetesi "Hiç kimsenin durduramayacağı güç" manşeti altında verdiği haberde Portekiz'in bu futboluyla kupayı müzesine götürebilecek güçte olduğunu vurguladı. 

Hollanda şikayetçi 
HOLLANDA basını, Portekiz'e karşı 2 - 1 yenilgiyle kapanan yarı final maçı sonrasında İsveçli hakem Anders Frisk'i eleştiri yağmuruna tuttu. Hollanda gazeteleri, Frisk'in ev sahibi takım lehine çalıştığını ve birçok pozisyonda taraflı davrandığını belirtirken, De Telegraaf gazetesi, "Yıkılan hayaller" manşetini attı. Algemeen Dagblad gazetesi ise "Acı veda" başlığıyla verdiği haberde "altın jenerasyon, devrini ödülsüz ve sessiz bir şekilde kapadı" diye yazdı. 

DETAYLARLA EURO 2004 
Portekiz, Avrupa şampiyonalarında 1984'ten bu yana ev sahibi takımların yarı finalde elenme geleneğine son verdi. 
1966 Dünya Kupası'nda, 1984 ve 2000 Avrupa şampiyonalarında yarı finalde kaybeden Portekiz, böylece tarihinde ilk kez finali buldu. 
Brezilyalı teknik direktör Luiz Felipe Scolari, Portekiz Milli Takımı'nı finale taşıyarak tarihteki ilk "yabancı" hoca oldu. 
Hollanda Milli Takımı, bir Avrupa şampiyonasında ilk kez iki maç üst üste yenilgi aldı. 
Hollanda Milli Takımı, yarı final oynamasına karşın Portekiz 2004'ü tek galibiyetle kapadı. 
Luis Figo, Hollanda karşılaşmasıyla, Fernando Couto'nun 109 maçlık milli forma rekorunu egale etti. Ancak maç bitmeden oyuna giren Couto, bu rekoru 110 maçla yine eline geçirdi. 
Portekiz Milli Takımı, Avrupa şampiyonalarında üst üste 10. maçında da gol bularak bu dalda rekoru eline geçirdi. 
Portekizli Andrade, şampiyona tarihine beşinci kez kendi kalesine gol atan oyuncu olarak adını yazdırdı. 



</TEXT>
</DOC>
