<DOC>
<DOCNO> 250330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur32.html </URL>
<DATE> 2004/06/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Uludağ... Yoğun siste kaybolan kadın bulundu... 
</HEADLINE>
<TEXT>

     Uludağ'da, kızı ile yürüyüş yaparken yoğun sis nedeniyle kaybolan 64 yaşındaki kadın, 17 saat sonra sığındığı ağacın altında bulundu. 
     Alınan bilgiye göre, Sarıalan'da ailesiyle birlikte 22 gündür barakalarda kalan Hayriye Bilgün, dün akşam saatlerinde kızı Gülizar ile yürüyüşe çıktı. Yoğun sis nedeniyle yaşlı kadın kaybolması üzerine, kızı Gülizar Bilgin durumu jandarmaya bildirdi. 
     Jandarma ve 911 Arama ve Kurtarma ekipleri ile yaşlı kadının oğulları Ali ve Orhan Bilgün'ün yaptığı aramalarda bir sonuç alınamadı. 
     Arama çalışmaları sürdüğü sırada, Sarıalan'daki bir restoranda çalışan Ramazan Arı ve Sadık Şen, Bakacak Mevkii'nden aşağıya yürüdükleri sırada, yaşlı kadını bir ağacın altında buldu. 
     Gençlerin cep telefonundan yakınlarına bilgi veren yaşlı kadın, jandarma ekiplerinin yaklaşık 2 saat süren çabası sonucu bulunduğu kayalık bölgeden indirildi. 
     Kurtarıldıktan sonra büyük bir sevinçle oğullarına sarılan Hayriye Bilgün, ''Sis yüzünden kayboldum. Sonunda bir ağacın dibinde bekledim. Aşırı yağış, gök gürültüsü ve sis vardı. Ağacın yapraklarında biriken suları içtim'' dedi. 
     
</TEXT>
</DOC>
