<DOC>
<DOCNO> 277520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur11.html </URL>
<DATE> 2004/10/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çifte cinayet öncesi düğünde halay çekmiş 
</HEADLINE>
<TEXT>

     M. Nuri ŞİRİN,Lütfi YIKAN, Mehmet KÖK DHA 
KAHRAMANMARAŞ'ın Türkoğlu İlçesi'nde hırsızlık yapmak için girdiği 2 ayrı evde İlhan Pehlivan ile Zübeyde Bozdoğan'ı bıçaklayarak öldüren katil zanlısı Mustafa Ceren'in, vahşetten önce katıldığı bir düğünde içki içip, damatla halay çektiği ortaya çıktı. Sarkıntılık ve hırsızlık suçlarından poliste kaydı olan ve üzgün olduğunu söyleyen katil zanlısı Ceren tutuklandı. 
     Geçen Cumartesi sabaha karşı meydana gelen olayda, iddiaya göre oturduğu İstasyon Mahallesi'nde Bayram Dal'ın düğün törenine katılan 26 yaşındaki Mustafa Ceren, bol bol içki içti. İlçedeki bütün düğünlere katıldığı belirtilen Ceren, zaman zaman piste çıkarak halay çekip oyun oynadı. Bir ara damat Bayram Dal ile de halay çeken Mustafa Ceren, gece geç saatlerde düğün evinden ayrılarak hırsızlık amacıyla Fatih Mahallesi'ne gitti. 
     
     ALTIN DİŞLERİNİ SÖKTÜ 
     İlhan Pehlivan'a ait eve giren Ceren, yalnız yaşadığı belirtilen uykudaki 61 yaşındaki ev sahibini 20 bıçak darbesiyle öldürüp altın dişlerini rambo' bıçağı ile söküp aldı. Pehlivan'ın cüzdanını da alan Ceren, daha sonra 31 yaşındaki Zübeyde Bozdoğan'ın evine girdi. 2 yaşındaki çocuğuyla odasında uyuyan Bozdoğan'ı da 6 yerinden bıçaklayıp öldüren Ceren, çocuk uyanınca evden birşey alamadan kaçtı. 
     
     AMACIM HIRSIZLIKTI 
     Polis tarafından yakalanarak gözaltIna alınan Ceren, önce çifte cinayetle bir ilgisini olmadığını iddia etti. Üzerindeki kanlı kıyafetlerinin izahını da, gündüz kestiğini ileri sürdüğü hindiyle açıklamaya çalıştı. Ancak çapraz sorguda çözülen Ceren, çifte cinayeti itiraf ederek üzgün olduğunu söyledi. 
     Mahallelerindeki katıldığı düğünde alkol aldığını belirten Ceren, "Düğünden sonra hırsızlık amacıyla yalnız yaşayan İlhan Pehlivan'ın evine girdim. Ancak adamın tüfeği olduğunu biliyordum. Bu nedenle beni vurabilir korkusu ile içeri girdim. Kendisi yatağında uyuyordu. Ben de art arda bıçağımı sapladım. Ama niyetim hırsızlıktı, kesinlikle cinayet değildi. Yaşlı adam öldükten sonra evde bulunan bir çantayı aldım, dışarı çıktım. Yol üzerinde çantayı karıştırdım. Sadece sağlık karnesi gibi belgeler vardı. Onları attım ve çantada başka bir şey bulamadım. Daha sonra diğer eve yine hırsızlık amacıyla balkondan açık olan pencereden odaya girdim. Burada uyumakta olan kadın çocuğunun ağlaması üzerine uyandı. Uyanır uyanmaz kendisinin ağzını kapatarak bıçağı sapladım. Gürültü olunca geldiğim pencereden kaçtım. Herhangbir şeye dokunmadım. Eve gidip yattım'' dedi. 
     
     ŞOKU ATLATAMADI 
     Kahramanmaraş Devlet Hastanesi'ndeki tedavisinin ardından taburcu edilen, annesinin öldürülmesine tanık olan küçük Sema, olayın şokunu üzerinden atamadı. Evine getirilen küçük Sema, annesinin öldürüldüğü odada gözyaşı döktü. Henüz konuşamayan küçük Sema'nın aralıklarla doktor kontrolünden geçirileceği bildirildi. Zübeyde Bozdoğan'ın kayınbabası Hüseyin Bozdoğan ise, "Katil, asmadan tutunarak eve girmiş. Gelin odasında uyuyordu. En küçük Sema ağlayınca bizler de uyandık. Odaya girdiğimizde gelinin cesedini bulduk. Bu hırsızlığın dışında bir caniliktir, Gereken ceza verilmelidir'' diye konuştu. 
     
     TUTUKLANDI 
     Hakkında yasal işlem yapılarak adliyeye sevk edilen katil zanlısı Mustafa Ceren, çıkarıldığı nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
