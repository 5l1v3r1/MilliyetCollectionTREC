<DOC>
<DOCNO> 270515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/dunya/axdun01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Cakarta'da vurdu 9 ölü 
</HEADLINE>
<TEXT>


DIŞ HABERLER SERVİSİ 


Endonezya'nın başkenti Cakarta'daki Avustralya Büyükelçiliği önünde bomba yüklü bir aracın patlaması sonucu biri Yunanistan vatandaşı 9 kişi öldü, 182 kişi de yaralandı. Büyükelçiliğin önündeki güvenlik duvarının bir bölümü yıkılırken, yolda da büyük bir 'krater' açıldı. 
Yetkililer, saldırının arkasında, 2002'de Bali Adası'nda düzenlenen saldırıların sorumlusu olan El Kaide bağlantılı İslam Cemaati'nin olabileceğini söylüyor. ABD ve Avustralya büyükelçilikleri, geçen haftalarda Endonezya'daki vatandaşlarına bir saldırı olabileceği uyarısında bulunmuştu. Endonezya'da geçen yıl büyükelçilik ile aynı bölgedeki Marriott Oteli'ne düzenlenen intihar saldırısında 12 kişi ölmüştü. Endonezya'nın Bali Adası'ndaki 2 gece kulübüne 2002'de düzenlenen saldırılarda da 200'den fazla kişi hayatını kaybetmişti. 
Avustralya, Afganistan ve Irak'taki savaşta İngiltere ile birlikte ABD'ye en büyük desteği veren ülke olması nedeniyle, El Kaide'nin hedefleri arasında gösteriliyor. 


</TEXT>
</DOC>
