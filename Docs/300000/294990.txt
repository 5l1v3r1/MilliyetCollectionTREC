<DOC>
<DOCNO> 294990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur01.html </URL>
<DATE> 2004/12/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Müftü organlarını bağışladı... 
</HEADLINE>
<TEXT>

     Türkan GENÇ BURSA, DHA 

Bursa Müftüsü Ahmet Zeki Elturan, kentteki bir televizyon kanalının başlattığı Organ nakli kampanyası' kapsamında organlarını bağışladı. 
     Organ bağışının İslam dini tarafından da desteklenen önemli görev olduğunu anlatan Müftü Elturan, örnek olmak ve bu konuda öncülük yapmak istediğini dile getirdi. Organ bağışı konusunda üst makamlarda bulunan kişilerin öncülük yapmalarının toplumu harekete geçirecek kıvılcımı oluşturacağını belirten Bursa İl Müftüsü, ''Çevremde bu konuda mağdur bir kişi yok. Ancak, organ bekleyen binlerce kişi var. Çekilen sıkıntılar, yaşanan gerçekler var. Ben de bütün bunlara duyarlı biriyim'' dedi. 
     Diyanet İşleri Başkanlığı'nca organ bağışının caiz olduğu yönünde fetva verildiğini hatırlatan Müftü Elturan, ''Herkesin seferber olduğu çalışmalarda bizler de bulunmak isteriz. Organ bağışı, Diyanet İşleri Başkanlığı'nın 60 yıldır gündeminde olan bir konudur. Bununla ilgili yıllar önce bir karar alınmıştır ve caiz olduğu konusunda fetva verilmiştir'' diye konuştu. 

     
</TEXT>
</DOC>
