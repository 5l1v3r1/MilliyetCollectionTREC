<DOC>
<DOCNO> 283058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/ymese.html </URL>
<DATE> 2004/10/25/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Skor iyi, ya futbol 
</HEADLINE>
<TEXT>



İyi futbol mu, yoksa skor mu Beşiktaş penceresinden bu soruyu irdeleyecek olursak elbette skor. Geçtiğimiz hafta Diyarbakırspor'u yenen Beşiktaş, aynı skoru dün de Ankara'ya taşıdı. Ligde kör - topal giden ve zirve yarışından uzaklaşan Beşiktaş, kötü oynasa da kazanmasını biliyor. Sergen'den, Okan'dan, Tümer'den, Pancu'dan ve de İbrahim Toraman'dan yoksun bir kadroyla zorlu Ankara deplasmanında mücadele eden Beşiktaş'ın, farklı skor elde etmesine karşın ortaya koyduğu futbol doğrusu gelecek için umut vermiyor. 
Dünkü karşılaşmada bizce vurgulanması gereken iki penaltı var. Oktay Demiray'ın verdiği iki penaltıyı da sabaha kadar tartışmak gerekir. Ben böyle bir penaltı görmedim İbrahim Üzülmez'in, Guel'e hareketi asla penaltı değildi. Üzülmez'in formayı tutmaya yönelik bir hareketi var. Ama bu kadar ucuz penaltı verilmemeli. Gelelim ikinci penaltıya. Üzülmez bu kez Ayhan'ın müdahalesiyle ceza alanı içinde kendini yerde buldu. Demiray yine penaltı noktasını gösterdi. Ayhan'ın hiçbir kasıtlı hareketi yok. İbrahim kendini yere atıyor. Karar yine hatalı. 
Dedik ya, kazanan hep haklıdır... Doğrusunu isterseniz Ankaragücü farklı yenilmesine karşın topu daha iyi kullanan, daha çok rakip kaleye yüklenen taraftı. Çok adamla rakip kaleye gelen Ankaragücü, son vuruşlarda biraz becerikli olsaydı Beşiktaş bu zorlu deplasmandan böyle elini kolunu sallayarak çıkamazdı 

Süper teknik 
Juanfran'ı ilk geldiğinde gözümüz tutmamıştı. Ne var ki, bize göre fizik kondisyonu hala eksik olan Juanfran ilginç bir oyuncu, top tekniği mükemmel. Dünkü maçta da çok kritik yerlerde tekniğini konuşturdu, tereyağından kıl çeker gibi toplar aldı. Attığı gol de inanılmaz bir teknik ürünüydü. Carew'in boyuna posuna bir diyeceğimiz yok. Hava toplarında mükemmel, ama yerde sıfır. Top kontrolü hiç yok... Bunun yanı sıra indirdiği topları kovalayan da yok. Ali Güneş'in direkte patlayan şutunda Carew'in asisti ön plandaydı. Norveçli futbolcunun indirdiği her top tehlike. Ama bu topları kovalayacak tek bir isim yok. İbrahim Akın'ı bunun dışında tutalım. Hem orta sahaya yardım etti, hem de Carew'in indirdiği toplarla tehlike yaratmaya çalıştı. 
Beşiktaş, Diyarbakırspor maçında çıkışı yakaladı, Ankara'da sürdürdü. Şimdi önümüzde Fenerbahçe derbisi var. Bizce Beşiktaş en önemli sınavını bu derbide verecek. Sahasında oynayacak olması Kartal'ın en büyük avantajı. Ancak bu futbolla bu derbide işi biraz zor, bizi korkutan da bu... 


</TEXT>
</DOC>
