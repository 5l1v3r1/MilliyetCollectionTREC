<DOC>
<DOCNO> 283861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur22.html </URL>
<DATE> 2004/10/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yardım kolilerinden "yırtık giysiler" çıktı .. 
</HEADLINE>
<TEXT>

     İstanbul'daki bir giysi firması tarafından Hakkari'deki yoksul ailelere dağıtılmak üzere Sosyal Yardımlaşma ve Dayanışma Vakfı'na gönderilen yardım paketlerinin içinden çok sayıda yırtık giysi çıktığı savunuldu. 
     İstanbul'da bulunan bir giysi firması tarafından Hakkari Valiliği Sosyal Yardımlaşma ve Dayanışma Vakfı'na gönderilen içinde 414 çift ayakkabı, 200 kazak, 65 pantolon, 60 eldiven ile 465 çantanın bulunduğu yardım paketleri, Vali Erdoğan Gürbüz'ün eşi Ayşe Filiz Gürbüz'ün de katıldığı törenle 400 yoksul vatandaşa dağıtıldı. 
     Yardım paketini aldıktan sonra evine dönen ve paketini açan Güllü Kaya 45 , eline aldığı parçaların yırtık ve kullanışsız olmasıyla büyük şaşkınlık yaşadığını söyledi. 
     Kaya, maddi imkansızlık nedeniyle yardıma ihtiyaç duyduklarını ancak ''yardım'' adı altında gönderilen bu malzemelerin giyinilmeyecek durumda olduğunu öne sürdü. 
     Bu paketleri aldıklarında, kendisinin ve çocuklarının Ramazan Bayramı'nda yeni giysileri kavuşmasının heyecanını yaşadıklarını anlatan Güllü Kaya, açılan paketlerin içinden çıkan yırtık giysilerle büyük hayal kırıklığı yaşadıklarını dile getirdi. 
     Kendisi gibi diğer komşularının da aynı hayal kırıklığını yaşadığını vurgulayan Kaya, yardım paketlerini alan diğer komşularının da yırtık kazak, çanta ve tek parça ayakkabılarla karşılaştığını iddia etti. 
     Sosyal Hizmetler İl Müdürü Selahattin Teskin ise, dağıtılan yardım paketlerinin içindeki triko parçalarında yırtık olabileceğini, ancak diğer malzemelerin sağlam olduğunu söyledi. 
     
</TEXT>
</DOC>
