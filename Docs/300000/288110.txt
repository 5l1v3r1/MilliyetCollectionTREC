<DOC>
<DOCNO> 288110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo27.html </URL>
<DATE> 2004/11/11/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bıçakcı Ukrayna'yı kendi sahamızda yenmemiz lazım... 
</HEADLINE>
<TEXT>

     Futbol Federasyonu Başkanı Levent Bıçakcı, A Milli Futbol Takımı'nın, 17 Kasım'da konuk edeceği Ukrayna'yı yenerek Dünya Kupası Eleme Grubu'nda yoluna emin adımlarla devam etmek istediğini söyledi. 
     Levent Bıçakcı, Yönetim Kurulu Üyesi, A Milli Takım Sorumlusu ve Basın Sözcüsü Zekeriya Alp ile Anadolu Ajansı İstanbul Bölge Müdürlüğü'nü ziyaret etti. Bıçakcı, Anadolu Ajansı'nın basında güvenilirliğine dikkat çekti. 
     Ziyaret sırasında gündeme ilişkin soruları da yanıtlayan Bıçakcı, Ukrayna maçı öncesi Milli Takım'da hiçbir sıkıntı olmadığını vurgulayarak, ''Her şey gayet iyi gidiyor. Takım iyi, moraller iyi'' dedi. 
     Ukrayna'nın güçlü bir rakip olduğunu ve iyi sonuçlar aldığını kaydeden Bıçakcı, ''Ama biz de iyiyiz. Kendi sahamızda mutlaka iyi oynayıp, yenmek istiyoruz. Yenmemiz lazım. Bu maçtan mutlaka galibiyetle ayrılmak amacındayız'' diye konuştu. 
     Ukrayna maçını kazanamama durumunda da bunun dünyanın sonu demek olmadığını anlatan Levent Bıçakcı, ''Bu grupta hala sürprizler olabilir, çünkü hep oldu. Ama bizim yolumuza doğru devam etmemiz lazım. Bütün amacımız kazanmak'' dedi. 
     
     ŞİKE İDDİALARI 
     Federasyon Başkanı Levent Bıçakcı, son günlerde futbolun gündemine oturan şike iddialarıyla ilgili Federasyon Hukuk Kurulu'nun çalışmalarının sürdüğünü, önümüzdeki hafta sonuna kadar oldukça yol almış olacaklarını kaydetti. 
     Ortaya atılan iddiaları araştırdıklarını, ancak henüz kesin sonuca varmadıklarını belirten Bıçakcı, bu olayların, daha çok bir önceki yönetim döneminin olayları olduğuna dikkat çekerek, şunları söyledi 
     ''Bizler daha çok Milliyet Gazetesi'nde çıkan ifadeler ve müşterek bahislerle ilgileniyoruz. Ne olursa, sonucu mutlaka uygulayacağız. Eğer bizim talimatlarımıza bir aykırılık varsa, eğer bir suç varsa, Savcılığa suç duyurusunda bulunacağız. 
     Hukuk Kurulu çalışıyor. Şu anda ifadeleri topluyor. Önümüzdeki hafta sonuna kadar oldukça yol almış oluruz. Ali Aydın ve adı geçen futbolcular ifadelerini verdiler. Ali Aydın ifadesini yazılı olarak postayla göndermiş. İfadede çok somut bir şey yok. Sadece tanımadığı bir kişinin gelip, kendisine bir kese altın teklif ettiğini söylüyor. Ama o kişinin kimliğini söylemiyor, sadece Diyarbakırlı olduğunu söylüyor. Başka hiçbir somut bilgi yok. Diyarbakır'ın yöneticisi mi, taraftarı mı, futbolcusu mu, ne olduğu belli değil. Açıkça söylenmiyor. 'O tarihte söyledim' diyor, 'paylaştım' diyor. 'Merkez Hakem Kurulu Başkanı'na söyledim' diyor. 'Federasyon Başkanı'na söyledim' diyor. 'Ama hiçbir işlem yapılmadı' diyor.'' 
     
     ''MUTLAKA SOMUT VERİ LAZIM'' 
     Şike kararını vermenin, çok ağır bir karar olduğunu anlatan Bıçakcı, ''Bu ağır bir karar. Şike kararı vermek için mutlaka somut veri lazım, kanıt lazım. Kanaate göre de verebiliriz, ama iyice tatmin olmalıyız. Kafamızda hiçbir kuşku kalmamalı. Bu olayların tekerrür etmemesi için elimizden gelini yapacağız. Her türlü ihbarı değerlendireceğiz'' diye konuştu. 
     
</TEXT>
</DOC>
