<DOC>
<DOCNO> 297370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur41.html </URL>
<DATE> 2004/12/13/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
PISA sonuçlatına göre okullarımız arasında uçurumlar var 
</HEADLINE>
<TEXT>

     OECD Eğitim Göstergeleri ve Analizi Bölümü Direktörü Andreas Schleicher, ''Türkiye'deki okullar arasındaki kalite uçurumu çok derin'' dedi. Dünya Bankası ve Eğitim Reformu Girişimi tarafından Sabancı Üniversitesi Karaköy İletişim Merkezi'nde ''Uluslararası Öğrenci Değerlendirme Programı PISA Sonuçları ve Türkiye'de Eğitimin Kalitesi'' konulu seminer düzenlendi. 
     Schleicher, seminerde PISA'nın 30'u OECD ülkesi olmak üzere 41 ülkede, 15 yaş grubundaki 250 binden fazla öğrenci üzerinde, geçen yıl yaptığı araştırmayı ve Türkiye verilerini değerlendirdi. 
     ''Türkiye'nin eğitim alanında Avrupa ülkelerine erişmek için uzun bir yolu bulunduğuna'' işaret eden Schleicher, PISA araştırma sonuçlarının Türkiye'nin eğitimdeki güçlüklerini gözler önüne serdiğini belirtti. 
     Schleicher, Türkiye'de kötü performans gösteren öğrencilerin OECD ülkelerine göre çok yüksek bir düzeyde bulunduğuna işaret ederek, ortaya çıkan tabloda pek çok okul ve öğrencinin düşük standartlara sahip olduğunu kaydetti. 
     PISA araştırmasının eğitimin kalitesi açısından ülkeler arasında büyük uçurum olduğunu da ortaya koyduğunu ifade eden Schleicher, eğitim başarısında ülkelerin sosyo-ekonomik durumlarının önemli bir faktör olarak ortaya çıktığını, ancak bunun tek belirleyici faktör de olmadığını söyledi. 
     Türkiye'de çok iyi performans gösteren okullar ve öğrenciler olduğu gibi, çok düşük performanslı çok sayıda okul bulunduğuna işaret eden Schleicher, ''Türkiye'deki okullar arasındaki kalite uçurumu çok derin'' dedi. 
     PISA araştırmasında başarıda üst sırada olan ülkelerde okullar arasında kalite farkının çok az olduğuna dikkat çeken Schleicher, bunun eğitimdeki sistematikleşmenin bir sonucu olduğunu söyledi. 
     Eğitimin amacının öğrenciyi hayata hazırlamak olduğunu da belirten Schleicher, ''Türkiye'deki okulların özerklik ve hareket alanları dar. Kendi öğretmenini seçebilme, kendi eğitim programını saptayabilme oranı OECD ülkelerinin çok gerisinde'' diye konuştu. 
     Schleicher, eğitim sisteminin özelleştirilmesinin beklenen kaliteli çözümü getirmeyebileceğine de dikkati çekti. 
     
     PISA VE TÜRKİYE ANALİZİ 
     Dünya Bankası Eğitim Uzmanı Robin Scott Horn da Türkiye'nin Avrupa ülkeleriyle rekabet edebilmesi için eğitimini uluslararası standartlara yükseltmesi gerektiğini söyledi. 
     Horn, PISA araştırmasının Türkiye'nin eğitimdeki durumunu ortaya koyduğunu, eğitim konusunun yeniden değerlendirilmesine ihtiyaç duyulduğunu kaydetti. 
     Ortadoğu Teknik Üniversitesi Eğitim Fakültesi öğretim üyesi Prof. Dr. Giray Berberoğlu ise PISA 2003 araştırmasının Türkiye sonuçlarını değerlendirdi. 
     Berberoğlu, matematik alanında OECD ülkeleri ortalamasının 500, Türk öğrencilerinin ortalamasının ise 423 olduğunu, Türkiye'nin ortalamasının Yunanistan 445 , Sırbistan 437 , Uruguay 422 ve Tayland 417 gibi ülkelerle benzerlik gösterdiğini belirtti. 
     Türkiye'nin performansının Meksika 385 , Endonezya 360 , Tunus 359 ve Brezilya'dan 356 daha yüksek olduğunu belirten Berberoğlu, ancak Türkiye'nin matematik başarısında 41 ülke arasında 35. sırada yer aldığını kaydetti. 
     Türkiye'nin okuma-anlama boyutundaki ortalamasının 441 olduğunu da belirten Berberoğlu, araştırmaya katılan 41 ülke arasında Türkiye'nin 34. olduğunu söyledi. 
     Berberoğlu, Türkiye'nin bu alanda Rusya Federasyonu 442 ve Uruguay 434 ile benzer durumda, ancak Tayland 420 , Sırbistan 412 , Brezilya 403 , Meksika 400 , Endonezya 382 ve Tunus'tan 375 daha üst sırlarda yer aldığını belirtti. 
     Fen kategorisinde Türkiye'nin ortalamasının 434 olduğunu dile getiren Berberoğlu, bu kategoride de Türkiye'nin Uruguay 438 , Sırbistan 436 ve Tayland 429 ile benzer düzeyde yer aldığını, Meksika 405 , Endonezya 395 , Brezilya 390 ve Tunus'tan 385 daha üst sırada bulunduğunu kaydetti. Berberoğlu, fen kategorisinde Türkiye'nin yerinin 41 ülke arasında 36. sırada olduğunu sözlerine ekledi. 
     
</TEXT>
</DOC>
