<DOC>
<DOCNO> 276764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko05.html </URL>
<DATE> 2004/10/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Güçlü Deli dana ile ilgili korkulacak bir durum yok... 
</HEADLINE>
<TEXT>

     Tarım ve Köyişleri Bakanı Sami Güçlü, deli dana konusunda 1.750 numunede yapılan testlerde deli dana hastalığına rastlanmadığını belirterek, ''Türkiye'de bu hastalıkla ilgili bir bulguya rastlanmadı, korkulacak bir şey yok'' dedi. 
     Seben İlçesi'nde düzenlenen Elma Festivali'ne katılmak için Bolu'ya gelen Tarım ve Köyişleri Bakanı Güçlü, Vali Ali Serindağ'ı makamında ziyaret ederek kentin sorunları hakkında bilgi aldı. 
     Burada basın mensuplarının çeşitli konulardaki sorularını yanıtlayan Güçlü, gıda denetimiyle ilgili sorular üzerine, gıda konusundaki çalışmaların 3 değişik alanda sürdüğünü ve bu faaliyet alanıyla ilgili bir Gıda Genel Müdürlüğü'nün kurulacağını söyledi. 
     Konuyla ilgili çalışmaların son aşamaya geldiğini bildiren Tarım Bakanı, ''Gıda ile ilgili yönetmelikler yayınlanıyor, Gıda Genel Müdürlüğü de önümüzdeki günlerde kurulacak'' diye konuştu. 
     Türkiye genelinde gıda denetim çalışmalarına ağırlık verdiklerini de vurgulayan Güçlü, şunları kaydetti 
     ''İstanbul ve İzmir'de Türkiye genelinde tarım il müdürlüklerimizde görev yapan gıda uzmanlarımızın katıldığı denetimler yaptık. Bu denetimlerde İstanbul'da gıda üzerine faaliyet gösterin 80 bin işyerinden 11 bin 700'ünü denetledik. İzmir'de ise aynı alanda faaliyet gösteren 9 bin iş yerinden 7 bini denetlendi.'' Bakan Güçlü, hedeflerinin 2005 yılı Eylül ayında gıda denetiminde iyi bir noktada olmayı hedeflediklerinin altını çizerek, ''Gıda denetimi konusunda tüketicilerle işbirliği içerisinde olacağız. İnsanlar 2005'in Eylül ayına geldiğinde gıda satışlarında gözle görülür bir değişimi, olumlu bir değişimi fark edebilecekler'' diye konuştu. 
     
     EGE'DEKİ ZEYTİN AĞAÇLARINDA KANSER 
     Ege'de bulunan 3 milyon zeytin ağacında zeytin kanserine rastlandığını ve bu hastalığın İspanya'dan geldiğinin doğru olup olmadığının sorulması üzerine Bakan Güçlü, konuyla ilgili şu bilgileri verdi 
     ''Bu hastalık uzun süredir var. İlk olarak 1972 yılında tespit edildi. Hastalıkla ilgili çalışmalar devam ediyor. Hastalık topraktan bitkiye geçiyor, 400'e yakın türü var. Türkiye'de ise toplam zeytinlerin yüzde 1'lik bölümünde bu hastalık var. Ama hastalığın İspanya'dan geldiği bilgisi yanlış. Hastalığın insan sağlığı açısından herhangi bir tehlikesi yok. Zeytin üreticileri hastalığın yayılmasını önlemek için tarım il müdürlüklerinin bu konudaki uyarılarına dikkat ederek önerilen tedbirleri yerine getirmeli.'' 
     
     DELİ DANA HASTALIĞI 
     Bakan Güçlü, gazetecilerin ''Türkiye'de deli dana vakasına rastlandığı gizleniyor mu '' şeklindeki sorusu üzerine, deli dana hastalığı konusunda çok gelişmiş bir laboratuvarın Türkiye'de 1990'lı yılların başında kurulduğunu ve konuyla ilgili bir enstitünün de bulunduğunu belirterek, deli dana hastalığı söylentileri üzerine canlı hayvanların takibi konusunda tüm illere talimat verildiğini ve 2001 yılından bu güne 1.750 hayvanın beyin dokularından alınan örneklerde yapılan testlerde herhangi bir deli dana bulgusuna rastlanmadığı tespit edildiğini bildirdi. 
     Bakan Güçlü, ''Türkiye'de bu hastalıkla ilgili bir bulgu söz konusu değil. Fakat geçmişte bazı hayvansal ürünlerin ithalatı konusunda yaşanan sıkıntıyla ilgili soruşturma ve inceleme yapılmış'' diye konuştu. 
     
     PATATES VE SOĞANA DESTEK YOK 
     Bakan Güçlü, patates üreticilerinin ürünlerini satma konusunda sıkıntı yaşadığının hatırlatılması üzerine, şunları söyledi 
     ''Patates ve soğan üreticileri son 2 yıldır ürünlerini satma konusunda sıkıntı yaşıyorlar. 2003 yılında destek verilmesi konusunda yaptığımız girişim geç kaldı. Bu sene ihracata yönelik ürünlere destek verilmesi konusunda daha erken bir girişimde bulunduk. İhracı yapılan bazı ürünlere yönelik destek kararları çıktı. Fakat bunların arasında patates ve soğan yok. Önümüzdeki günlerde bu konuda müspet bir görüşme olmasını bekliyorum.'' 
     
</TEXT>
</DOC>
