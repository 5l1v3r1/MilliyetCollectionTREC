<DOC>
<DOCNO> 295112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun14.html </URL>
<DATE> 2004/12/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kuzey Kore'ye kaçan ABD'li asker Jenkins konuştu... 
</HEADLINE>
<TEXT>

     Kuzey Kore ile Güney Kore'yi ayıran sınır hattından 40 yıl önce Kuzey'e firar eden ABD ordusu çavuşu Charles Robert Jenkins 64 , kızlarının casus olmasını istemediği için hapsi göze alarak geri döndüğünü söyledi. 
     Time dergisinin internet sayısındaki haberde Jenkins, hayatının geri kalanını hapiste geçirme ihtimaline rağmen Kuzey Kore'yi terk ettiğini, çünkü 21 ve 19 yaşlarındaki iki kızını bu yalıtılmış ülkeden çıkarmak istediğini söyledi. 
     Kuzey Kore yönetiminin gelecekte kızlarını kullanmak isteyebileceğinden endişe duyduğunu belirten Jenkins, ''Hayatımda çok büyük bir hata yaptım, ama kızlarımı oradan çıkarmak yaptığım tek doğru işti'' dedi. 
     Kore'de 1978 yılında Japon asıllı bir kadınla evlenen Jenkins, Mika ve Brinda adlarındaki kızlarının Pyongyang'daki Yabancı Dil Koleji'ne kaydettirildiğini, karısıyla birlikte onların casus olmak için eğitildiklerinden endişe ettiklerini söyledi. 
     Amerikan askeri mahkemesi tarafından geçen ay yargılanan Jenkins, korktuğu için firar ettiğini itiraf etmesinden sonra bir ay hapis cezasına çarptırılmış, cezası 27 Kasım'da sona ermişti. 
     Jenkins ve ailesinin, Tokyo'nun kuzeybatısında, 7000 nüfuslu sakin bir kent olan Mano'ya yerleşeceği belirtildi. 
     Charles Jenkins ile eşi Hitomi Soga ve kızları, 18 Temmuz 2004'te Endonezya'nın başkenti Cakarta'daki otellerinden ayrılarak, Japon hükümetinin desteğiyle Japonya Havayolları'na ait uçağa binmiş ve aynı gün Tokyo havalimanına inmişti. 
     
</TEXT>
</DOC>
