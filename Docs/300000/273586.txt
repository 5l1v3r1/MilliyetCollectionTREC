<DOC>
<DOCNO> 273586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun11.html </URL>
<DATE> 2004/09/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Schröder, 2006 seçimlerini kazanabilir 
</HEADLINE>
<TEXT>

     Almanya'nın önde gelen kamuoyu araştırma enstitülerinden Emnid'in Başkanı Klaus-Peter Schöppner, Başbakan Gerhard Schröder'in 2006 yılında yapılacak genel seçimleri kazanabileceğini belirtti. 
     Schöppner, Bild gazetesi için yazdığı makalede, ''iktidardaki Sosyal Demokrat Parti'yi SPD eyalet seçimlerinde oylarıyla cezalandıran ve ümitlerini muhalefet lideri Hıristiyan Demokrat Birlik Partisi CDU Genel Başkanı Angela Merkel'e bağlayan seçmenlerin, daha sonra Merkel'den de hayal kırıklığına uğrayarak Schröder'i yeniden başbakanlığa seçebileceğini'' ifade etti. 
     Son kamuoyu yoklamalarına göre, halkın çoğunun artık CDU'yu SPD'nin yerine seçenek olarak görmediğini belirten Schöppner, kamuoyu yoklamalarında, CDU gittikçe oy kaybına uğrarken, SPD'nin ise oy oranını biraz artırdığını kaydetti. 
     Schöppner, ''ekonominin 2006 yılına kadar canlanması durumunda Schröder'in 'canlanmanın babası'', ayrıca tüm baskılara direnerek doğru reform politikasıyla kararlı yol izleyen bir politikacı olarak görüleceğine ve yeniden seçilme şansını büyük ölçüde artıracağına'' dikkati çekti. 
     ''Dayanıklılık gösteren, isteklerini kabul ettiren ve aktif olan kişilerin seçimleri kazanma şansının yüksek olduğunu'' ifade eden Schöppner, ''Schröder'in bu konuda diğer politikacılardan üstün olduğunu, bu nedenle Schröder'in belki bir 'barışçı başbakan' olarak değil, 'reformcu başbakan' olarak tarihe geçebileceğini'' savundu. 
     
</TEXT>
</DOC>
