<DOC>
<DOCNO> 254878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur18.html </URL>
<DATE> 2004/07/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çek senet tahsilatına suçüstü .. 
</HEADLINE>
<TEXT>

     Antalya'nın Yeniköy Beldesi'nde düzenledikleri sahte borç senetleriyle yaşlı kişilerden tehditle para tahsilatı yapmaya çalıştıkları bildirilen 1'i kadın, 5 kişi suçüstü yakalandı. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü'nce yapılan açıklamada, Antalya'nın merkeze bağlı Yeniköy Beldesi'nde varlıklı ve yaşlı kişilerden tehditle para tahsilatı yapılmaya çalışıldığı yönünde alınan istihbarat üzerine, operasyonlar başlatıldığı bildirildi. 
     Polisin sürdürdüğü soruşturma kapsamında, tehditle para istenen 70-75 yaşlarındaki 5-6 yaşlı vatandaş arasındaki bir kişiden zorla senet verilerek 22 milyar lira tahsil edilmeye çalışıldığı sırada suçüstü yapıldığı ve operasyonda olayla ilgisi bulunan S.G., M.K., M.D. ve Z.K. adlı dört kişinin yakalandığı belirtildi. 
     Yetkililer, soruşturmada borcu olmadığı halde sahte senet düzenleyerek para tahsil edilmesini istediği ve şebekeyi yönlendirdiği bildirilen T.Ç. adlı kadının da gözaltına alındığını bildirdiler. 
     Genişletilen operasyonlar sonucu ev ve işyerlerinde yapılan aramalarda zorla para tahsilatı yapılmak için hazırlanan 75 ve 100'er milyar liralık senetlerle, bazı yaşlı kişiler adına düzenlenmiş sahte borç senetleri ele geçirildi. 
     Yetkililer, yakalanan kişilerin yaklaşık 6 aydır beldede faaliyet gösterdiğini, darp ve tehditle yaşlı kişileri korkutarak paralarını almaya çalıştıklarını ve mağdurların korktukları için güvenlik güçlerine başvuramadıklarının belirlendiğini kaydettiler. 
     Zanlılar, ''Teşekkül halinde çek ve senet tahsilatı, ''zorla senet imzalattırma'', ''darp'', ''tehdit'', ''sahte senet tanzim etme'' suçlarından adliyeye sevkedildiler. 
     Adliyede, zanlı S.G.'nin kardeşi İ.G. tehditlerde bulunarak gazetecilere saldırdı. Saldırgan, polisler tarafından gözaltına alındı. 
     
</TEXT>
</DOC>
