<DOC>
<DOCNO> 255943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo16.html </URL>
<DATE> 2004/07/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Del Bosque, orta sahanın soluna oyuncu istiyor... 
</HEADLINE>
<TEXT>

     Beşiktaş Kulübü İkinci Başkanı Murat Aksu, teknik direktör Vicente Del Bosque'nin orta sahanın soluna oyuncu transfer etmeyi düşündüğünü söyledi. 
     Birinci Süper Futbol Ligi'nin 2004-05 sezonunun Conrad Otel'deki fikstür çekimine katılan ve burada basın mensuplarının sorularını yanıtlayan Aksu, transfer konusunda 4-5 alternatifli oyuncu listesinin bulunduğunu vurgulayarak, ''Bunlar üzerinde çalışmalarımızı sürdürüyoruz. Yine taraftarlarımızı ayağa kaldıracak bir oyuncu alacağız. Bu taraftarlarımız için sürpriz olacak'' dedi. 
     Emre Belözoğlu'nun transferine değinen Murat Aksu, ''Emre konusunda şu anda bir şey yok. Bu konu birkaç gün sonra belli olur. Ancak bu oyuncunun transferi olur ya da olmaz diyemem'' şeklinde konuştu. 
     Kamp çalışmaları konusunda da bilgiler veren Aksu, bütün oyuncuların ilk 11'de forma giymek için mücadele verdiğini, yeni transfer John Carew'in de takıma çabuk uyum sağladığını ifade etti. 
     Yenileme çalışmaları süren BJK İnönü Stadı'nın 5 Eylül tarihine kadar hazır olacağını kaydeden Murat Aksu, şunları söyledi 
     ''Proje kapsamında stadın çimlerinin döşenmesine başlanacak. 1 hafta veya 10 gün içinde çimlerin döşenmesi tamamlanacak. Çimlerin oturması 1 aylık bir süreci bulacak. Bunun yanında tribünler de yapılıyor. Stadın bitimine kadar maçlarımızı nerde oynayacağımız konusunda zaten federasyona başvurmuştuk. Ayrıca ligin ilk 3 haftasındaki iki maçı deplasmanda yapacağız.'' Murat Aksu, Futbol Federasyonu başkanlık seçimi konusundaki sorulara ise ''Seçim konusunda konuşmak şu aşamada erken. Hassas bir konu olduğu için acele hareket etmemek gerekiyor. Bu konuyu son haftaya girdiğimizde konuşabiliriz'' diye yanıt verdi. 
     Bu arada Aksu, dün yapılan futbol maçlarının naklen yayın ihalesinin istedikleri gibi gerçekleşmediğini kaydederek, ''Önceki dönemlere göre düşündüğümüzde kazanılan para düştü. Kulüplerin eline geçecek para azaldığı için memnun değiliz'' dedi. 

     
</TEXT>
</DOC>
