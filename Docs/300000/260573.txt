<DOC>
<DOCNO> 260573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo33.html </URL>
<DATE> 2004/08/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ç. Rizespor, A. Sebatspor ile yaptığı hazırlık maçını 3-0 kazandı... 
</HEADLINE>
<TEXT>

     Çaykur Rizespor, Akçaabat Sebatspor ile yaptığı hazırlık maçını 3-0 kazandı. 
     Mehmet Cengiz Tesisleri'nde cuma günü yapacağı Fenerbahçe maçının hazırlıklarını sürdüren Çaykur Rizespor, Akçaabat Sebatspor ile tesislerde hazırlık maçı yaptı. 
     Her iki takım yedek ve genç oyunculardan oluşan kadrolarla hazırlık maçına çıkarken, yeşil-mavili takım Akçaabat Sebatspor'u 3-0 yenmeyi başardı. Çaykur Rizespor'un gollerini denenmek için getirilen Boskoviç 2 ile Bibishkov kaydetti. 
     Çaykur Rizespor Teknik Direktörü Rıza Çalımbay maçtan sonra yaptığı açıklamada, denenmek için getirilen forvet oyuncularının futbolu ve attığı gollerin ölçü olmayacağını ifade ederek, ''Bu oyuncularla ilgili olarak birkaç idmandan sonra karar vereceğim. Bu karşılaşmada denediğimiz oyuncuları ve gençleri daha iyi görme fırsatı elde ettik. Özellikle gençler gelecekte Çaykur Rizespor'u taşıyacak isimler olacaktır'' dedi. 
     
</TEXT>
</DOC>
