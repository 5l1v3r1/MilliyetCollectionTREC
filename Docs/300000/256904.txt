<DOC>
<DOCNO> 256904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur35.html </URL>
<DATE> 2004/07/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
TÜKODER köprü ve otoyollara yapılan zamma karşı dava açtı 
</HEADLINE>
<TEXT>

     Tüketiciyi Koruma Derneği TÜKODER , köprü ve otoyol geçiş ücretlerine yapılan son zammın iptali ve yürütmenin durdurulması istemiyle dava açtı. 
     İstanbul Bölge İdare Mahkemesi'ne bazı dernek üyeleriyle birlikte gelen TÜKODER Genel Başkanı Mehmet Sevim, dava dilekçesini, Ankara İdare Mahkemesi'ne ulaştırılmak üzere İstanbul Nöbetçi İdare Mahkemesi'ne verdi. 
     Dilekçede, 1 Temmuz 2004 günü Boğaziçi ve Fatih Sultan Mehmet köprüleri ile otoyol geçiş ücretlerine zam yapıldığı hatırlatılarak, 19 Şubat 2003 tarihinden bu yana yapılan zam oranının yüzde 100 olduğu, TEFE ve TÜFE'de oranların bu rakama ulaşmadığı anlatıldı. 
     Ankara 4. İdare Mahkemesi'nin, 2002 yılında yapılan zamların iptaline karar verdiği, bu kararının Bayındırlık ve İskan Bakanlığı ile Karayolları Genel Müdürlüğü'nce temyiz edildiği ve dosyanın Danıştay'da incelemede olduğu ifade edilen dilekçede, ''Devletin otoyol ve köprü yapması ve işletmesi bir kamu hizmetidir. Kamu hizmetinin yürütülmesinde karlılık ve kaynak yaratma değil, kamu yararı gözetilmek zorundadır'' denildi. 
     Yapılan zamlarla tüketicilerin mağdur edildiği vurgulanan dilekçede, 1 Temmuz 2004'te yürürlüğe giren köprü ve otoyol zamlarının iptaline ve dava sonuçlanıncaya kadar yürütmenin durdurulmasına karar verilmesi istendi. 
     
     KÖPRÜDE ''BOZUK PARA'' EYLEMİ 
     İstanbul Bölge İdare Mahkemesi önünde bir basın açıklaması da yapan TÜKODER Genel Başkanı Sevim, köprüden ücret alınmasının hukuki dayanağı bulunmadığını belirterek, dava açtıklarını söyledi. 
     Köprülerle ilgili 5'nci, zamlarla ilgili 3'ncü davayı açmış bulunduklarını belirten Sevim, gişelerin kaldırılması ve ücretsiz geçişin sağlanmasına ilişkin daha önce açtıkları davanın da sürdüğünü bildirdi. 
     Mehmet Sevim, İstanbullular'ı, 30 Temmuz 2004 günü saat 11.00'de bozuk paralarını alarak köprüye gelmeye çağırdıklarını ifade ederek, ''O gün de köprüde, 60 adet 50 bin lira ile 'zamlara bozuk atın' diye tüketicilerle birlikte köprülerde bu etkinliği, bu eylemi yapacağız'' dedi. 
     ''Köprüde Deli Dumrul Ücretine Dur'' ve ''Gişeler Kalksın, Trafik Aksın'' yazılı dövizler açan grup, açıklamanın ardından dağıldı. 
     
</TEXT>
</DOC>
