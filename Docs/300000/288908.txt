<DOC>
<DOCNO> 288908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yazar/toruner.html </URL>
<DATE> 2004/11/15/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bravo Tevfik Bilgin 
</HEADLINE>
<TEXT>


Bankacılık Düzenleme ve Denetleme Kurulu BDDK Başkanı Tevfik Bilgin, IMF'e direniyor. Çok haklı. IMF, Türk bankalarının denetiminin uluslararası bir komisyon tarafından yapılmasını istiyor. BDDK ise denetimi şimdi olduğu gibi Yeminli Murakıplar aracılığı ile yapmakta ısrarlı. 
Bu konu çok önemli. Çünkü, ne kadar yetkiniz olursa olsun, alacağınız önemli kararlar teftiş veya denetim kurullarının süzgecinden geçmiş ve alt kadrolar tarafından destekleniyor olmalı. Hatta, bürokratlar ve kurullar ne kadar yetkili olurlarsa olsunlar, murakıpların veya müfettişlerin dediklerini bir ölçüde yapmak zorundalar. Yönetim ve denetim kurulları arasında vazgeçilmez bir iletişim vardır. Bu BDDK için de geçerli. 
Bir uluslararası kurul Türk bankalarını denetlemeye başlarsa, bu kurulun istediği her şeyi BDDK yapmak zorunda kalır ve uygulamada BDDK'nın tüm yetkileri bu kurula verilmiş olur. Bu durum hem Türk bankacılığının denetimini tamamıyla yabancılara bırakmak hem de BDDK'nın bağımsızlığına son vermek anlamındadır. 
BDDK'yı ve Murakıplar Kurulu'nu hepimiz tenkit edebiliriz. Ama, bu eleştiriler onları yok etmek amacı taşımaz onları daha da güçlü kılma amacı taşır. Bu örnekten sonra, Tevfik Bilgin'in ne yapmak istediğini bilen, kurumunu koruyan ve milliyetçi bir kişiliği olduğuna inandım. 
BDDK'nın eleştirilecek yönleri var. Olayları dışarıdan, kendisini başkalarının yerine koyarak değerlendiremiyor. Bankalar Yeminli Murakıplarının eleştirilecek yönleri var. Objektif, uluslararası kabul görebilecek ve herkese eşit denetim uygulaması yapamıyorlar. Ama, bunlar ne BDDK'nın ne de Murakıplar Kurulu'nun yok edilmesini gerektirmez. Benim eleştirilerim, görevini 80 iyi yapan bu kurumların, daha iyisini yapmaları için ve bunu yapacak altyapıya, yetişmiş elemana ve görgüye sahipler. Şimdi, yeterli tecrübeye de sahip oldular. Özellikle, bu çıkışından sonra Bilgin'e hepimizin sahip çıkma ve destekleme görevimiz var. 
Öte yandan, sürekli eklemeler yapıldığı için son şeklini görmedim ama BDDK'nın geniş görüş alarak hazırladığı yeni Bankalar Kanunu, sisteme çok önemli ve yerinde değişiklikler getiriyor 
- BDDK'ya bilgi vermeyi kabul etmeyen ve BDDK denetimini kabul etmeyen bankacılık otoritelerinin bulunduğu ülkelerde Türk bankaları şube açamayacak. Çok yerinde bir karar. 
Off - shore bankalar adına yurtiçinde hesap açıp hesap cüzdanı verilemeyecek. Çok yerinde bir karar.Kredi kartları için verilecek üst limitler için bankalar belli oranlarda karşılık ayıracaklar. Çok yerinde bir karar.Kredi kartlarının resimli, kötü kullanıma karşı sigortalı olması ve hesaptan doğrudan parayı alan "debit kart"ların özendirilmesi konusundaki çalışmaları da kutluyorum.Murakıpların denetim tekniklerini etkinleştiren çalışmalar olduğunu da biliyorum. Bu sisteme güveni daha da artıracaktır. 

BDDK Başkanı Bilgin, IMF ile yapılan toplantıya girmemiş. Zaten girmesi yanlış olurdu. Bu toplantılar genellikle teknik düzeyde olmalı ve IMF'in bir memuru ile bir Bakan veya BDDK Başkanı doğrudan görüşmemeli. En son bu makamlara bilgi verilir ve son görüş alınır. 



</TEXT>
</DOC>
