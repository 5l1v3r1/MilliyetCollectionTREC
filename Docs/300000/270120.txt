<DOC>
<DOCNO> 270120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo17.html </URL>
<DATE> 2004/09/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denizlisporlu Ömer Rıza, Türk vatandaşı oldu... 
</HEADLINE>
<TEXT>

     Denizlispor'un İngiliz vatandaşı olan Kuzey Kıbrıslı futbolcusu Ömer Rıza, Türk vatandaşı oldu. 
     Denizli merkeze bağlı Kınıklı Beldesi'nin Çamlaraltı Mahallesi nüfusuna kayıtlı görünen Ömer Rıza, yeni kimliğini bugün aldı. 
     AK Parti Denizli Milletvekili ve Denizlispor Yönetim Kurulu Üyesi Mehmet Yüksektepe, Ömer Rıza'nın Türk vatandaşlığına geçişiyle ilgili işlemlerin tamamlandığını bildirdi. 
     Yüksektepe, Ömer Rıza'nın KKTC asıllı ve İngiltere'de ikamet eden Türk ailenin çocuğu olduğunu belirterek, ''Genç futbolcu artık elinde Türkiye Cumhuriyeti vatandaşı kimliğiyle dolaşacaktır. Kendisinden başarılı olmasını ve gollerini atmaya devam etmesini bekliyoruz'' dedi. 
     
     STATÜ DEĞİŞİKLİĞİ İÇİN GİRİŞİM YAPILACAK 
     Ömer Rıza, Türk vatandaşlığına kabul edilmesine rağmen, Denizlispor'da yabancı futbolcu statüsünde forma giymeye devam edecek. Golcü futbolcunun yerli statüsünde oynayabilmesi için 5 yıl Türkiye'de ikamet etmesi veya milli takım forması giymesi gerekiyor. 
     Denizlispor Asbaşkanı Ramis Bilgiç, Ömer Rıza'yı Türk futbolcusu olarak oynatmayı çok istediklerini ifade ederek, ''Bu konuda Futbol Federasyonu'na başvurumuz olacak. Statünün değiştirilmesini, Mustafa İzzet için yapılan işlemlerin Ömer Rıza için de uygulanmasını talep edeceğiz'' dedi. 
     Öte yandan, Fethiyespor maçında sağ ayak bileğine aldığı darbe nedeniyle sakatlanan Ömer Rıza, yeni tetkikler ve tedavi için Almanya'ya gitti. 
     Daha önce Denizli'de yapılan muayenelerde bu futbolcunun 2 ay kadar sahalardan uzak kalabileceği açıklanmıştı. 
     
</TEXT>
</DOC>
