<DOC>
<DOCNO> 272257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun04.html </URL>
<DATE> 2004/09/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
New York Times Irak raporu karamsar, 3 olasılık var 
</HEADLINE>
<TEXT>

     Bülent Keneş bildiriyor 
Irak'ın muhtemel geleceği konusunda temmuz ayı sonunda ABD Başkanı George W. Bush için hazırlanan ''Ulusal İstihbarat Tahmini'' başlıklı bir istihbarat raporunda son derece karamsar tablo çizildiği kaydedildi. 
     New York Times'ın haberine göre, 50 sayfalık gizli istihbarat raporunda 2005 yılı sonuna kadar Irak için üç olasılıktan bahsediliyor. 
     En kötü olasılık olarak, gelişmelerin ülkede bir iç savaşa yol açacağı öngörülürken, en tercih edilebilir olasılıkta ise siyasi, ekonomik ve güvenlik açısından istikrarlı bir Irak öngörüldüğü kaydedildi. 
     Raporu okuyan bir hükümet görevlisi New York Times'a, rapora önemli oranda kötümserliğin hakim olduğunu söyledi. 
     2002 Ekim ayından bu yana gerçekleştirilen ilk istihbarat tahmini olan raporun Ulusal İstihbarat Konseyi tarafından hazırlandığı, Merkezi Haberalma Teşkilatı CIA 'nın vekaleten başkanlığını yürüten John E. McLaughlin'in yönetimindeki Ulusal Dış İstihbarat Kurulu tarafından onaylandığı kaydedildi. 
     Bu tür raporların genelde Beyaz Saray ya da Kongre tarafından talep edilmesine rağmen, bu raporun hazırlanmasına 9 Temmuz'da görevden ayrılmadan önce CIA Başkanı George J. Tenet tarafından başlandığı ifade edildi. 
     Kendisine sunulan raporun sergilediği karamsarlığa rağmen Başkan Bush'un Irak'taki gelişmeler konusundaki iyimser tavrını değiştirmeyerek, seçim kampanyasında hep olumlu gelişmelerden bahsettiğine dikkat çeken New York Times, raporu okuyan ancak, isminin yayınlanmasını istemeyen bir yetkilinin, raporun Irak'ta demokrasi inşaasının uzun, zor ve iç çatışmaları öngören süreç gerektireceği konusunda uyarıda bulunduğunu kaydettiğini yazdı. 
     Raporun son haftalarda Irak'taki güvenlik durumundaki kötüye gidişten önce hazırlanmasına rağmen bu kadar karamsar olduğuna dikkat çeken gazete, son haftalarda Amerikan askerlerine yönelik saldırıların çok daha arttığını ve bunun neticesinde artan çatışmalarda daha fazla asker ve daha fazla Iraklı sivilin ölmeye başladığını ifade etti. 
     
</TEXT>
</DOC>
