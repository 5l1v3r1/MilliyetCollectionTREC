<DOC>
<DOCNO> 260444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yazar/uras.html </URL>
<DATE> 2004/08/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ziraat'e 'görev zararı' ödenemiyor 
</HEADLINE>
<TEXT>


Hazine 2004 yılının ilk yarısında bütçeden değişik kuruluşlara 2.1 katrilyon lira "görev zararı" ödemesi yaparken, Ziraat Bankası "bir kuruş" alamadı. Bu nedenle Ziraat, çiftçiye ucuz kredi veremiyor. Çiftçi de pahalı krediyi kullanamıyor. Olan "tarıma" oluyor. 
Ziraat Bankası, daha önce hükümetin emriyle ucuz verdiği kredilerin biriken zararı yüzünden krize girdi. Hazine boşalan kasasını doldurarak bankayı krizden çıkardı. Bankanın bir daha aynı duruma düşmemesi için 2003 yılında Bakanlar Kurulu ucuz tarım kredisinin usulünü belirledi. Buna göre bankadan ucuz kredi dağıtması istendiğinde, normal faiz ile ucuz faiz arasındaki fark devlet bütçesinden "görev zararı" olarak bankaya aktarılacak. Banka normal kredi ile ucuz kredi arasındaki fark bütçeden karşılandığı sürece ucuz kredi verecek. 
Bakanlar Kurulu, Ziraat'in hangi tür kredilerinin ne kadar ucuzlatılacağını da belirledi. 
Örneğin damızlık süt hayvanı yetiştirenlerin faizi yüzde 40 ucuz olacaktı. Örneğin bankanın normal kredi faizi yüzde 31 ise, damızlık süt hayvanı yetiştiricileri yüzde 18.6 faizle kredi kullanabilecekti. 
Faiz indirim oranları sertifikalı tohumda yüzde 50, su ürünlerinde yüzde 30, organik tarımda yüzde 60, seracılıkta yüzde 30 olarak belirlenmişti. 

Tarım "tu... kaka" oldu 
2004 yılı bütçesi hazırlanırken, bütçenin "görev zararları" bölümüne, Ziraat Bankası'nın görev zararlarını karşılamak için de ödenek kondu. 
Ziraat Bankası, çiftçiye ucuz kredi kullandırdıkça, normal kredi ile ucuz kredi arasındaki farkı Hazine, bankaya ödeyecekti. 
Fakat 2004 yılının ilk yarısında Ziraat, çiftçiye ucuz kredi kullandıramadı... Çiftçiden normal kredi faizi olan yüzde 31 faizi istedi. Çünkü, kaynak sıkıntısı ve de IMF'nin yüzde 6.5'lik faiz dışı fazlayı tutturma çabası nedeniyle Hazine, Ziraat'e "görev zararı" kaleminden para aktaramadı. 
Bu yazının altında 2004 yılının ilk yarısında bütçenin "görev zararı" bölümünden hangi kuruluşlara ne kadar ödeme yapıldığını göreceksiniz. Toplam 2.1 katrilyon ödemenin 1.8 katrilyonu başka kalemden verilen 2.4 katrilyona ek olarak Emekli Sandığı'na gitmiş. Demiryolları'na 97 trilyon giderken, Ziraat Bankası'na bir kuruş verilmemiş. 
Türkiye'de tarım "vur abalıya" veya "tu... kaka" muamelesi görmeye başladı. Ziraat Bankası'nın kuruluş amacı çiftçiye kredi vermek, tarımı kalkındırmak. Çiftçi cari normal faizle kredi kullanarak ayakta kalamaz. Çiftçiye normal faizle kredi verilecekse, Ziraat Bankası'na gerek yok. Bunlar günümüzde tartışılmıyor. Olan, tarım sektörüne oluyor. Tarım sektörü yok oluyor. 

Bütçeden görev zararı ödemeleri Ocak - Haziran 2004 Trilyon TL I-TOPLAM GÖREV ZARARI 2.144.7 II-KİT'LERE ÖDEME 247.6 1 DDY Demiryolu 97.8 2 TETAŞ Elektrik 85.0 3 TŞFAŞ Şeker 34.8 4 TKİ Kömür 30.0 III-SOSYAL GÜVENLİK 1.816.1 1 Emekli Sandığı 1.816.1 IV-MALİ KURUMLAR 7.3 1 Ziraat Bankası 0.0 2 Halk Bankası 6.0 3 Diğerleri 1.3 V-FONLAR 71.8 1 Fak - Fuk - Fon 51.3 2 Diğer 20.5 VI-TRT 1.7 
Emekli Sandığı'na ilk 6 ayda "görev zararı" olarak 1.8 katrilyon TL verildi. Buna ek olarak bütçeden 2.4 katrilyon TL aktarıldı. Emekli Sandığı'na 6 ayda bütçeden toplam 4.2 katrilyon TL aktarılmış oldu. Aynı dönemde SSK'ya 2.4, Bağ - Kur'a 2.5 katrilyon TL para verildi. 



</TEXT>
</DOC>
