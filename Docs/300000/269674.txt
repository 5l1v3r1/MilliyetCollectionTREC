<DOC>
<DOCNO> 269674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun01.html </URL>
<DATE> 2004/09/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush gençliğinde kokain kullandı mı 
</HEADLINE>
<TEXT>

     ABD'de piyasaya çıkan bir kitapta, Başkan George Bush'un gençliğinde Camp David'de kokain kullandığı iddia edildi. 
     Kitty Kelley isimli yazarın kaleme aldığı ''The Family The Real Story of the Bush Dynasty'' Aile Bush Hanedanının Gerçek Hikayesi adlı biyografide, Amerikan Başkanı'nın ilk kez kokainle 1960'lı yılların ortalarında üniversitede tanıştığı ileri sürülüyor. 
     Kelley, Başkan'ın eski yengesi Sharon Bush'a dayandırdığı iddiasında, Bush'un babası Başkan iken Camp David'de de kokain kullandığını ve bunun bir kez olmadığını belirtiyor. 
     Başkan Bush'un eşi Laura Bush'un da gençliğinde esrar denediğini iddia eden yazar, kitabında, 26 yaşındayken Ulusal Muhafız olan Bush'un marihuana ve kokain kullanmadan duramadığını öne sürüyor. 
     Bush ailesinin skandalların üzerini servetleri ve siyasi güçleriyle örtmeyi başardıklarını yazan Kelley, George W. Bush'un alkol tüketmeye de lisede başladığını ve Yale Üniversitesi'nde de devam ettiğini kaydediyor. 
     Kitaba göre, Torbery George isimli eski bir öğrenci, ''Zavallı Georgie. İyice yükünü almadan hiçbir kızla konuşamazdı'' diye konuşurken, bir başkası da, ''Dışarda sürekli kaba insan rolünü oynardı. Onun gibi pek itibar görmeyen birisinin sonradan başkan olması inanılmaz bir şey'' diyor. 
     Geçmişte alkolik olduğunu kabul eden Bush, 1999'da seçimler sırasında uyuşturucu kullanıp kullanmadığı yolundaki bir soruya, ''Amerikan halkına yıllar önce bazı hatalar yaptığımı anlattım'' diye yanıt vermişti. 
     ABD'de piyasaya çıkan kitaba Cumhuriyetçi Parti yandaşları büyük tepki gösterirken, Beyaz Saray, ''kitabın yıllar önce de gündeme getirilen temelsiz iddialarla dolu olduğu'' açıklamasını yaptı. 
     
</TEXT>
</DOC>
