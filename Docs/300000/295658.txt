<DOC>
<DOCNO> 295658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur28.html </URL>
<DATE> 2004/12/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çanakkale Onsekiz Mart Üniversitesi'nde çatışma... 
</HEADLINE>
<TEXT>

     Çanakkale Onsekiz Mart Üniversitesi'nde ÇOMÜ karşıt grup öğrenciler arasında çıkan kavgada 7 öğrenci yaralandı. 
     A.A muhabirinin edindiği bilgiye göre, Terzioğlu Yerleşkesi'ndeki Fen-Edebiyat Fakültesi'nin kantininde basın açıklaması yapmak isteyen bir grup öğrenci ile kantinde bulunan karşıt görüşlü öğrenciler arasında tartışma çıktı. 
     Tartışmanın kavgaya dönüşmesiyle birlikte öğrenciler birbirlerine, kantinde bulunan masa ve sandalyeleri fırlattılar. Kantin dışında da süren kavga sonucunda öğrencilerden Mahmut Sakın ve Erhan Sefer çeşitli yerlerinden yaralanarak Çanakkale Devlet Hastanesi'ne kaldırılırken, Fazıl Tatoğlu, Mustafa Doğan, Mustafa Ayata, Ahmet Keskin ve Yakup Fidan adındaki öğrenciler de hafif yaralandılar. Bu öğrencilerin tedavileri yerleşkede yapıldı. 
     Kavgayı, kantine gelen jandarma ekipleri ayırırken, sol görüşlü öğrenciler, Yerleşke'de bulunan Rektörlüğe giderek, bir süre bina dışında oturdular ve halay çektiler. 
     Daha sonra öğrencilerden 3 kişilik temsilci, Rektörlük binasına girerek, üniversite yetkilileriyle görüştü. Görüşmenin ardından, yeniden Fen-Edebiyat Fakültesi'ne dönmek isteyen öğrencilerle, jandarma ekipleri arasında zaman zaman gerginlikler yaşandı. Öğrenciler okul önünde yaptıkları basın açıklamasında, olaylardan karşıt görüşlü öğrencileri sorumlu tuttular. 
     
</TEXT>
</DOC>
