<DOC>
<DOCNO> 261503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/yercan.html </URL>
<DATE> 2004/08/08/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Takım ruhu 
</HEADLINE>
<TEXT>



Kumaş oldukça kaliteli. Eksiği, gediği telafi ediyor, oldukça şık bir görüntü veriyor. Trabzonspor, Ziya Doğan imzalı kostümüyle lige hem moralli, hem de havalı giriyor. 
Bu kostümü geçen sezon tırmanışa geçtiği son haftalarda sırtına geçirmişti Trabzonspor. Takım olma, takım oyunu oynama adına katettiği yolu bu sezona da taşıyan Bordo - Mavili ekip, Skonto zaferinin ardından üç gol ve üç puanlı Kayseri başlangıcına bu özelliğiyle ulaştı. Sezonun ilk maçına dört futbolcusundan mahrum çıkma gibi bir talihsizlik yaşayan Trabzonspor, takım ruhunu sahaya yansıtarak istediğini aldı. 
Volkan, Erdinç ve Tolga'nın yokluğunda defans problemini elindeki alternatiflerle çözen Ziya Doğan, Skonto maçının kilit adamı Mehmet Yılmaz'ı da hastalığı nedeniyle kadroya alamayınca forvette de önemli değişiklikler yapmak zorunda kaldı. Fatih ve Gökdeniz'den oluşan ileri uç, Kayserispor defansını kanat ataklarıyla sıkıştırırken, sahanın ve Trabzonspor'un yıldızı Yattara'ya yine şov yapabileceği rahat ve geniş bir alan kaldı. Oyuna sağ kanatta başlayan süper yetenek, usta bir "illizyonist" numarasıyla rakiplerini uyutup, sol kanada süzüldü ve buluştuğu ilk topu kendine yakışır bir vuruşla ağlara göndererek, takımını rahatlattı. Bu gol, Trabzonspor'un yanı sıra Gineli oyuncunun da güvenini artırdı. Ligin yeni ekibi Kayserispor'un kadro olarak kendi ayarında bir ekip olmadığının farkına varan Trabzonspor, rakibinin üstüne yüklenmeye başladı. Kaptan Fatih de muhteşem paslarıyla farklı galibiyette önemli rol oynarken, Yattara ile keyfine doyulmaz bir ikili oluşturdu. 
Trabzonspor, Kayserispor önünde aldığı bu galibiyetle Dinamo Kiev ile oynayacağı Şampiyonlar Ligi ön eleme maçı öncesi güven tazeledi. Karşılaşmanın orta hakemi Erol Ersoy, zaman zaman sertleşen oyunda pozisyonlara çok yakındı ve kontrolü elinden kaçırmadı. Sarı kartını da gerektiği anlarda kullanan Ersoy, sahadan başarılı bir maç yöneterek ayrıldı. 


</TEXT>
</DOC>
