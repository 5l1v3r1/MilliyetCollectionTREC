<DOC>
<DOCNO> 297613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo03.html </URL>
<DATE> 2004/12/14/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Süleyman Seba ölümsüzleşiyor... 
</HEADLINE>
<TEXT>

     Beşiktaş Yönetim Kurulu, onursal başkan Süleyman Seba'nın adını ölümsüzleştiriyor. 
     Yıldırım Demirören başkanlığında bu akşam, BJK Nevzat Demir Tesisleri'nde toplanan yönetim kurulu, Süleyman Seba'nın adının, 30 Nisan 2005'te temeli atılacak Fulya Projesi'ne verilmesini kararlaştırdı. 
     Toplantı sonrası bir açıklama yapan kulüp basın sözcüsü Reha Muhtar, Süleyman Seba'nın kulübe büyük emekleri geçtiğini ifade ederek, ''Biz de bu proje için Süleyman Seba'nın adını ölümsüzleştirmek istedik. Buraya Süleyman Seba Plaza veya Ticaret Merkezi ismini vereceğiz. Projenin 2007 Ocak ayında tamamlanmasını planlıyoruz'' dedi. 
     Muhtar, teknik direktör Vicente Del Bosque'nin, devre arasında alınacak veya gönderilecek futbolcular hakkında kendilerine rapor verip vermediği sorusuna, ''Teknik direktörümüzle Parma ve Akçaabat Sebatspor maçının ardından, 20 Aralık Pazartesi günü BJK Nevzat Demir Tesisleri'nde bu konuyu görüşeceğiz'' yanıtını verdi. 
     
     OKTAY ''İŞİ ŞANSA BIRAKMAMALIYIZ'' 
     Beşiktaş Kulübü Asbaşkanı Kıvanç Oktay ise BJK Nevzat Demir Tesisleri'nde gerçekleştirilen antrenman öncesi, basın mensuplarına yaptığı açıklamada, Parma maçının kendileri için çok önemli olduğunu kaydederek, ''Bu maçı kazanmalıyız. Matematiksel olarak başka sonuçlar da bize turu getirir, ama işimizi şansa bırakmamalıyız'' dedi. 
     Oktay, Mısırlı futbolcu Muhammed Zidan ile ilgilenmediklerini, Carew için de kendilerine resmi ya da gayri resmi bir teklif gelmediğini kaydetti. 
     Bu arada, Parma'yı elemeleri halinde futbolculara verilecek prim konusuna da değinen Oktay, ''Biz, UEFA Kupası'nda alınacak puana göre prim veriyoruz. Eğer tur geçilirse, yaklaşık 10-15 bin dolar arasında bir prim olacak'' dedi. 
     Parma'daki teknik direktör değişikliğinin hatırlatılması üzerine Oktay, ''Bu, olumlu da olumsuz da yansıyabilir. Parma, İtalya Ligi'nde iç açıcı durumda değil. Ancak UEFA Kupası maçlarının ne olacağı belli olmaz. Dikkatli olmalıyız'' diye konuştu. 
     
     DERBİ MAÇ YORUMU 
     Galatasaray-Fenerbahçe derbisinde, kapalı tribündeki merdivenlerin boşaltılmamasına rağmen maçın oynatılmasının sorulması üzerine Oktay, ''Derbi maçı izledim. Merdivenleri boşaltmaya çalıştılar, ama olmadı. Federasyon herhalde bu konuda gerekeni yapar. Bizim şimdi yorum yapmamız doğru olmaz. Bekleyip, göreceğiz'' cevabını verdi. 
     
</TEXT>
</DOC>
