<DOC>
<DOCNO> 297251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko31.html </URL>
<DATE> 2004/12/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB ve ABD'nin Çin'e yaptıkları "ihracatı abartma" baskısı sonuç verdi... 
</HEADLINE>
<TEXT>

     Dünya Ticaret Örgütü'nün DTÖ aldığı karar gereği 2005 başında kalkacak olan tekstil kotaları nedeniyle ihracatını hızlı artırması beklenen Çin'e uygulanan baskılar kısmen sonuç verdi. 
     Çin, Avrupa Birliği ve ABD'den gelen ''ihracatını abartma'' baskısı karşısında tekstil dış satımında vergi uygulamaya başlayacak. 
     Çin Ticaret Bakanlığı'ndan yapılan açıklamaya göre, ihracat vergisi 1 Ocak'tan itibaren uygulanmaya başlanacak. Bakanlık hangi ürünlere ne oranda vergi getirildiği ise açıklamadı. 
     İhracattan alınacak verginin fiyat bazlı konulmayacağını ve miktarla ilgili olacağını belirten bakanlık sözcüsü Chong Quan, vergiyle yüksek kaliteli ürün ihracatının cazip hale geleceğini kaydetti. 
     Yıllık 350 milyar dolarlık dünya tekstil pazarının en güçlü aktörü Çin'in son adımının ABD ve Avrupa Birliği'ni tatmin edip etmeyeceği bilinmiyor. 
     Çin'in devlet kontrolündeki China Daily gazetesi, ihracat vergisi kararını ''tekstil kotalarının kaldırılmasıyla yeni döneme yumuşak geçiş için alınacak önlemlerin en önemlisi'' olarak niteledi. 
     Gazeteye göre, diğer geçiş önlemleri arasında devletin tekstil ihracatı danışmanlığını daha düzenli yapması, tekstil ihracatı bilgilerinin belirli zaman dilimlerinde düzenli olarak açıklanması, ihracatın düzene sokulması ve tekstil sektöründe iç disiplinin teşvik edilmesi bulunuyor. 
     Çin'in ayrıca tekstil işletmelerinin yurt dışında yatırım yapmalarını teşvik edeceği bildirildi. 
     ''36 ülkeden 72 tekstil örgütünün destek verdiği İstanbul Deklarasyonu'yla DTÖ'nün tekstil kotalarının kaldırılması kararının 2007 sonuna ertelenmek istendiğini'' de hatırlatan China Daily gazetesi, birçok ülkenin Çin üzerindeki baskısını artırdığını yazdı. 
     Geçen hafta Avrupa Komisyonu'nun ticaretten sorumlu üyesi Peter Mendelson, Çin'den, Avrupa Birliğine yönelik tekstil ihracatını ''abartmaması'' uyarısında bulunmuştu. 
     AB-Çin iş toplantısında konuşan Mendelson, Çin'in AB'ye yönelik ihracatını hızlı artırması durumunda sadece Avrupalı tekstil üreticilerinin değil, Bangladeş, Sri Lanka, Mauritus gibi yoksul ülkelerde geçimi tekstil sanayiine bağlı milyonlarca insanın olumsuz etkileneceği ve bu ülkelerde yoksulluk, ekonomik kriz ve toplumsal patlamalara yaşanacağını vurgulamıştı. 
     Çin'in tekstil ihracatına getireceği vergiyle kotaların kaldırılma tarihi yaklaşırken yoğunlaşan baskılardan kurtulmak istediği ifade ediliyor. 
     
</TEXT>
</DOC>
