<DOC>
<DOCNO> 252763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/guncel/gun04.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk barışa sahip çıktı 
</HEADLINE>
<TEXT>


VAN DHA 

Van Valisi Hikmet Tan'ın yara almadan kurtulduğu ve 3 kişinin öldüğü bombalı saldırı, Van'da büyük öfkeye neden oldu. 28 sivil toplum örgütü ve siyasi partinin katılımıyla "Terörü Telin Yürüyüşü" düzenlendi. Bombalı aracın havaya uçtuğu noktadan yürüyüşe geçen 5 bin kişi, terörü kınayan sloganlar attı. Bozuk bir Kürtçeyle yazılmış "Em barişı diğazın ğün nağazın" Biz barış istiyoruz, kan istemiyoruz pankartı dikkati çekti. Vatandaşların ilgisi karşısında duygulanan Tan da yaptığı konuşmada "Hayatım size feda olsun. Katiller, vuracaksanız gelin beni vurun" dedi. Saldırıyı kınayan DEHAP Van İl Başkanı Hasan Özgüneş de, "Olayın açığa çıkarılmasını çok önemsiyoruz" diye konuştu. Van'a giden ve yaralıları ziyaret eden Diyarbakır Belediye Başkanı Osman Baydemir ise, "Hep birlikte barışa sahip çıkmalıyız" şeklinde konuştu. 


</TEXT>
</DOC>
