<DOC>
<DOCNO> 298923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo12.html </URL>
<DATE> 2004/12/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gaziantepspor'da mutlu son... 
</HEADLINE>
<TEXT>

     Gaziantepspor'da, Gençlerbirliği galibiyetinin sevinci yaşanıyor. 
     Özellikle, ilk yarının son haftalarında forvet oyuncularının sakatlığı nedeniyle çok fazla puan kaybeden kırmızı-siyahlı ekibin Gençlerbirliği maçını kazanması yönetim, teknik heyet ve taraftarı ikinci yarı için umutlandırdı. 
     Gaziantepspor Teknik Direktörü Nurullah Sağlam, yaptığı açıklamada, mutlak galibiyet için hazırlandıkları Gençlerbirliği maçını kazanıp, ilk yarıyı galibiyetle tamamladıkları için mutlu olduklarını söyledi. 
     İlk yarıyı 24 puanla tamamlayıp, umutlarını ikinci yarıya taşıdıklarını ifade eden Sağlam, şöyle konuştu 
     ''Önceki yıl ilk yarıyı 26 puanla kapatmıştık. Şimdi ise puanımız 24. Özellikle, forvet futbolcularımızın uzun süren sakatlığı nedeniyle çok önemli puan kayıplarımız olmasına karşın, kaybımız çok büyük değil. Gaziantepspor, güçlü bir takım. Umutlarımızı ikinci yarıya taşıdık. İhtiyaç duyulan mevkilere futbolcu transfer edilmesi durumunda, ikinci yarıda daha büyük başarılara imza atabiliriz. 
     Forvet, stoper ve santrafor mevkilerinde görev yapacak en az 4 kaliteli futbolcuya ihtiyacımız var. Bu konuda yönetime de gereken bilgileri verdim. Bu futbolcular, kiralık olarak veya takas yolu ile de transfer edilebilir. Transfer için benim de izlediğim ve belirlediğim bazı isimler var. Bunu yönetime bildirdim.'' Sağlam, Gençlerbirliği maçı ile ilk yarıyı tamamladıklarını ve tüm dikkatlerini Türkiye Kupası maçına çevirdiklerini ifade ederek, şöyle devam etti 
     ''Adıyamanspor ile 22 Aralık'ta Türkiye Kupası maçında karşı karşıya geleceğiz. Amacımız, bu maçı kazanmak. Takım olarak, Türkiye Kupası'nı çok önemsiyoruz. Çünkü, UEFA Kupası'na katılabilmenin bir yolu da bu kupayı alabilmek. Daha önce defalarca bu önemli kupaya katılıp, Türk futbolunu Avrupa'da başarı ile temsil etmeyi başaran Gaziantepspor, bu yıl da zor da olsa bu hedefe ulaşabilmek için mücadele edecek.'' Sağlam, golcü futbolcuları Lazarov'un, eşinin doğumu için Bulgaristan'a gideceğini ve Adıyamanspor maçında forma giyemeyeceğini de sözlerine ekledi. 
     
</TEXT>
</DOC>
