<DOC>
<DOCNO> 265035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy14.html </URL>
<DATE> 2004/08/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan Belediye Kanunu'nu yeniden Çankaya'ya göndereceğiz 
</HEADLINE>
<TEXT>

     Başbakan Recep Tayyip Erdoğan, büyükşehirler ile ilgili Kanunu TBMM'den geçirdiklerini ifade ederek, yeni yasama döneminde de daha önce iade edilen Belediye Kanunu'nu yeniden Çankaya'ya göndereceklerini kaydetti. 
     Tatilini Rize'de geçiren Başbakan Erdoğan, Rize Sahil Camii'nde cuma namazını kıldı. 
     Erdoğan, buradan AK Parti Rize İl Binası'na gelerek, parti yöneticileri ve vatandaşlarla biraraya geldi. Başbakan Erdoğan, daha sonra eşi Emine Erdoğan ve misafirleriyle birlikte Ovit Yaylası'na gitmek üzere hareket etti. 
     Recep Tayyip Erdoğan, yol üzerinde bulunan İkizdere İlçesi'ne bağlı Güneyce Beldesi'nde mola vererek vatandaşlara hitap etti. 
     Erdoğan, burada yaptığı konuşmada, Rize'nin sorunlarının giderilmesi amacıyla çalışmalar yürüttüklerini ifade ederek, bu çerçevede Karadeniz Sahil Yolu'nun 2005 yılı sonunda bitirileceğini söyledi. 
     Bölgedeki vatandaşlara çay paralarının geciktirilmeden ödendiğini vurgulayan Erdoğan, şöyle konuştu 
     ''Atmamız gereken adımlar var. Belediyelerimizi ile ilgili yasal çalışmalarımız oldu. Maalesef büyükşehirlerimizle ilgili kanunu geçirdik, ama diğer Belediye Kanunu Çankaya'dan döndü. Şimdi bir çalışma yapıyoruz. Yeni yasama döneminde inşallah hazırlıklarımızı yapıp ondan sonra Belediye Kanunu'nu Çankaya'ya göndereceğiz. Belediyelere ait kesintileri tamamen kaldırmış bulunuyoruz. 3 ay süreyle belediyelerin tamamından kesinti yapılmayacak. Devlete ne kadar borcu olursa olsun, belediyelerimizden yüzde 40'ın üzerinde kesinti yapılamaz. Hangi partiye mensup olursa olsun, hiç bir belediyeden yüzde 40'ın üzerinde kesinti yapılmayacak.'' Başbakan Erdoğan, belediyelerin huzurlu çalışması için bu doğrultuda hareket ettiklerini kaydederek, bundan önceki dönemlerde iktidarın dışındaki partilere mensup belediyelerin devlete borcu olduğu zaman gelirlerinin yüzde 100'ünün kesildiğini belirtti. 
     Erdoğan, daha sonra Güneyce Beldesi'nden ayrıldı. 
     Bu arada, Erdoğan Güneyce Beldesi çıkışında kurulan pazara uğradı. Burada bulunan iki kadının sorunlarını dinleyen Erdoğan, bu vatandaşların sağlık sorunları olduğunu söylemeleri üzerine, kadınları beraberinde İkizdere İlçesi'ne götürdü ve Kaymakam İsmail Bayata'ya, sağlık sorunlarının giderilmesi için gerekenin yapılması talimatını verdi. 
     İkizdere'de vatandaşlarla sohbet eden ve fotoğraf çektiren Başbakan Erdoğan, kız çocuklarına oyuncak bebek hediye etti. 
     Erdoğan, daha sonra Ovit Yaylası'na hareket etti. 
     
</TEXT>
</DOC>
