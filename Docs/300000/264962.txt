<DOC>
<DOCNO> 264962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun22.html </URL>
<DATE> 2004/08/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
New York'a kongre öncesi... Kent, fahişelerin akınına uğruyor... 
</HEADLINE>
<TEXT>

     ABD'de Cumhuriyetçi Parti'nin bu ay sonunda New York'ta yapılacak Büyük Kongresi'nde kuş uçurtmamaya kararlı olan New York polisi, göstericilerin karşısına yeni bir silahla çıkacak. 
     Amerikan ordusu için geliştirilen ve geniş kalabalıklara uyarı ve talimatları 150 desibellik bir sesle ileten ''Uzun Menzilli Akustik Cihaz'' LRAD adlı bir sistem, New York polisinin Kongre sırasında protestoculara karşı en etkili silahı olacak. 
     Polis tarafından önceki gün Brooklyn'in uzak semtlerindeki bir havaalanında tatbikatı yapılan 20 kilogram ağırlığındaki ve yaklaşık 300 metre menzile sahip sistem, protestocu kalabalığı dağıtmak ve yönlendirmekte son derece etkili oldu. 
     New York polisinin elinde şu anda sadece iki adet bulunan 35 bin dolar değerindeki cihaz, insan hakları gruplarının tepkisini çekti. 
     Kongre öncesinde geniş katılımlı bir savaş karşıtı gösteri düzenlemeyi planlayan Barış ve Adalet Hareketi adlı grubun sözcüleri, cihazın halk üzerinde potansiyel bir baskı unsuru olduğunu savundular. 
     
     HAYAT KADINI AKINI 
     Öte yandan, 10 binden fazla delegenin katılmasının beklendiği kongre nedeniyle kent fahişelerin akınına uğruyor. 
     Delegeler için New York ve çevresindeki otellerde 18 bin odanın rezerve edildiği kaydediliyor. New York basınında çıkan haberlerde, şimdiden ABD'nin dört bir yanından hayat kadınlarının kente akın ettiği belirtiliyor. 
     Cumhuriyetçi Parti delegelerinin, New York'ta uzun bir süredir durgun geçen gece hayatını canlandırmaları bekleniyor. 
     
</TEXT>
</DOC>
