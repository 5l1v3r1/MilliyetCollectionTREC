<DOC>
<DOCNO> 262558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas01.html </URL>
<DATE> 2004/08/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Uçak, kedi yüzünden mecburi iniş yaptı 
</HEADLINE>
<TEXT>

     Belçika havayolları şirketi SN Brussels Airlines'a ait bir yolcu uçağı, pilot kokpite giren bir kedi yüzünden mecburi iniş yaptı. 
     Hava taşımacılığı tarihinde bir ilk oluşturan olay, dün 58 yolcu taşıyan ve Brüksel-Viyana seferini yapan uçağın havalanmasından kısa bir süre sonra yaşandı. 
     Yolculardan birine ait, kafeste bulunan 'Gin' isimli kedi, henüz belirlenemeyen bir nedenle kafesinden çıktı. 
     Yolcular arasındaki bir çocuğun kediyi kafesten çıkardığı ileri sürülüyor, ancak söz konusu çocuk bu ithamı kesinlikle reddediyor. 
     
     İkinci pilotu tırmaladı 

     Uçak personelinin yemek servisine başladığı sırada özgürlüğüne kavuşan kedi, varlığını fark etmeyen hosteslerin pilotlara yemek vermek üzere pilot kabininin kapısını açmaları üzerine kabine girdi. 
     Pilotlar, 'sataşkan' buldukları kedinin uçak kumanda cihazları açısından oluşturduğu tehlikeyi göz önünde bulundurarak, acil iniş kararı aldılar. Kedi, kokpit macerası sırasında ikinci pilotu da tırmaladı. 
     
     Başka bir uçağa bindirildiler 

     Olayın yolcular açısından tehlike oluşturmadığını, uluslararası havacılık kurallarına saygı gösterildiğini açıklayan yetkililer, yolcuların ve kedinin başka bir uçakla Viyana'ya gönderildiklerini söyledi. 

     
</TEXT>
</DOC>
