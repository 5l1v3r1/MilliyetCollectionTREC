<DOC>
<DOCNO> 297944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo13.html </URL>
<DATE> 2004/12/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Efes Pilsen, Avrupa Kupalarında yarın 315. maçına çıkıyor... 
</HEADLINE>
<TEXT>

     ULEB Avrupa Ligi'nde yarın Sırbistan-Karadağ'ın Partizan takımıyla karşılaşacak Efes Pilsen, Avrupa kupalarında 315. maçına çıkıyor. 
     Efes Pilsen, Avrupa kupalarında 314 maç yaparken, bu karşılaşmalarda 198 galibiyet aldı. 
     Avrupa'nın önemli takımları arasında yer alan lacivert-beyazlılar, 314 maçta ise 116 yenilgi elde etti. 
     Koraç Kupası'nı kazanarak Avrupa'da ilk kupa alan erkek basketbol takımı unvanını elinde bulunduran İstanbul ekibi, yarınki maçın yanısıra daha sonra yapacağı karşılaşmada alacağı galibiyetle kupadaki 200. galibiyetini alarak, 2. dalyaya ulaşacak. 
     Bu arada Efes Pilsen, genç antrenör Oktay Mahmuti yönetiminde Avrupa kupalarında yarın 80. maçına çıkacak. 
     Lacivert-beyazlılar, Mahmuti döneminde 79 karşılaşma yaparken, 52 galibiyet ve 27 yenilgi elde etti. 
     
     PARTIZAN İLE 5. MAÇ 
     Efes Pilsen, Partizan ile yarın İstanbul'da yapacağı maçla rakibiyle 5. kez karşı karşıya gelecek. 
     Lacivert-beyazlı ekip, yarınki rakibiyle daha önce 4 kez karşılaşırken, 2 galibiyet ve 2 yenilgi almıştı. 
     İstanbul takımı, Partizan ile kendi sahasında yaptığı 2 maçı kazanırken, deplasman maçlarında 2 yenilgi elde etti. 
     Efes Pilsen'in Partizan ile yaptığı maçlar ve aldığı sonuçlar şöyle 
     
     1996-97 Avrupa Ligi 
     Partizan-Efes Pilsen 76-72. 
     Efes Pilsen-Partizan 93-77. 
     
     2000-01 Suprolig 
     Efes Pilsen-Partizan 93-82. 
     Partizan-Efes Pilsen 79-68. 
     
</TEXT>
</DOC>
