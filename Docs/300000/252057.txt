<DOC>
<DOCNO> 252057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/siyaset/axsiy02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush, Türkiye'yi Avrupa'ya itiyor' 
</HEADLINE>
<TEXT>


ABD Başkanı'nın, kıtaların buluştuğu noktadan yaptığı demokrasi çağrısını anlamlı bulan dünya basını, Türkiye'ye yoğun AB desteğine de dikkat çekti 

DIŞ HABERLER SERVİSİ 


NATO Zirvesi'ni değerlendiren yabancı gazeteler, ABD Başkanı George W. Bush'un, zirvenin ardından yaptığı konuşma için seçtiği yere dikkati çekti. Gazeteler, Bush'un konuşması sırasında arkasında görülen Boğaziçi Köprüsü'nü "Asya ve Avrupa'yı birleştiren köprü" olarak nitelendirirken, dinsel hoşgörü simgesi olarak tanımladıkları Galatasaray Üniversitesi'ni de "Osmanlı döneminden kalma bir hukuk okulu" olarak tanımladı. Bush'un dün yaptığı konuşmayla ilgili dünya basınında öne çıkan yorumlar şunlar 

500 YILLIK OKUL 
DAILY TELEGRAPH İngiltere'de yayımlanan gazete, Bush'un konuşmasını Avrupa'yı Ortadoğu'dan ayıran 'su yolunun' yanında yaptığını belirtirken, Galatasaray Üniversitesi'nden "dini toleransıyla tanınan 500 yıllık Osmanlı okulu" diye bahsetti. 

ANLAMLI ÇAĞRI 
LOS ANGELES TIMES Amerikan gazetesi Los Angeles Times, Başkan Bush'un, "gerçek ve mecazi anlamda" Avrupa ve Asya'yı bağlayan köprünün önünde "İslam uluslarına geçmişi unutup, demokratik Ortadoğu hayaline kucak açma çağrısında bulunduğunu" yazdı. 
WASHINGTON POST Bush'un "deniz kenarındaki caminin" önünde yaptığı konuşmasında, ABD'nin Ortadoğu'daki müttefiklerini isim vermeden aşırı uçlarla uzlaşmak ve anlaşmazlıkları gizlemekle suçladığına dikkat çekti. 

AB DESTEĞİ 
LE FIGARO Fransa'nın saygın gazetesi, "ABD Başkanı George Bush'un İstanbul'da art arda yaptığı açıklamalarla Türkiye'nin AB üyeliği konusunda Avrupa'ya baskı yapmaya devam ettiğini ve Türkiye'yi Avrupa'ya doğru ittiğini" yazdı. ABD Başkanı'nın, Fransa Cumhurbaşkanı Jacques Chirac'ın AB içişlerine karışılmaması yolundaki uyarılarını dikkate almadığını belirten Le Figaro'nun haberinde, "Türk hükümeti, AB üyeliği konusunda Bush'dan bundan daha fazla tam destek umut edemezdi" ifadelerine yer verildi. 

'NATO İstanbul'da öldü' 

DIŞ HABERLER SERVİSİ 

İNGİLİZ Times gazetesi, İstanbul'daki NATO Zirvesi'ne farklı bir bakış açısı getirerek NATO'nun zirvede "ciddi bir askeri güç" olarak sonunu gördüğünü yazdı. NATO'nun gücünü kaybettiğini öne süren Times, "NATO'nun öldüğü an, Başkan George Bush ve Tony Blair'ın podyuma çıkarak, Irak'ın egemenlik devrinin öngörülenden 48 saat önce gerçekleştiğini açıklaması oldu" ifadesini kullandı. Bütün dünyanın ilgisini çeken bu anda, NATO'dan hiç kimsenin rol almadığını vurgulayan gazete, Bush ve Blair'ın podyumda koalisyon güçlerini temsil ettiğini kaydetti. 

'Bush sürekli yeniliyor' 

İRAN, ABD Başkanı George W. Bush'un İstanbul'da Tahran aleyhine yaptığı konuşmayı sert bir açıklamayla eleştirdi. Dışişleri Bakanlığı sözcüsü Hamid Rıza Asefi, "Bush'un mahkeme kararıyla ABD Başkanı olduğunu, bencilce davranışları nedeniyle sürekli eleştirilere maruz kaldığının unutmaması gerektiğini" söyledi. Asefi, "Bush, amaçlarına ulaşamadığı, sürekli yenilgiye uğradığı ve aşırı sinirli olduğu için bu tür açıklamalar yapıyor" dedi. Bush, İran'ın kitle imha silahları peşinde olduğunu, terörizmin yaydığını, bu yüzden dünya barışını tehdit ettiğini söylemişti. 


</TEXT>
</DOC>
