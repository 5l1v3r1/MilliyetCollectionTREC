<DOC>
<DOCNO> 296560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko32.html </URL>
<DATE> 2004/12/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Rusları nasıl bilirsiniz " sorusundan ilk akla gelen "hayat kadınları" 
</HEADLINE>
<TEXT>

     Türkiye'de gerçekleştirilen Ruslar ve Rusya'ya ilişkin bir araştırmaya göre, ''Rusya'' dendiğinde yüzde 33.6'lık kesimin aklına ilk olarak hayat kadınları geliyor. 
     Rus-Türk Araştırmaları Merkezi RUTAM tarafından yaptırılan ''Rusları Nasıl Bilirsiniz '' konulu araştırmanın sonuçları, RUTAM Başkanı Hakan Aksay'ın düzenlediği basın toplantısıyla kamuoyuna açıklandı. 
     Sentez Piyasa Araştırmaları Şirketi'nin gerçekleştirdiği araştırma 16 Ağustos-18 Kasım 2004 tarihleri arasında İstanbul, Adana, Antalya, Ankara, İzmir, Trabzon ve Samsun'da bin 626 kişi ile yapıldı. 
     Araştırma sonuçlarına göre, ankete katılanların yüzde 28'i Rusya Federasyonu ile Türkiye'yi birbirine yakın ülkeler olarak görürken, yüzde 58.5'lik kesim bunun aksini düşünüyor. 
     Türk insanına en yakın ülke liderleri arasında yüzde 27.5'lik oran ile Almanya Başbakanı Schröder ilk sırada yer alırken, yüzde 17.8'lik oran ile ABD Başkanı Bush 2., Rusya Devlet Başkanı Putin yüzde 9.3'lük oranla 3. oldu. 
     Rusya dendiğinde Türkler'in yüzde 33.6'lık kesiminin aklına ilk olarak ''hayat kadınları'' gelirken, bunu yüzde 20.9 ile ''soğuk ülke'', yüzde 12.2 ile de ''votka'' izledi. 
     Katılımcıların yüzde 57.8'i Rusya ile ilişkilerin güçlendirilmesi gerektiğini düşünüyor, yüzde 24.8'lik kesim ise buna katılmadı. 
     Türkiye'nin gelecekteki politikasında Rusya Federasyonu ile olan ilişkilere mi yoksa AB ile olan ilişkilere mi önem verilmesi gerektiği sorusu karşısında, ankete katılanların yüzde 61.8'i AB'ye, yüzde 10.3'ü Rusya ile olan ilişkilere daha fazla önem verilmesi gerektiği görüşünü dile getirdi. 
     Rusya'nın ticari veya turistik açıdan güvenli bir ülke olup olmadığı sorusuna ise katılanların yüzde 36.2'si olumlu, yüzde 40.8'i güvenilir bir ülke olmadığı yönünde cevap verdi. 
     
</TEXT>
</DOC>
