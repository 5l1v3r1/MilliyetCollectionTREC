<DOC>
<DOCNO> 298839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/ysenay.html </URL>
<DATE> 2004/12/19/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tatili hak ettiler 
</HEADLINE>
<TEXT>



Fenerbahçe, Galatasaray önündeki "iş kazası" sonrası Konyaspor önünde yine geçmiş haftaların canlı ve kaliteli futbol formatıyla yarışmaktaydı... 
Takımın beyni yine orta alanı derleyip, toparlayan ve Konyaspor ceza sahası içinde sayısız gol fırsatı girdi - çıktıları yaratan Alex'ti tabii... Adam müthiş zeki ve çabuk... Dar alanlardan akıl almaz topları üstün tekniği sayesinde kolayca sahipleniyor. Top kullanışlarında hiç egoist değil... En uygun yerdeki arkadaşına hemen pas yapıyor. Eh böyle olunca da, ekibin pas yüzdesi artıyor ve ortaya tribünleri de şenlendiren bir görüntü estetiği çıkıyor. Kalede Rüştü'nün zaten bilinen kalecilik kalitelerini her hafta yükseltmesi de, Fenerbahçe'nin artı hanelerini yüceltmekte... 
Konyaspor öyle yabana atılacak bir takım hiç değil... Saffet Susiç'in taktik mantığı gayet akıllıca... Saha yayılışları, atağa çıkışları, kademe anlayışları, hepsi birinci sınıf... Zafer'in penaltı vuruşunu Rüştü müthiş bir sezgi ile kurtarmasa, oyunun sonucu nerelere varırdı merak ederim. Ümit kaptan dün yine sol kulvarın lokomotifi gibi çalışan ve takımı ateşleyen bir üslubun içinde yaşamaktaydı. Yozgatlı da, sağ kanada yerleşti artık... Önder ve Serkan ile gayet de iyi anlaşıyor, çok kombine bir zihniyet yaratıyorlar sahada... 

Marco zevk veriyor 
Aurelio hep bilinen aynı adam futbolun bütün inceliklerini onda bulabilirsiniz. Onu seyretmek gerçekten zevk veriyor insanlara... Selçuk da dün gecenin hayli iyilerindendi. Uzaktan vurduğu toplar da tribünleri ayaklandıracak türdendi. Tuncay yine çalışkan, yine her topa girip çıkan ve de golünü atan adamdı. Ama onun dün gece az da olsa pas yanlışları yok mu, işte bunu yakıştıramıyorum ben bu delikanlıya... Çünkü her oyunda formasına öylesine alın teri döküyor ki, onun bu özelliğinin karşılığı çok daha fazla olması gerektiğini düşünüyorum hep... Kısacası Fenerbahçe, dün gece kendi sahasında Konya'dan üç puanı koparırken, doğrusu ya hem seyircisinin gönlünü hoş tuttu, hem de güzel bir devre arası tatilini hak ederek ilk yarıya noktayı koydu. 
Serdar Tatlı pozisyonlara çok yakın koştu. Ancak penaltı kararı bize biraz ağır gibi geldi... Bakalım pazar akşamı TV'lerdeki "hakem ulemaları" ndan hangi görüşler dökülecek ekranlara. 



</TEXT>
</DOC>
