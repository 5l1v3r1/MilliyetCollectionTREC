<DOC>
<DOCNO> 275379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur07.html </URL>
<DATE> 2004/09/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Karımı taciz ettiği için dövüp, çöplüğe bıraktık' 
</HEADLINE>
<TEXT>

     Erdoğan CANKUŞ FETHİYE Muğla , DHA 
MUĞLA'nın Fethiye İlçesi'nde bir çöplükte cesedi bulunan 58 yaşındaki Ali Karasaçlı'nın katil zanlısı olarak yakalanan 1'i görme özürlü 6 kişi suçlarını itiraf etti. Katil zanlılarından görme özürlü Osman Niyazi Tokuç, Karasaçlı'yı, eşi Serpil Tokuç'u telefonla taciz ettiği için dövdüklerini söyledi ve çöplüğe bıraktıklarında ölmediğini ileri sürdü. 
     Ali Karasaçlı'nın cesedi, geçen 20 Eylül akşamı Üzümlü Beldesi yolu üzerinde Değirmenbaşı Mevkii'nde bir çöplükte bulundu. Bir ihbar üzerine harekete geçen jandarma, önceki gün 50 yaşındaki görme engelli Osman Niyazi Tokuç, 27 yaşındaki ikinci eşi Serpil Tokuç, 25 yaşındaki oğlu Özay Tokuç, Serpil Tokuç'un kardeşi Coşkun Kılıç, yeğeni Volkan Uzgır ve Özay Tokuç'un arkadaşı Hüseyin Yavaş'ı cinayet zanlısı olarak gözaltına aldı. Zanlılar sorgularında Karasaçlı'yı dövdüklerini itiraf etti. Osman Niyazi Tokuç, uzaktan tanıdıkları Ali Karasaçlı'yı 4 yıl önce evlendiği eşi 27 yaşındaki Serpil Tokuç'u telefonla taciz ettiği için dövdüklerini öne sürdü. Zanlılara tatbikat yaptırıldı. Osman Niyazi Tokuç, daha önceden tanıdıkları Ali Karasaçlı'dan kendisini göz doktoruna götürmesini istediğini, bu bahaneyle eve çağırdığını anlattı. 
     
     ASAYLA VURDUM 

     Niyazi Tokuç olayı şöyle anlattı 
     "Olay günü Özay Tokuç, eşim Serpil Tokuç, kardeşi Coşkun Kılıç ve yeğeni Volkan Uzgır da evdeydi. Kapıyı Serpil'e açtırdık. Ali oturduğunda Ben yanlış yaptım' dedi. Bize daha önceden de gelirdi. Önce oğlum Özay Yanlış yapılır mı ' deyip yumruk attı. Gözüm görmediği için yumruk atanları bilmiyorum. Ama hissetmeme göre Volkan ve Özay da vurdu. Elimdeki asayla da vurdum. Üç fasıl dövdük. Her fasıl beş- on dakika sürüyordu. Bir müddet alkol aldıktan sonra dövmeye devam ettik. Ama benim niyetim muhtara ya da polise teslim etmekti. Ali Karasaçlı'yı Özay ile arkadaşı Hüseyin Yavaş, Biz götüreceğiz' dedi. Sonra, öldüğünü ertesi gün duydum.'' 
     
     ÖNCE KOCAM VURDU 

     Serpil Tokuç tatbikatta, "Ali Karasaçlı geldiğinde, eşim ve Özay odadaydı. Daha sonra Özay, arkadaşı Hüseyin Yavaş'ı da çağırdı. Balta, şişe, yumruk ve keserle, eşim de sopa ile vurdu. Önce yumrukla kocam vurmaya başladı. Ardından Özay vuruyordu, ben mutfağa geçtim'' diye konuştu. 
     
     HATIRLAMIYORUM 

     Tatbikatta Volkan Uzgır ile Coşkun Kılıç, hiç vurmadıklarını, hatta vurdukları alekleri alıp saklamaya çalıştıklarını anlattı. Hüseyin Yavaş da "Ben, dövmedim. Alkollüydüm, hatırlamıyorum. Sadece Özay, araba ile hala yaşayan adamı götürdü. Ben de kendi arabamla arkadan takip ettim'' diye ifade verdi. 
     
     SAATLERCE DÖVDÜK 

     Özay Tokuç ise sabah saat 08.00'de Volkan ile eve geldiğini belirterek, "Üvey annem ve babam vardı. Ali Karasaçlı geldi. Babam yumrukla dövmeye başladı. Hüseyin Yavaş, ben, Coşkun, babam ve Volkan yumruk balta, tahra ile saatlerce dövdük. Bir-kaç kez bayıldı, su döküp ayılttık'' dedi. 
     Gözaltında tutulan 6 sanık, adliyeye çıkartılırken, zanlılardan Osman Niyazi Tokuç'un zaman zaman içtiği ispirto yüzünden 5- 6 yıl önce iki gözünün de kör olduğu öğrenildi. 

     
</TEXT>
</DOC>
