<DOC>
<DOCNO> 291215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur32.html </URL>
<DATE> 2004/11/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kazada ölen arkadaşları için eylem yaptılar .. 
</HEADLINE>
<TEXT>

     Eskişehir'de deneme sürüşü yapılan tramvayın çarpması sonucu yaşamını yitiren lise öğrencisinin arkadaşları sınıfta anı sırası oluşturdu, kazanın meydana geldiği caddede toplanarak protesto gösterisinde bulundu. 
     Çifteler Caddesi'nde önceki gün tramvayın çarpması sonucu ağır yaralanan ve kaldırıldığı Osmangazi Üniversitesi Tıp Fakültesi Hastanesi'nde yaşamını yitiren, Fatih Anadolu Lisesi 2. sınıf öğrencisi Serdar Güler'in 16 arkadaşları, 10 Fen C sınıfında, Güler'in fotoğrafının bulunduğu sıraya çiçek bıraktı. 
     Anı sırası oluşturan yaklaşık 150 öğrenci, daha sonra, servis minibüsleriyle Çifteler Caddesi'ne gitti. Bir süre Eskişehir Büyükşehir Belediyesi Tramvay Sistemi ESTRAM aleyhinde slogan atan öğrenciler, tramvay yoluna karanfil koydu. 
     Öğrenciler adına basın açıklaması yapan Sina Özçelik, yatırımların insan hayatının refahı ve mutluluğu için olduğunu belirterek, hiçbir yatırım veya projenin insan hayatının sonu olarak düşünülemeyeceğini söyledi. 
     İnsan hayatını önemsemeyen yöneticilerin tarihin kara sayfalarında yer alacağını belirten Özçelik, ''Güzel bir kentte huzurlu ve mutlu yaşamak en doğal hakkımızdır. Bu hakkı bizden esirgeyenleri nefretle kınıyoruz. Ölen arkadaşımız Serdar Güler'in yapmak istediklerini bizler gerçekleştireceğiz'' dedi. 
     Öğrenciler, daha sonra olaysız dağıldı. 
     
</TEXT>
</DOC>
