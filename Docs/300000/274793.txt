<DOC>
<DOCNO> 274793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/sazak.html </URL>
<DATE> 2004/09/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB ligi 
</HEADLINE>
<TEXT>


Tayyip Bey'in Brüksel seferi, futboldaki Avrupa kuraları çekilişine benzedi. Daha eşleşme anında şampiyonluk yolunda estirdiğimiz 'zafer havası' gibi, şimdiden Avrupalıyız 
Ne 6 Ekim raporu ne 17 Aralık zirvesi. 
Zina meselesi çözüldüğüne göre, artık yolumuz açıldı 
Avrupa duy sesimizi... Geliyoruz. 
Dün ANAP Genel Başkanı Nesrin Nas aradı, parlamenterliği döneminden bu yana dış politikayı yakından izleyen bir siyasi olarak, Brüksel'e taşınan 'zina meselesi'nde Erdoğan'ın attığı geri adımın 'diplomatik zafer' olarak gösterilmesini yadırgamıştı. Kriz aşılsa bile süreç devam ediyor ve Türkiye'nin önünde 17 Aralık'a kadar hala kritik bir yol haritası bulunuyor. Nas'a göre çıtanın yüksek tutulmasının, 'borsadaki kar maksimizasyonu açısından yaratacağı kısa vadeli fırsatlar' olabilir. Ancak zina benzeri hataların tetikleyebileceği yeni riskleri de daima göz önünde tutmak gerekiyor. Beklenmedik bir savrulma halinde ne olacak 
Sayın Nas'ı dinlerken, bir zamanlar Çiller, Yılmaz ve Ecevit için atılan manşetler aklımıza geldi 
'Leydi'nin topuk sesleri ' 
'Genç lider.' 
'74'lük devrimci ' 
1995'te Türkiye, Gümrük Birliği'ne girdiğinden bu yana, AB hedefi geçen on yılda iktidara gelen - Erbakan dışında - tüm iktidarların benimsediği 'ulusal bir politika' haline geldi. MHP'nin bu uğurda ölüm cezasının kaldırılmasına 'evet' dediği ve 'Öcalan'ın İmralı sürecini' kabullenmek zorunda kaldığı unutulmasın. Erdoğan da AKP'nin tek başına iktidar olduğu 3 Kasım 2002'den bu yana siyasi geçmişinin 'İslamcı kökleri'nden uzakta Türkiye'yi AB ligine taşımaya çalışıyor. 
Doğru da yapıyor 
Ancak 'zina' krizinde olduğu gibi Erdoğan'ın 'uçurumun kenarına' kadar gelip her defasında oradan dönmesini bir 'diplomatik zafer' olarak göstermeye çalışmak yanlıştır. 
ANAP lideri Nas bu durumu yadırgadığını belirtirken, 'Başbakan'ın ben her şeyin üstesinden gelirim şeklinde bir ruh haline bürünmesi son derece tehlikelidir. Tersine Sayın Erdoğan'ın soğukkanlı olarak 6 Ekim ile 17 Aralık arasında Avrupa kamuoylarında Türkiye aleyhinde gözlenecek dalgalara karşı hazırlıklı olması gerekiyor. Süreç daha yeni başlıyor. Zinadan dönülmüş olsa da bundan sonra atılacak adımlar 17 Aralık'a giden yolda kayda geçecek. Her şey bitmiş değil' diye konuştu. 
Nesrin Nas, Meclis'te görüşülecek TCK tasarısının AKP çevrelerindeki yaklaşımın aksine 'bireyin özgürlük alanını genişleten' maddeleri nedeniyle Kopenhag kriterlerinin 'uygulama alanı'na girdiğinin de altını çizdi. 
2005 tarihi netleşmeden, havaya girmeyelim. 
Müzakereler başlasa bile tam üyelik 2015'ten önce gerçekleşmez. 
Avrupalı olmak için biraz daha sabredeceğiz 




</TEXT>
</DOC>
