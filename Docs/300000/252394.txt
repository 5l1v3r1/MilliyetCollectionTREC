<DOC>
<DOCNO> 252394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun17.html </URL>
<DATE> 2004/07/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bartholomeos Papa Kasım sonunda Türkiye'ye gelebilir 
</HEADLINE>
<TEXT>

     Fener Rum Patriği Bartholomeos, Papa İkinci Jean Paul'ün kasım sonuna doğru Türkiye'ye resmi ziyarette bulunabileceğini söyledi. 
     Bartholomeos, pazartesi gününden bu yana temasları tamamlayarak Türkiye'ye döndü. 
     Hareketinden önce açıklamalarda bulunan Bartholomeos, ''Papa'yı İstanbul'a davet ettim. Daveti sevinçle karşıladı. Papa, kasım sonunda Türkiye'ye gelebilir'' dedi. 
     Papa ile dün öğle yemeğinde tekrar bir araya gelen Bartholomeos, görüşme sırasında İkinci Jean Paul'ü Türkiye'ye davet etmesinin ardından izlenim ve beklentilerini şu sözlerle özetledi 
     ''İzlenimim o ki, Papa'nın ziyareti önümüzdeki 30 Kasım'da Aziz Andreas Yortusu esnasında gerçekleşebilir. Papa, aynı zamanda devlet başkanı olduğu için, önce başkent Ankara'ya gidecek, daha sonra da bizi ziyaret edecek. İstanbul'a döndükten sonra davetimi yazılı olarak da kendisine tekrar ileteceğim.'' Bartholomeos, Fener Rum Patrikhanesi'nin Türkiye'nin Avrupa Birliği'ne AB tam üye olmasını arzuladığını belirterek, Türkiye'nin bu çerçevede gerçekleştirdiği ''olumlu gelişmeleri'' şöyle sıraladı 
     ''Farklı bir dine ve farklı bir kültüre mensup olan Türkiye, özellikle mevcut hükümet döneminde attığı adımlarla yasal düzenlemelerini Avrupa'ya uyumlu hale getirme konusunda kararlı olduğunu göstermiştir. Kürt milletvekillerinin serbest bırakılması, Heybeliada'daki okulumuzun yeniden açılmasına izin verilmesi, idam cezasının kaldırılması, Kürtçe ve diğer azınlık dilleriyle televizyon yayınlarına başlanması gibi somut adımlar atılmıştır.'' Patrik Bartholomeos, Türkiye'nin AB'ye tam üye olmasının, her iki taraf için de bir zenginlik olarak değerlendirilmesi gerektiğini kaydetti. 
     
     ORTAK BİLDİRİ 
     Gazetecilere yaptığı açıklamalarda Türkiye'nin AB'ye üyelik sürecini destekleyici ifadeler kullanan Bartholomeos'un Papa ile dün yayımlanan ortak bildirisinde, AB'nin genişleme sürecinden söz edilen bölümlerde, Türkiye'nin adının açıkça anılmadığı dikkati çekti. 
     AB'nin ''Doğu'ya doğru genişlemesinin giderek güçlendiğine'' işaret edilmesinden olumlu ifadelerle söz eden Papa ve Patrik, ''Avrupa kıtasına Hıristiyan kökenlerini yeniden idrak etme bilincini sağlamak'' amacıyla, hep birlikte çalışmaları gerektiğini de vurguladılar. 
     Bildiride şu görüşlere yer verildi 
     ''Avrupa bağlamında, kıtanın doğusuna doğru genişleme ve bütünleşmenin giderek daha da güçlenmesiyle, bu müspet gelişme nedeniyle Rabbimize şükrediyor, bu yeni durumun Katolikler ile Ortodokslar arasındaki işbirliğini artırmasını niyaz ediyoruz. Toplumun maslahatı için hep birlikte gayret gösterebileceğimiz pek çok mesele bulunmaktadır Terör musibetini sevgiyle iyileştirmek barış umudu aşılamak acılı yaraları sarabilmek için beraberce çalışmak Avrupa kıtasına Hıristiyan kökenlerini yeniden idrak etme bilincini sağlamak umursamazlık ve karşılıklı cehaletin sadece güvensizlik, hatta öfke doğurabileceğini unutmayarak, İslam'la gerçek bir diyalog kurmak.'' Bildiride Katolikler ile Ortodokslar arasındaki diyalog sürecinde son yıllarda önemli gelişmeler meydana geldiğine de dikkat çekildi. 
     Bildiride, karşılıklı diyaloga karşın, inanç esasları dahil olmak üzere pek çok konuda görüş ayrılıklarının sürdüğüne de işaret edilerek, ''Birlik yolunda kararlı bir şekilde yürümeye devam ediyor olsak da, muhtelif engellerle karşılaşılmayacağını zannetmek gerçekçi olmazdı'' denildi. 
     Patrik Bartholomeos, Vatikan'daki temaslarını tamamladıktan sonra, beraberindeki heyetle TSİ 12.30'da Roma'dan ayrıldı. 
     
</TEXT>
</DOC>
