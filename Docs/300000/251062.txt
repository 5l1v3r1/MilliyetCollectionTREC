<DOC>
<DOCNO> 251062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun14.html </URL>
<DATE> 2004/06/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Talat Dünyayla bütünleşme çabasındayız... 
</HEADLINE>
<TEXT>

     KKTC Başbakanı Mehmet Ali Talat, dünya ile bütünleşme çabalarını sürdürdüklerini ifade ederek, İslam alemiyle ilişkileri geliştirmek istediklerini söyledi. 
     Dışişleri Bakanı ve Başbakan Yardımcısı Serdar Denktaş'ın resmi daveti üzerine KKTC'ye gelen İslam Ticaret ve Sanayi Odası İTSO Genel Sekreteri Akil Ahmed El Casim ile Genel Sekreter Yardımcısı Atiya Navaziş Ali, temasları çerçevesinde Başbakan Mehmet Ali Talat, Kıbrıs Türk Ticaret Odası ve Kıbrıs Türk Sanayi Odası'nı ayrı ayrı ziyaret etti. 
     Başbakan Mehmet Ali Talat, heyeti kabulünde yaptığı açıklamada, son zamanlarda ciddi bir açılım içinde olduklarını ve dünyayla bütünleşme çabalarını sürdürdüklerini belirterek, İslam alemiyle ilişkilerini geliştirmek istediklerini, bu nedenle ziyaretin önemli ve anlamlı olduğunu söyledi. 
     Talat, ''Kıbrıs Türk ekonomisinin geliştirilmesi için katkı ve desteğinizin bizim için önemi ve gereği vardır'' dedi. 
     İTSO Genel Sekreteri Akil Ahmed El Casim de, Başbakan Talat'a KKTC'de bulunmaktan duyduğu memnuniyeti ifade etti ve genel sekreteri olduğu kuruluş hakkında bilgiler verdi. 
     El Casim, Kıbrıs Türkleriyle diğer İslam ülkeleri arasındaki ticaret ve yatırım sahalarını geliştirmek, ticaret hacmini artırmak istediklerini belirterek, ''Sayın Başbakan'dan ricamız, iş ve ticaret adamlarını İslam alemiyle bütünleşmeleri, işbirliğini geliştirmeleri için teşvik etmeleridir'' diye konuştu. 
     Diğer ziyaretlerindeki açıklamalarında da, özel sektörün gelişen dünyadaki rolüne işaret eden El Casim, İTSO'nun da buna önem verdiğini, ancak hükümetleri ve devletleri de ihmal etmediğini kaydetti. El Casim, yabancı yatırımcıların teşvikini anlatan bilgilerin kendilerine de verilmesi halinde ilişkilerin daha da artacağını belirtti. 
     Devletlerarası ilişkilerden çok özel sektörün ilişkileri üzerinde durduklarını ama KKTC'nin hem devlet hem de özel sektör olarak kendini takdim olanağı bulabileceği toplantılara davetler yapacaklarını açıklayan El Casim, özelleştirme üzerinde de ağırlıkla durduklarını anlattı. 
     Akil Ahmed El Casim, İslam ülkelerinin tarım ve doğal kaynaklar açısından zengin olduğuna işaret ederek, turizmde de iyi potansiyel olduğu halde enformasyon eksikliği yüzünden insanların Avrupa'da tatili tercih ettiğini, fark ettikleri bu bilgi eksikliğini gidermeye çalıştıklarını dile getirdi. 
     Yakında İTSO'ya üye iş kadınlarının bir forum düzenleyeceğini de kaydeden El Casim, ticarette kadınların önemli rolü olduğunu da belirtti. 
     
     "REFERANDUMDAKİ PERFORMANSINIZ TAKDİRLE KARŞILANDI'' 
     Akil Ahmed El Casim, Kıbrıs Türk halkının referandumda gösterdiği performansı taktirle karşıladıklarını ifade ederek, ''Adanın yeniden birleşmesine katkınızdan dolayı sizi kutluyorum. Referandumdaki tutumunuzdan İstanbul'daki İKÖ Dışişleri Bakanları Toplantısı'nda da övgüyle bahsedildi'' diye konuştu. 
     El Casim, İTSO hakkında bilgiler verirken, İstanbul'da 1976'da yapılan İKÖ toplantısında böyle bir örgüt kurulması fikri ortaya atıldığını, daha sonra Kuveyt Ticaret ve Sanayi Odası Başkanı olarak 1977'de yine İstanbul'daki bir toplantıya katılarak konuyu görüştüklerini, odanın tüzüğünü de kendisinin hazırladığını anlattı. 
     İslam aleminde ticaret hacmini artırmak ve işbirliğini geliştirmek hedefindeki odanın merkezinin Pakistan'ın Karaçi kentinde bulunduğunu, birçok ülkenin katkısıyla büyük bir bina yapıldığını, oda genel sekreterliğini de 1994'ten beri sürdürdüğünü anlatan Akil Ahmed El Casim, Suudi Arabistan'ın son olarak odaya 2 milyon dolar bağışladığını bildirdi. 
     Odanın gelecek yıl İstanbul'da 20. kuruluş yıldönümünü kutlamak için bir toplantı düzenleyeceğini bildiren El Casim, ''Bu toplantıda cesurca kendi aramızda işbirliğini engelleyen sebepleri ortaya koymalıyız ki ilişkilerimizi geliştirebilelim. Sizler de katılabileceklerin sayısını ve isimlerini bildirin ki katılımınıza yardımcı olalım'' diye konuştu. 
     Genel Sekreter El Casim, gelecek yıl şubat ayında Bahreyn'de özel sektörü ilgilendiren bir başka toplantı da yapılacağını, mutlaka KKTC'den temsilciler görmek istediğini belirtti. 
     El Casim, bir soru üzerine İTSO'ya, İKÖ'ye üye olanların tam üye olabileceğini, KKTC'nin gözlemci üye konumunun İTSO'da da geçerli olduğunu kaydederek, ancak gözlemci üyelerin de tam üyelerle benzer haklara sahip olduğunu bildirdi. 
     KKTC Uluslararası Fuarı'na detaylı bilgi ve davet gelirse katılmayı değerlendireceklerini belirten El Casim, gelen davetleri genelge yapıp 57 üye ülkenin odalarına gönderdiklerini anlattı. 
     
     TİCARET ODASI 
     Kıbrıs Türk Ticaret Odası Başkan Ali Erel ise yıllardır ambargolar altındaki KKTC ekonomisinin açılmaya ihtiyacı olduğunu belirterek, İTSO Genel Sekreteri Akil Ahmed El Casim'in ziyaretin bu anlamda önem taşıdığını vurguladı. 
     Erel, İslam ülkeleriyle ticaret hacmini artırmak için İTO'yla birlikte çalışacaklarını söyledi. 
     
     SANAYİ ODASI 
     Kıbrıs Türk Sanayi Odası Başkan Salih Tunar da, görüşmede yaptığı konuşmada, Kıbrıs Türk halkının 24 Nisan'daki referandumda çözüm iradesini dünyaya gösterdiğini belirterek, ''Ancak Güney Kıbrıs'ın 'hayır' demesiyle birleşik Kıbrıs'ın AB'ye üye olması şansı kaçırılmıştır. Güney Kıbrıs AB üyesi olurken, Kuzey'deki belirsizlik devam etmektedir'' dedi. 
     Referandum öncesinde AB, ABD ve tüm dünyanın Kuzey Kıbrıs'a yaptığı vaatlerin tutulmasını beklediklerini kaydeden Tunar, bunun için ambargo ve izolasyonların kaldırılması gerektiğini, bunların, kalkınmanın önündeki en büyük engeller olduğunu vurguladı. 
     Tunar, İKÖ'nün İstanbul'daki toplantısında Kıbrıs Türk halkının statüsüyle ilgili kararını taktirle karşıladıklarını belirterek, atılan bu adımın daha da ileri götürülmesi ve ilişkilerin geliştirilmesi gerektiğine inandığını ifade etti. 
     
     SÜT FABRİKASINI ZİYARET 
     Konuk heyet, temasları çerçevesinde Kooperatif Süt Fabrikası'nı da ziyaret etti ve Müdür Fehim Türkay ve Sanayi Odası yetkilileri eşliğinde fabrikayı gezerek bilgi aldı. El Casim ve Ali ziyaret sırasında Koop-Süt'ün ürettiği dondurmalardan da tattı. 
     Heyet, daha sonra Dışişleri Bakanı ve Başbakan Yardımcısı Serdar Denktaş'ın onuruna verdiği yemeğe katıldı. 
     İTSO heyeti, bu gece KKTC'den ayrılacak. 
     
</TEXT>
</DOC>
