<DOC>
<DOCNO> 260213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko16.html </URL>
<DATE> 2004/08/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şener'e göre cari açıkta kaygıya gerek yok 
</HEADLINE>
<TEXT>

     Başbakan Yardımcısı Abdüllatif Şener, cari işemler açığının daha kontrollu götürülmesi ve izlenmesi gereken bir durum olduğunu, ancak açığın mevcut düzeyini önemli bir sorun olarak algılamadıklarını söyledi. 
     Abdüllatif Şener, TRT 2'de katıldığı programda ekonomik gelişmelere ilişkin soruları yanıtladı. Şener, Türkiye ekonomisinde en önemli sorun olmaya devam eden cari açık konusunda, "Şu anda bunu ekonominin içinde bulunduğu durumda, bugün itibariyle önemli bir sorun olarak algılamıyoruz. Zaten bununla ilgili elimizde iktisat politikasının önemli araçları vardır, bunu hemen başka bir noktaya çekmek mümkündür" diye konuştu. 
     İhracattaki hızlı artışa dikkat çeken Şener, TİM'in temmuz ayı ihracat verilerine göre geçen yıla oranla yüzde 34'lük bir artış olduğuna işaret etti. 
     Şener, "Diyebilirsiniz ki evet ihracat artıyor ama ithalat da artıyor. İthalattaki artış biraz daha yüksek, dolayısıyla dış ticaret açığı fazla. Buna bağlı olarak da cari işlemler açığı da biraz daha fazla görünüyor 2004 yılı için. Bu dış dengeyi ilgilendiren bir hadise, gerçekten rakamlara baktığımızda böyle bir açık var ama bu açık sadece bu yıla ait bir açık değil, daha önceki yıllarda da bu açık var" diye konuştu. 
     
     BAŞKA ÜLKELERDE DE VAR 

     "Başta ABD ve Avusturalya olmak üzere bir çok ülkede son 10 yılda yüksek cari açık yaşandığına işaret eden Şener'e, "Elbette bu ülkelerle Türkiye arasında detay tahliline ihtiyaç vardır. Ama Türkiye'de cari açık var diyerek bunu bir tehlike olarak görmek doğru değil. Eğer cari açığın varlığı bizatihi tehlike olsaydı bu ülkelerin tamamı açısından tehlike söz konusu olurdu" değerlendirmesinde bulundu. 
     Şener, açığın finansmanının önem taşıdığını belirterek şöyle dedi 
     "Cari açık dediğimiz şey bir ülkedeki dövizle ilgili daralmayı ifade ediyor. İhracatınız az ithalatınız çok ise veya döviz girişiniz az, döviz çıkışınız çok ise bir döviz ihtiyacınız var demektir. Döviz ihtiyacı varsa dövizin artması lazım, ama şimdi öyle bir şeyki bugün bile döviz sürekli düşmeye devam ediyor. Demekki bu ülkede bir döviz açığı yoktur." 
     
     "KİTAPLARDAKİNİN HEP TERSİ OLDU" 

     Şener, "Burada ekonominin temel ilkesine aykırı bir durum var. Açık varsa dövizin yükselmesi gerekmez mi" şeklindeki soruya ise Şener şu karşılığı verdi 
     "Ben kitaplarda iktisatla ilgili ne okuduysam, piyasada hep tersini gördüm. İlk başlarda ben de şaşırdım, yahu niye hep kitapların tersi oluyor diye. Dikkatle izlediğimde şunu gördüm, sadeleştirmek için bazı varsayılmar koyuyoruz, buna bağlı değerlendirmeler yaptığımız için piyasayla çelişiyoruz. Halbuki piyasaya göre varsayımlar koyarak değerlendirmeler yapsak piyasada yaşananla aynı sonuçları elde edebiliriz." Şener, cari işlemler açığının finansmanı konusunda da, "Büyük ölçüde özel sektördeki firmalar tarafından finanse ediliyor. Burada yoruma ihtiyaç duyan ocak-mayıs cari açık 8.4 milyar dolar, 2 milyar dolarlık bir kısmı net hata ve noksan. Bunun dşındaki kalemlerin nerden geldiği, nereye gittiği bellidir" dedi. 
     
     IMF İLE BAKIŞ FARKI VAR MI 

     Şener, cari açık konusunda IMF ile aralarında bakış farklılığı olup olmadığı yönündeki soruya ise şu karşılığı verdi 
     "Önce bir şeyi sorun mudur değil midir, diye sorduğunuzda, şu cevabı alırsanız. Herhangi bir veri bir konjonktür için sorun değildir, ama başka bir konjönktür için sorun oluşturabilir. Cari açıklar iyidir derseniz bu da doğru olmaz. Bu elbette daha kontrollu götürülmesi gereken izlenmesi gereken bir durumdur. Ama şuanda bunu ekonominin içinde bulunduğu durumda bir önemli sorun olarak görülüyor mu derseniz, bugün itibariyle önemli bir sorun olarak algılamıyoruz. Zaten bununla ilgili elimizde iktisat politikasının önemli araçları vardır, bunu hemen başka bir noktaya çekmek mümkündür." Şener, bu araçların ithalata sınır getirmek, döviz kurlarıyla oynamak gibi önlemler olup olmayacağına ilişkin soruya da "Bununla ilgili alıncak kararlar bellidir. 
     Kurların dışındaki araçlara müdahale edilebilir, kurlara piyasa müdahale ediyor" yanıtını verdi. 
     
     IMF İLE YOL HARİTASI 

     Şener, "2005 sonrası süreci, IMF ile stand-by anlaşması olarak düşünebilir miyiz" şeklindeki bir soruya, bunun altı aydır piyasalarda üzerinde durulan bir konu olduğunu hatırlatarak, "Ama Hükümet olarak henüz Şubat 2005 sonrasında IMF ilişkilermizi nasıl sürdüreceğimiz konusunda bir açıklama yapmadık" dedi. 
     IMF ile ilişkilerin nasıl süreceği konusunda çok fazla alternatifin bulunmadığını ifade eden Şener, "IMF ile ilişkiler tüm orta ve uzun vadeli hedefler dikkate alınmak süretiyle, ekonominin gerekleri neyi yapmamızı gerektiriyorsa onu yapacağımız şekilde ayarlanacaktır" diye konuştu. 
     
     "GİRİŞİMCİYİ TASFİYE EDECEK POLİTİKALARDAN KAÇINIRIZ" 

     Şener, enflasyonun olmadığı, piyasa dinamiklerinin ayağa kalkacağı, ekonominin üretim yeteneğinin artacağı bir ortamı yaratmanın önemine işaret ederek, bunun şartının ise ekonomiyi sürprizlerle karşı karşıya getirmemek olduğunu söyledi. Sürprizlerle karşı karşıya geldiğinde tüm piyasa dinamiklerinin yok olacağını ifade eden Şener, "Yani iktidar eğer böylesine popülist politikalar izler de ekonomide büyük bir olumsuzluk ortaya çıkarsa mıntıka temizliği yapar gibi bütün ülkenin girişimci gücü tasfiye edilir. Biz girişimci gücümüzü, rekabet ortamımızı tasfiye uğratacak politalardan yana değiliz" dedi. 

     
</TEXT>
</DOC>
