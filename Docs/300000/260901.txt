<DOC>
<DOCNO> 260901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur12.html </URL>
<DATE> 2004/08/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eski bakan dolandırıcıyı yakalattı .. 
</HEADLINE>
<TEXT>

     Sabıkalı bir kişi, eski Devlet Bakanı Mehmet Yazar'ın trafik kazısında kaybettiği kızı adına kurduğu Sema Yazar Vakfı'nı dolandırmak istedi. Eski Bakan, kendisini Kayseri Büyükşehir Belediye Başkanı Mehmet Özhaseki olarak tanıtan kişinin gönderdiği sabıkalıyı polise suçüstü yakalattı. 
     A.A muhabirinin aldığı bilgiye göre, Sema Yazar Vakfı'nı arayarak eski Devlet Bakanı Mehmet Yazar'ın kız kardeşi olan vakfın yönetim kurulu üyesi Fatma Güçlü ile görüşen bir kişi, kendisini Kayseri Büyükşehir Belediye Başkanı Mehmet Özhaseki olarak tanıtarak, lösemi hastası bir kişi için yardım istedi. 
     Hasta için 60 milyar lira para gerektiğini, bunun 50 milyar lirasını temin ettiklerini anlatan şahıs, kalan 10 milyarın da vakıftan karşılanmasını talep etti. 
     Fatma Güçlü, bunun üzerine, Ankara dışında bulunan ağabeyi Mehmet Yazar ile kendisini Özhaseki olarak tanıtan kişiyi konferans yaparak telefonla görüştürdü. 
     Görüşme sırasında Mehmet Yazar bu kişiye vakıftan 5 milyar lira yardımda bulunabileceklerini iletti. Yazar, daha sonra durumdan şüphelenerek Kayseri Büyükşehir Belediye Başkanı Özhaseki'yi aradı. Görüşmenin ardından bu kişinin dolandırıcı olduğunun belirlenmesi üzerine, Başkan Özhaseki Kayseri Emniyet Müdürlüğü'ne, Yazar'ın kız kardeşi Güçlü'de Ankara Cumhuriyet Başsavcılığı'na başvurdu. 
     Başkan Özhaseki'nin adını kullanarak vakfı tekrar arayan kişi, Fatma Güçlü ile görüşerek parayı aldırmak üzere bir kişiyi gönderdiğini söyledi. Bunun üzerine Güçlü, Çankaya İlçe Emniyet Müdürlüğü ekipleri ile irtibata geçerek, seri numaraları alınmış paraları vakfa gelen kişiye verdi. Bunun ardından polis söz konusu kişiyi suçüstü yakaladı. 
     Gözaltına alınan kişinin 8 ayrı suçtan sabıkalı Hasan K. olduğu belirlendi. Kendisini Kayseri Büyükşehir Belediye Başkanı olarak tanıtan ve kimliği tespit edilen H.K'nın yakalanması için çalışmaların sürdüğü kaydedildi. 
     
</TEXT>
</DOC>
