<DOC>
<DOCNO> 266826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun39.html </URL>
<DATE> 2004/08/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bush son anketlere göre, Kerry'nin önünde... 
</HEADLINE>
<TEXT>

     ABD'de 2 Kasım'da yapılacak başkanlık seçimine çok az bir süre kala, en çekişmeli geçmesi beklenen üç eyalette, Cumhuriyetçi Partili ABD Başkanı George Bush'un, Demokrat Parti başkan adayı John Kerry'ye karşı önde gittiği belirtildi. 
     Los Angeles Times'ın yaptırdığı son ankete göre Bush, en çekişmeli geçmesi beklenen 3 orta batı eyaleti Ohio, Wisconsin ve Missouri'de önde gidiyor. Bu üç eyalet de seçimdeki önemi dolayısıyla her iki partinin listesinin birinci sırasında yer alıyor. 
     Missouri'de Bush, Kerry'e karşı kayıtlı seçmenler arasında yüzde 46'ya yüzde 44 önde bulunuyor. Bu oran yine Bush lehine Ohio'da yüzde 49'a yüzde 44 ve Wisconsin'de yüzde 48'e yüzde 44. 
     Bir önceki seçimde Demokrat Parti başkan adayı Al Gore, Wisconsin'de 6 bin gibi çok az bir farkla kazanmıştı. Missouri ve Ohio'da ise Bush, Gore'a fark atmıştı. 
     Seçim kampanyalarına ilişkin televizyon reklamları da en fazla bu üç eyalette yer buluyor. Senatör Kerry'nin Vietnam Savaşı'nda kazandığı madalyaları hak etmediği, yalan söylediği yönünde iddiaları içeren reklamlar bu eyaletlerde yayınlandı. 
     Bush, bu tür reklamların yanlış olduğunu söylemiş, Cumhuriyetçi Parti'nin Kerry karşıtı reklamlarla ilgisi olmadığını kaydetmişti. 
     Son ankette Ohio'da Bush'un popülerlik oranı haziran ayından bu yana yüzde 47, Bush'u onaylamayanların oranı yüzde 50. Missouri ve Wisconsin eyaletlerinde ise Bush'u onaylamayanların oranı az bir farkla onaylayanların önüne geçti. 
     Ohio'da özellikle Bush'un göreve gelmesinden bu yana 230 bin iş kaybı olması dolayısıyla Bush yönetiminin ekonomik durumu idaresine karşı tatminsizlik bulunuyor. Bush yönetiminin ekonomi idaresini onaylamayanların sayısının son ankette yüzde 52 olması da buna işaret etti. 
     
</TEXT>
</DOC>
