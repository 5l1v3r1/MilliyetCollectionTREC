<DOC>
<DOCNO> 292046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy04.html </URL>
<DATE> 2004/11/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Parti bayrağı işkencesine 6 yıl hapis 
</HEADLINE>
<TEXT>

     İsmail AKDUMAN DHA 

SAMSUN'da MHP bayrağını yırttığını ileri sürerek 17 yaşındaki H.A.'yı boş binaya götüren ve sopayla dövdükleri iddia edilen 26 yaşındaki Hakan Kara ve 16 yaşındaki E.Y., işkence yapmak suçundan mahkum oldu. Kara, 6 yıl, E.Y ise 2 yıl 2 ay 20 gün hapis cezası aldı. E.Y. cezaevinde kaldığı süre dikkate alınıp tahliye edildi. 
     Zeytinlik Mahallesi'nde 2.5 ay önce meydana gelen olayda, Hakan Kara ve E.Y., iddiaya göre parti bayrağını yırttığını öğrendikleri H.A.'yı boş bir binaya götürdü. Her iki sanık burada H.'nin ellerini ve ayaklarını bağlayıp, başını suya sokarak sopayla dövdükten sonra, bayılan genci boş binada bırakıp kaçtı. 
     H.A. kendine geldikten sonra polise giderek şikayetçi olması üzerine, 2 sanık işkence yapmak suçundan tutuklandı. 1'inci Ağır Ceza Mahkemesi'nde 3 ile 8 yıl arasında hapis cezası istemiyle son kez hakim karşısına çıkan iki sanık suçsuz olduklarını tekrarladı. 
     Sanıklardan Hakan Kara, "E. ile H. kavga ediyordu. Ben de onları ayırmak için ikisine tokat attım. İşkence yapmadım'' dedi. Sanık E.Y. de Kara'nın savunmasına katılarak tahliye talebinde bulundu. Ancak duruşmada dinlenen mağdur H.A., "Sokakta Hakan abiye rastladım. Parti bayrağını sen mi yırttın ' diyerek bana tokat attı. Sonrada E.Y ile birlikte beni boş binaya soktular. Önce kafamı soğuk suya sokup çıkardılar. Sonrada ellerimi ve ayaklarımı bağlayarak sopayla dövdüler. Bana 4 saat işkence yaptılar. Fazla dayanamadım. Kendime geldiğimde ellerim ve ayaklarım çözülmüştü. İkisinden de şikayetçiyim'' dedi. 
     Mahkeme, işkence yapmak suçundan tutuklu olarak yargılanan Hakan Kaya'ya 6 yıl, E.Y.'de 2 yıl 2 ay 20 gün hapis cezası verdi. Mahkeme, yaşı küçük olan E.Y.'yi cezaevinde kaldığı süreyi de gözönüne alarak tahliye etti. 
     
</TEXT>
</DOC>
