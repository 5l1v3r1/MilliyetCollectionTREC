<DOC>
<DOCNO> 288070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy11.html </URL>
<DATE> 2004/11/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Teröristler "Siyasi suçlu" sayılmayacak... 
</HEADLINE>
<TEXT>

     TBMM Dışişleri Komisyonu, terör suçlarının ''siyasi suç'' sayılmasını önleyen, Terörizmin Önlenmesi Avrupa Sözleşmesi Tadil Protokolünün Uygun Bulunduğuna Dair Kanun Tasarısı'nı kabul etti. 
     Protokol, Tedhişçiliğin Önlenmesi Avrupa Sözleşmesi'nin ''siyasi suç, siyasi suçla bağlantılı suç ve siyasi gerekçelerle işlenen suç'' tanımını değiştiriyor. Protokol, terör örgütü suçlarının ''siyasi suç'' olarak değerlendirilerek, suçluların iadesinin engellenmesini de önlüyor. 
     Protokol, Tedhişçiliğin Önlenmesi Avrupa Sözleşmesi'nde yer alan terör suçlarının katagorilerini artırarak, ''siyasi suç'' sayılamayacak suçların listesine, Denizde Seyrüsefer Güvenliğine Karşı Yasadışı Eylemlerin Cezalandırılması Sözleşmesi'nin, Kıta Sahanlığında Kurulu Sabit Platformların Güvenliğine Karşı Yasadışı Eylemlerin Önlenmesi Protokolü, Terörist Bombalamaların Önlenmesine İlişkin Uluslararası Sözleşme, Terörizmin Finansmanının Önlenmesine Dair Uluslararası Sözleşme'nin uygulama alanındaki suçlar da kapsama dahil ediyor. Böylece adı geçen sözleşmelere ilişkin suç işleyenlerin ''siyasi suçlu'' sayılması önleniyor. 
     Ayrıca terör suçu kavramı, Sözleşme ve Protokolde sayılan suçlardan birini işlemeye teşebbüs etmek, işlenmesini düzenlemek veya başkalarını bu suçları işlemeye ya da işlenmesine azmettirmek fiillerini de kapsayacak şekilde genişletildi. 
     Bir izleme mekanizması oluşturulmasını da düzenleyen Protokol, çekincelerin ne şekilde uygulanacağını denetleyebilen bir organ kurulmasını da öngörüyor. 
     Protokol ile Sözleşme'ye eklenen ''Avrupa Konseyi'ne Üye Devletler ve Gözlemci Devletler'' ibaresi, Sözleşme'nin uygulama alanını genişletiyor. 
     Protokol'ün gerekçesinde, bundan sonra Türkiye'nin iade taleplerinin kabul edilmesinin sağlanacağı vurgulandı. 
     
     TÜTÜN 
     Komisyon, tütün ve tütün mamüllerinin vergilendirilmesi ve fiyatlandırılması, sigara ve diğer tütün mamüllerinin kullanımının önlenmesi ve tedavisi, tütün ve tütün mamüllerinin yasadışı ticaretinin önlenmesi, reklam, sponsorluk ve promosyonlar ile paket ve etiketlemeyi de içerecek şekilde ürün düzenlemesine ilişkin hükümler içeren Dünya Sağlık Örgütü Tütün Kontrolü Çerçeve Sözleşmesi'nin Onaylanmasının Uygun Bulunduğuna Dair Kanun Tasarısı'nı da kabul etti. 
     Tasarının gerekçesinde, Sözleşmenin Türkiye'de sigara ve diğer tütün mamüllerinin zararlarını önlemeye yönelik faaliyetleri kurumsallaştıracağı kaydedildi. 
     Türkiye ile Pakistan arasında sağlık alanında işbirliği yapılmasını ilişkin anlaşmanın uygun bulunduğuna dair tasarı da komisyonda benimsendi. 
     
</TEXT>
</DOC>
