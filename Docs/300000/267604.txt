<DOC>
<DOCNO> 267604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo17.html </URL>
<DATE> 2004/08/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Demirören Sonuna kadar Del Bosque'nin arkasındayız... 
</HEADLINE>
<TEXT>

     Beşiktaş Kulübü Başkanı Yıldırım Demirören, sezonun ilk 4 maçında sadece 2 puan toplayabilen futbol takımının teknik direktörü Vicente Del Bosque'ye tam destek verdi. 
     Sezon başında İspanyol teknik adamla 2 yıllık sözleşme yaptıklarını hatırlatan Demirören, ''Kendisine güvenimiz sonsuz. Sonuçlar ne olursa olsun, hocamız Del Bosque'nin sonuna kadar arkasındayız'' dedi. 
     Del Bosque'nin acımasızca eleştirildiğini savunan Demirören, ''Hocamıza yapılan eleştiriler büyük haksızlık. Kendisi en az 2 yıl daha takımımızın başında. 6. haftadaki Galatasaray maçını kaybetsek bile takımın başında olacak. Kimse felaket tellallığı yapmasın'' diye konuştu. 
     Başkan Demirören, farklı skorla yenik duruma düştükleri anda bile takıma büyük destek veren siyah-beyazlı taraftarlara teşekkür ederken, ortaya koyduğu performansla dikkat çeken genç oyuncu İbrahim Akın'ın mücadele azmini diğer oyunculara örnek gösterdi. 
     Öte yandan, başkan Demirören'in, maç sonrası yönetim kurulu üyeleriyle biraraya gelerek, durum değerlendirmesi yaptığı öğrenildi. 
     Beşiktaş Kulübü Yönetim Kurulu, haftalık olağan toplantısını 1 Eylül Çarşamba günü yapacak. 

     
</TEXT>
</DOC>
