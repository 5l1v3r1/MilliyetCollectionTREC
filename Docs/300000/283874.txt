<DOC>
<DOCNO> 283874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur35.html </URL>
<DATE> 2004/10/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hamit Bayram'ın yargılanmasına devam edildi... 
</HEADLINE>
<TEXT>

     ''Uyuşturucu ticareti yaptıkları'' gerekçesiyle yargılanan ve aralarında eski Van Milletvekili Mustafa Bayram'ın oğlu Hamit Bayram'ın da bulunduğu 4 sanığın duruşmasına Malatya'da devam edildi. 
     Malatya 3. Ağır Ceza Mahkemesi'ndeki duruşmada, tutuklu sanıklar Hamit Bayram, şoförü Şevket Özbuz ve Ali Karakuş hazır bulunurken, gıyabi tutuklu sanık Şevket Yetiş katılmadı. 
     Sanık Özbuz savunmasında, Hamit Bayram'ı tedavi olmak üzere İstanbul'a götürdüğünü, yolda Bayram'ın ve kendisinin eroin çektiğini belirterek, Malatya girişinde polis ekiplerinin aracı durdurduğunu söyledi. 
     Yapılan aramada Hamit Bayram'ın araçta eroin çekerken kullandığı şişenin bulunduğunu, üzerinde uyuşturucu çıkmadığını savunan Özbuz, şöyle konuştu 
     ''Daha sonra bizi Emniyet Müdürlüğü'ne götürüp ince aramadan geçirdiler. Ben de ve Hamit de bir şey çıkmadı. Hamit kullandığı eroini çekip bitirmişti. Üzerinde başkaca eroin yoktu. Daha sonra beni üçüncü kata aldılar. Hamit'i de aşağı kata aldılar. Ben burada Hamit'in bağırma seslerini duydum. Olay bundan ibarettir. Benim olayla ilgim bu kadardır. Diğer sanıkların arasında yapılan telefon görüşmelerinden bilgim yoktur. Ben sadece Hamit'in şoförlüğünü yaparım.'' Duruşmada, Hamit Bayram'ın yakalanması sırasında ekipte görev alan 3 başkomiser ile 2 polis memuru tanık olarak dinlendi. Emniyet görevlileri, kendilerinin sadece araç içerisinde arama yaptığını, Emniyetteki ince aramada yer almadıklarını söylediler. 
     Sanık Hamit Bayram ise geçen duruşmada olayı anlattığını öne sürerek, savunma yapmayacağını söyledi. 
     Sanık avukatları ise müvekkillerinin suçsuz olduklarını savunarak, tahliye talebinde bulundular. 
     Mahkeme heyeti verdiği kısa aradan sonra, Bayram'ın uyuşturucu bağımlısı olup olmadığına ilişkin İstanbul Adli Tıp Kurumu'ndan rapor alınması yönündeki isteğin, sanığın İstanbul Balıklırum Hastanesi'nde 2002 ve 2003 yıllarında tedavi görüp görmediğinin, varsa tedavi evraklarının mahkemeye gönderilmesini ve ardından değerlendirilmesini kararlaştırdı. 
     Mahkeme heyeti Hamit Bayram, Ali Karakuş ve Hüsnü Özbuz'un tutukluluk Şevket Yetiş'in de gıyabi tutukluluk halinin devamına karar vererek, duruşmayı erteledi. 
     İddianamede, ''Teşekkül oluşturmak suretiyle uyuşturucu madde ticareti yapmak'' suçundan sanıklar hakkında 30'ar yıl hapis cezası isteniyor. 
     
     OLAYIN GEÇMİŞİ 
     Malatya'ya eroin maddesi geleceğini ve Ali Karakuş'a teslim edileceği ihbarı alınması üzerine Emniyet Müdürlüğü Kaçakçılık ve Organize Suçlar Şube Müdürlüğü ekipleri, 7 Temmuz'da Malatya girişinde Hamit Bayram, Hüsnü Özbuz, Bülent Aydın, Hüseyin Eşme ve Ali Kemal Demirkıran'ın içerisinde bulunduğu 2 aracı durdurmuş, araç ve şahısların üzerinde arama yapmıştı. 
     Aramada, Hamit Bayram'ın üzerinde 4 gram afyon sakızı, 3 gram eroin ile aracındaki pet şişe içerisinde 125 mililitre morfin ve kokain ele geçirilmişti. Bayram'ın ifadesinde uyuşturucunun numunelik olduğunu, eroinin esas kısmını Van'da teslim edeceğini bildirmesi üzerine zanlılar Van'a götürülmüştü. Ancak, Hamit Bayram ve Hüsnü Özbuz, 10 Temmuz'da Van'daki polis merkezinden silahlı yakınları tarafından kaçırılmıştı. 
     Ardından Hamit Bayram, 17 Eylül'de Ankara'da gerçekleştirilen operasyonda yakalanmış, 23 Eylül'de Malatya'ya getirilerek, E Tipi Kapalı Cezaevi'ne konulmuştu. 
     
</TEXT>
</DOC>
