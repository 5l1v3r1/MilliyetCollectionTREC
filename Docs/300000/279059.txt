<DOC>
<DOCNO> 279059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun25.html </URL>
<DATE> 2004/10/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Papadopulos Türkiye'ye veto kararı Aralık'ta... 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Rum tarafının, Avrupa Birliği'nin AB Türkiye ile üyelik müzakereleri başlatmasına veto koyup koymamasına Aralık'ta karar vereceğini söyledi. 
     Rum basınının haberlerine göre Papadopulos, dün Finlandiya'ya giderken yaptığı açıklamada, Rum tarafının veto hakkına sahip olduğunu, ancak bunun kolay bir iş olmadığını kaydetti. 
     Rum hükümetinin bu hakkını koruduğunu ifade eden Papadopulos, ''Türkiye'den sorumluluklarını yerine getirmesini beklediklerini'' söyledi. Papadopulos, '' Kıbrıs hükümeti, bu konudaki kararını Aralık'ta verecek ve o zamana kadar Türkiye'nin AB'de müzakerelerini desteklemesinin mümkün olacağını umuyor'' diye konuştu. 
     Papadopulos, '' Kıbrıs hükümeti, gerek AB, gerek AB'nin her üyesi için sorumluluklarını yerine getirecek Avrupai bir Türkiye'nin, hem Kıbrıs, hem Türkiye'nin kendisi, hem de AB'nin çıkarına olacağını düşünüyor'' ifadesini kullandı. 
     Helsinki zirvesinden bugüne kadar Türkiye'nin, ''AB üyeliği için Kıbrıs sorununun koşul olmadığı'' görüşünde olduğunu kaydeden Rum lider, ''Biz de geçmişte 'Kıbrıs Cumhuriyeti'nin AB üyeliğinin Kıbrıs sorununun çözümüne bağlı olmaması gerektiğini savunduk ve bu argüman şimdi karşı tarafça savunuluyor'' dedi. 
     Rum uçaklarının Türkiye üzerinde serbest uçuşuyla ilgili Rum yönetiminin talebine ilişkin bir soruya ise Papadopulos, ''özgür semalar hakkını talep etmekten vazgeçmediklerini, çünkü uluslararası anlaşma bulunduğunu ve Türkiye'den buna uymasını beklediklerini'' söyledi. 
     
</TEXT>
</DOC>
