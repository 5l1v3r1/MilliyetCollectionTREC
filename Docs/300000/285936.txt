<DOC>
<DOCNO> 285936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/siyaset/axsiy01.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öcalan'dan rahatsız değiliz' 
</HEADLINE>
<TEXT>


Eski HADEP Genel Başkanı Ahmet Türk Sayın Öcalan Türkiye'de düşünceleri merak edilen bir isim 

ANKARA Milliyet 


DEP, HEP, HADEP ve DEHAP siyasi çizgisinin önde gelen isimleri, yeni parti kurmayı amaçlayan Demokratik Toplum Hareketi'ne destek verdi. Yeni partinin kurulması halinde DEHAP'ın feshedilmesi gündeme gelecek. 
DEHAP Genel Başkanı Tuncer Bakırhan, eski Genel Başkan Mehmet Abbasoğlu, ÖTP Genel Başkanı Ahmet Turan Demir'le kapatılan HEP ve HADEP eski genel başkanları Ahmet Türk, Feridun Yazar, Murat Bozlak dün ortak basın toplantısı düzenledi. 
Türk, eski DEP milletvekilleri Leyla Zana, Hatip Dicle, Orhan Doğan ve Selim Sadak'ın yeni parti kurulmasına yönelik başlattığı hereketi desteklediklerini bildiren metni okudu. Bildiride, "Bu adımın dipten gelen güçlü dalgalarla kartopu misali büyüyerek gelişeceğine inancımızı vurgulamak istiyoruz" denildi. Abdullah Öcalan'dan "sayın" diye bahseden Türk, "Düşüncelerini ortaya koymasından rahatsız değiliz. Türkiye'de ve Ortadoğu'da tanınan ve düşünceleri merak edilen bir isimdir" dedi. Etnik parti kurma niyetinde olmadıklarını belirten Türk, "Kürt sorunu çözülmeden Türkiye demokratikleşemez" diye konuştu. 




</TEXT>
</DOC>
