<DOC>
<DOCNO> 273250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/axspo03.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atmayan, kaçırmaz' 
</HEADLINE>
<TEXT>


Hagi, Hakan Şükür'e destek çıktı, "Ben bile çok penaltı kaçırdım" dedi, oyuncusunu teselli etti 


Takımdan memnun 
GALATASARAY Teknik Direktörü Hagi, futbolcuların ortaya koyduğu performanstan memnun olduğunu söyledi. Rumen teknik adam, "İlk dakikadan son ana kadar baskılı oynadık. Pres yaptık, birçok şans yakaladık. Son 20 dakikada biraz daha dikkatli olsak, direkt kaleye gitmeyi denesek galibiyete ulaşabilirdik. Yine de çok iyi bir derbi yaşadık. Herkes beni tebrik ediyor. Bunu anlamadım. Çünkü kazanmadık ki" ifadelerini kullandı. 

'Antep'te hatalıydım' 
HAGİ, Hakan'ın kaçırdığı penaltı için ise, "Futbolda böyle şeyler olur. Penaltıyı ancak atmayanlar kaçırmaz. Bende futbolculuk hayatımda çok penaltı kaçırdım" yorumunu yaptı. Soyunma odasında da Hakan'ı teselli etti. Rumen teknik adam, "Sonuç, kazanç mı, yoksa kayıp mı " sorusuna, "Bu sene sonunda belli olacak. Ancak biz burada değil, Gaziantepspor maçında puan kaybettik. Orada da ben hata yaptım" diye konuştu. 

Hakan seferberliği 

RAŞİT ALTUN 

Teselli ettiler 
GALATASARAYLI futbolcular, Ali Güneş'in, Necati'yi düşürmesiyle kazanılan penaltıyı değerlendirememenin üzüntüsünü yaşayan Hakan Şükür'ün moralini yükseltmek için yoğun uğraş verildi. Hagi'nin yanı sıra tüm takım arkadaşları, usta golcüyü teselli etmeye çalıştı. Milli takımdaki tartışmalarla da sıkıntılı günler geçiren Hakan, arkadaşlarının desteğiyle biraz olsun moral buldu. 

'Attıklarına saydık' 
HAKAN Şükür, "Tüm Galatasaray camiasından ve arkadaşlarımdan özür diliyorum" dedi. Penaltıyı yaptıran Necati "Hakan ağabeyin canı sağolsun" diyerek, tecrübeli golcünün üzüntüsünü hafifletti. Hakan Ünsal ise "Hiç önemli değil. Biz onun attıklarına sayıyoruz" diye konuştu. İkinci Başkan Ergun Gürsoy da, "Hakan on penaltı da kaçırsa değeri değişmez" açıklamasını yaptı. 


</TEXT>
</DOC>
