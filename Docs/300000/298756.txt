<DOC>
<DOCNO> 298756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo24.html </URL>
<DATE> 2004/12/18/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Nevzat Demir "Beşiktaşlı olmak zaman ister" 
</HEADLINE>
<TEXT>

     Beşiktaş Kongre Üyesi ve eski başkan adayı Nevzat Demir, Beşiktaşlı olmanın ve Beşiktaş Kültürü'nü edinmenin zaman istediğini söyledi. 
     Beşiktaş Kulübü çalışanlarından Şeref Yılmaz'ın oğlu İlker Yılmaz ile Yelda Çağlar'ın nikahında, Beşiktaş Divan Kurulu Başkanı Şeref Nasır ile birlikte nikah şahitliği yapan Demir, tören sonrasında basın mensuplarına açıklamalarda bulundu. 
     Demir, sezon başında Beşiktaş yönetiminin çok hızlı hareket ettiğini belirterek, ''O günlere bakıldığında Beşiktaş'ın bu durumlara geleceği, kimsenin aklından geçmezdi. Umarım yönetim bunun hesabını yapmıştır'' dedi. 
     Bir basın mensubunun, ''Bundan sonra ne olacak '' şeklindeki sorusu üzerine Nevzat Demir, Beşiktaşlı olmanın, Beşiktaş Kültürü edinmenin ve Beşiktaşlı olma yükümlülüğünün zaman istediğini ifade ederek, ''Yönetimin devam etmesinin gerektiğini düşünüyorum'' diye konuştu. 
     
     NASIR ''KAOS YOK'' 
     Törende açıklama yapan Beşiktaş Divan Kurulu Başkanı Şeref Nasır ise kulüpte herhangi bir kaos durumunun olmadığını ifade etti. 
     İstifa eden yönetim kurulu üyelerinin, uyum sağlayamadıklarını ileri sürerek böyle bir karar aldıklarını belirten Nasır, ''Konuyla ilgili, yurt dışında bulunan başkan Yıldırım Demirören ile görüştüm. Başkan bana üzüntülerini belirtti'' dedi. 
     Şeref Nasır, istifa kararı aldığını belirten Yahya Kemal Gencer'in ise ayrılacağını düşünmediğini kaydederek, ''İçerde bir huzursuzluk varsa bunu aramızda çözmeliydik. Arkadaşlarımızın istifa müessesesini işetmelerini yadırgıyorum'' diye konuştu. 
     Nasır son olarak, yönetim kurulunun, bundan sonra istifa edenlerin yerine geçecek yedek üyelerle görevine devam edeceğini belirterek, ''İstifa eden yönetim kurulu üyelerinin de 20 Aralık Pazartesi günü yapılacak olağan toplantıya kadar iyice düşünmelerini ve tekrar geri dönmelerini istiyorum'' diyerek sözlerini tamamladı. 
     
     ÜRÜNSAK ''İSTİFA ETMEYİ DÜŞÜNMÜYORUM'' 
     Beşiktaş Sponsorluklar Komitesi Başkanı İbrahim Murat Ürünsak, kendisinin de istifa ettiği yolundaki haberlerin gerçeği yansıtmadığını bildirdi. 
     Beşiktaş'ın resmi internet sitesi, ''www.besiktasjk.com.tr''da yer alan açıklamasında Ürünsak, şunları söyledi 
     ''Sayın Yıldırım Demirören başkanlığındaki Beşiktaş'ımıza hizmet etmekten gurur duyuyorum. Beşiktaş'a hizmet etmek benim için hayatımın en onurlu görevidir. Görevimden istifa etmeyi kesinlikle düşünmüyorum.'' 
     
</TEXT>
</DOC>
