<DOC>
<DOCNO> 286548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/magazin/amag.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen'in ilki Sibel'in 'sonu' 
</HEADLINE>
<TEXT>


Sibel Can, son albümüne Sezen Aksu'nun henüz 16 yaşındayken yazdığı 'ilk bestesi'ni de aldı 

MAGAZİN SERVİSİ 

Başrolünü oynadığı 'Berivan' dizisi bitince albüm çalışmasını artıran Sibel Can, repertuvar hazırlıklarını tamamladı. Can, ocakta piyasaya çıkarmayı planladığı albümünde, eserleri kapışılan 2 rakibi ve dev bestecisini de buluşturdu. Can, müzik dünyasının besteleri en pahalı isimleri Sezen Aksu ve Nazan Öncel'den ikişer eser aldı. 

'Duyan inanmaz' 
Can, albümünü şöyle anlattı 
"Nazan Öncel'den 'Limoni' ve 'Yalnızlar Treni'ni aldım. Albümün çıkış şarkısı 'Yalnızlar Treni' olacak ve 2005'e damgasını vuracak. Sezen Aksu'dan aldığım bestelerin adını çalınmaması için şimdilik açıklamıyoruz, ama şunu söyleyebilirim şarkılardan biri ilk bestesi. Sezen Aksu'nun 16 yaşında yaptığı bir Türk Sanat Müziği eseri. Mükemmel bir şarkı olmuş. Şarkıyı duyan 16 yaşında bir kızın yazdığına inanamaz. Şarkıyı, ilk kez ben okuyacağım. Aksu, en iyi benim okuyacağımı düşünüyor." 
Fazla kilolarından kurtulmak için 6 aydır diyet uyguladığını ve ancak 5.5 kilo zayıflayabildiğini söyleyen Can, bu durumu da tansiyon sorunu nedeniyle kullandığı ilaçlara bağladı. 


</TEXT>
</DOC>
