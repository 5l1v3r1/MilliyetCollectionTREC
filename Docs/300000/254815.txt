<DOC>
<DOCNO> 254815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy15.html </URL>
<DATE> 2004/07/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kapusuz "İade gerekçesi Cumhurbaşkanı'nın kişisel yorumu" 
</HEADLINE>
<TEXT>

     AK Parti Grup Başkanvekili Salih Kapusuz, Cumhurbaşkanı Ahmet Necdet Sezer'in, İl Özel İdareleri Yasası'nı bir kez daha görüşülmek üzere TBMM'ye geri göndermesi konusunda ''İade gerekçesini, Cumhurbaşkanı'nın felsefi değerlendirmesi ve kişisel yorumu olarak gördüm'' dedi. 
     TBMM'de gazetecilerle sohbet eden Kapusuz, konuyla ilgili soruları yanıtlarken, Cumhurbaşkanı Sezer'in kanunları iade yetkisini kullandığını belirterek, iade gerekçelerinin, ''kendi amaçları, siyasi partilerin kamuoyuna deklare ettiği görüşler ve toplumun beklentileriyle buluşmadığını'' söyledi. 
     Kanunun iadesini, ''Cumhurbaşkanı'nın kişisel yorumu gibi gördüğünü'' kaydeden Kapusuz, TBMM ve ülkeyi yöneten iktidar olarak konuyu enine boyuna tartıştıklarını, parti programı ve Hükümet programındaki hususları yasaya taşıdıklarını belirtti. Konunun yıllardan beri tartışıldığını, merkezdeki bazı yetkilerin yerel birimlere aktarılmasının artık ertelenemez olduğunu düşündüklerinden hareketle yasal düzenleme yaptıklarını ifade eden Kapusuz, Cumhurbaşkanı'nın iadesinin değerlendirileceğini vurguladı. Kapusuz, yasanın hemen geri gönderilmesi yerine, iade edilen diğer bazı yasalarla birlikte bir paket halinde gönderilmesinin mümkün olabileceğini bildirdi. 
     Kapusuz, Anayasa'ya aykırılığı gerekçesiyle ilgili olarak, yasal düzenleme yapılırken yürürlükteki Anayasa hükümlerinin göz önünde bulundurulduğunu belirterek, ''Bizce, yasanın Anayasa'ya aykırılığı söz konusu değil'' dedi. 
     
     ''KENDİ İÇİNDE TEZAT OLUŞTURUYOR'' 
     Cumhurbaşkanı'nın iade gerekçesinde eğitimden söz edildiğini hatırlatan Kapusuz, şu görüşleri dile getirdi 
     ''Müfredat ve denetim, merkezi yönetimde. Sadece taşrada, eğitimin altyapısında yapılacak hizmetler konusunda yetki devri öngörülüyor. Bunun tekil devlet ve Anayasa'nın maddeleri ile tezat hiçbir yönü olmadığını düşünüyoruz. Müfredat dışında bir eğitim yapılabilir mi Bunu kim yapacak, Milli Eğitim Bakanlığı'na bağlı öğretmenler yapacak. Özel idareler ve belediyeler ise okul yapımı, altyapısı, ihtiyaçlarının karşılanmasını sağlayacak. Bunun ne zararı var İlla da Hakkari'de bir okulun ihalesinin buradan Milli Eğitim Bakanlığı tarafından yapılması ve bunun buradan planlaması mecburiyeti olduğu kanaatini taşımıyoruz.'' Kapusuz, bir soru üzerine yasayı iade gerekçelerini okuduğunu ama ''çok fazla bir şey anlamadığını'' ifade ederek ''Bir felsefi değerlendirme ve kişisel yorum olarak gördüm'' dedi. 
     Yasanın hem Kamu Yönetimi ile bağlantı kurulması hem de bu kanun henüz TBMM'den çıkmadığı için böyle bir düzenleme yapılamayacağının belirtilmesinin kendi içinde tezat oluşturduğunu savunan Kapusuz, ''Cumhurbaşkanı'nın yetkisini elinden almıyoruz. Yasama var, Meclis var. İade gerekçelerine bakılacak ve karar verilecek'' diye konuştu. 
     
</TEXT>
</DOC>
