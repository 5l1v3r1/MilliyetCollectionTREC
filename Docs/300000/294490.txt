<DOC>
<DOCNO> 294490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo01.html </URL>
<DATE> 2004/12/03/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Ata sporumuz güreş, yeniden milli spora dönüştürülecek 
</HEADLINE>
<TEXT>

     Güreş Federasyonu Başkan Adayı Recai Ustaoğlu, Türk güreşinin çeşitli sorunları bulunduğunu belirterek, ''Güreşi, yeni bir atılımla ata sporundan, milli sporumuza dönüştürmek zorundayız'' dedi. 
     Eresin Topkapı Otel'de basın toplantısı düzenleyen Ustaoğlu, futboldan sonra en çok ilgi çeken spor dalı olan güreşin hala özerkleşemediğini ifade ederek, ''Güreşte yeni bir heyecana, birlik ve beraberliğe ihtiyaç var. Güreşin sorunlarını çözecek ve geleceğe taşıyacak iradeye ve vizyona sahibiz. Güreşte altın dönem hedefliyoruz'' diye konuştu. 
     Güreşi hak ettiği yere çıkarmak için tüm güçleriyle çalışacaklarını kaydeden Recai Ustaoğlu, bu spor dalına yararlı olacak herkesi, aynı çatı altında bulunmaya, birlik ve beraberlik içinde hareket etmeye çağırdı. 
     Toplantıya, Ustaoğlu lehine adaylıktan çekilen eski dünya şampiyonu güreşçi Ercan Yıldız, milli güreşçiler Hamza Yerlikaya ve Şeref Eroğlu'nun yanı sıra eski şampiyon güreşçiler ve camiadan çok sayıda davetli katıldı. 
     
</TEXT>
</DOC>
