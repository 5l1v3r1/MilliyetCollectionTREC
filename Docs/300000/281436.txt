<DOC>
<DOCNO> 281436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yasam/ayas.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kansere 'güdümlü füze' 
</HEADLINE>
<TEXT>


Radyasyonla işaretlenen kanserli hücreyi bulup yok eden yeni tedavi yöntemi, lenf kanserini sadece durdurmuyor, yüzde 30 'tam yanıt alıyor'. Bu yöntem, artık Türkiye'de de uygulanıyor 

Kanserle savaş Ayşegül Aydoğan 

Sık görülen kanserler arasında beşinci sırada yer alan vücuttaki lenf sisteminin kanseri lenfoma, tedavisi zor türlerden biri olarak biliniyor. 
Radyoimmunoterapi, ilacın radyoaktif maddeyle işaretlenerek enjeksiyon yoluyla hastaya verilip kanserli hücreyi bulup yok edebilen bir tedavi yöntemi olarak tanımlanıyor. Sadece kanser hücresini hedefleyen ve içerdiği radyasyonu tümör hücrelerine taşıyan yöntem, mevcut tedavilerin kan yoluyla ulaşmakta zorlandığı yerlerdeki kanser hücrelerinde de etkili oluyor. Mayo Clinic'te 8 yıldır bu tedavi yöntemini araştıran ve ilk uygulayıcılarından Prof. Dr. Thomas E. Witzig ve Prof. Dr. Gregory A. Wiseman, Schering Alman İlaç firması tarafından Türkiye'de kullanıma sunulan yöntemin, lenfomanın en sık görülen 'Non - Hodgkin Lenfoma NHL ' türünde yeni bir dönem başlattığını söyledi. 
Türk hekimlerine tanıttıkları yöntemin meme ve bağırsak kanserleri gibi diğer türlerde de denendiğini anlatan ABD'li profesörler, radyoimmunoterapinin ABD'de kemoterapi, kemik iliği nakli ve kök hücre tedavisiyle kombine etme çalışmalarının başladığını da belirtti. Prof. Witzig, "Yöntemin başarısı özellikle kemoterapi görüp tekrarlayan NHL hastalarında, kemoterapiyle yüzde 56'lık bir başarı elde edilirken radyoimmunoterapide yüzde 80'e çıkıyor" dedi. 

Tümörlere 'çapraz ateş' 
"Lenfoma hücreleri, genetik olarak radyasyona hassas hücrelerdir. Diğer kanser tedavilerinde olduğu gibi radyoimmunoterapinin etkinliği ne kadar erken başlanırsa o kadar yüksek. Radyoimmunoterapi yöntemiyle tedavi edilen hastaların yaklaşık yüzde 20'sinin tamamen iyileştiği, yaşam süresinin 5 yılın üzerinde olduğu saptandı" bilgisini veren ABD'li iki uzmanla, yeni tedavi yöntemini konuştuk 

Radyoimmunoterapi nedir 
Tedavide kullanılan etken maddenin, nükleer tıp laboratuvarında bir radyoaktif maddeyle birleştirilerek hastaya enjeksiyon yoluyla uygulanması yöntemi. Adeta bir güdümlü füze gibi vücuttaki kanserli hücreleri bulup radyasyonun da etkisiyle kanser hücrelerini çapraz ateşe tutarak öldürme yeteneğine sahip. Bu özelliği nedeniyle daha önce uygulanan tedavi yöntemlerinden farklıdır. 

Nasıl uygulanır 
Etken maddeyle radyoaktif madde 30 dakika gibi kısa bir sürede birleştirildikten sonra, 10 dakika süreyle hastaya damar yoluyla veriliyor. 

Bir 'atım' yetiyor 
Radyoimmunoterapi kaç kez uygulanır 
Uzun süreli bir tedavi olan kemoterapiye karşılık radyoimmunoterapi, sadece bir kez uygulanmakta. 

Tedavinin etkinliği nedir 
Mevcut tedavi seçeneklerinden biri olan çıplak monoklonal antikor ile radyoimmunopterapinin karşılaştırıldığı klinik çalışma sonuçlarına göre, hastaların yüzde 80'i radyoimmunoterapiye cevap verirken diğer tedaviye cevap verenlerin oranı yüzde 56'da kaldı. Lenfoma henüz tamamen tedavi edilebilen bir hastalık değil. Ancak, hastalığın belirti ve bulgularının tamamen ortadan kalkması anlamına gelen "tedaviye tam yanıt oranı" nın yüksek olması, kişinin yaşamını hastalıksız sürdürmesi ve yaşam kalitesini artırması açısından oldukça önemlidir. Tedaviye tam yanıt oranları açısından yapılan bir klinik araştırmada, hastaların yüzde 30'u radyoimmunoterapiye tam yanıt iyileşme verirken, bu oran diğer tedavi seçeneğinde yüzde 16'da kaldı. 

Yan etkisi yok gibi 
Radyoimmunoterapinin yan etkileri var mı 
Kemoterapinin bildik yan etkilerinden olan ve hastaların yaşam kalitesini doğrudan etkileyen saç dökülmesi, önlenemeyen şiddetli kusmalar gibi yan etkiler bu tedavi yönteminde görülmez. Normal doku ve organların radyasyona maruziyetleri minimal düzeydedir. Uygulanan radyasyon en fazla kanser hücresi tarafından tutulur. Radyoimmunoterapinin temel yan etkisi, kan hücrelerindeki geçici azalmadır. 
Radyoimmunoterapiyle verilen radyasyonun hasta yakınlarına zararı var mı 
Hayır. Hasta yakınlarının maruz kaldığı radyasyon, Avrupa Birliği'nin belirlediği sınırlar içerindedir ve kişilerde zararlı etkilere yol açmaz. Radyoimmunoterapide, radyoaktif madde olarak saf beta ışını içeren radyoizotop kullanıldığı için hastaların kurşun kaplı odalarda izole tutulması, hasta yakınlarının hastayla temasının engellenmesi, hasta atıklarının özel yöntemlerle toplanması ve hastanın uzun süre hastanede kalması bu tedavide söz konusu değildir. Radyoimmunoterapide kullanılan beta ışınının özelliğinden dolayı hastalara ayakta tedavi olanağı sağlar. Böylece hastaların hastaneye yatırılma zorunluluğu ortadan kalkar. 
Radyoimmunoterapiyi mevcut tedavilerden ayıran özellikler nelerdir 
Radyoimmunoterapi, spesifik olarak tümör hücrelerini hedefler ve içerdiği radyasyonu tümör hücrelerine taşır. Çapraz ateş etkisiyle sadece bağlandığı kanser hücrelerine değil mevcut tedavilerin kan yoluyla ulaşmakta zorlandıkları yerlerdeki kanser hücrelerini de ulaşır. 

Non Hodgkin Lenfoma nedir 

Non Hodgkin Lenfoma NHL , dünyada sayısı en fazla artan ancak buna rağmen en az bilinen kanser türü lenfomanın en sık rastlanan türüdür. Non Hodgkin Lenfoma, vücuttaki lenf sisteminin bir kanseridir. NHL meme, prostat, akciğer ve kolon kanserinden sonra en sık rastlanan beşinci kanser türüdür. Erkeklerde daha sık görülen NHL, genellikle 40-50 yaşlarından sonra ortaya çıkar. Hastalık genelde belirti göstermez. En sık rastlanan semptomlar ise ateş, gece terlemesi ve kilo kaybıdır. Hasta, genellikle kendisinde hastalığı fark edemez. Bu yüzden NHL doktor tarafından erken evrede teşhis edilemez. Avrupa'da yaklaşık 230 bin NHL hastası bulunduğu tahmin edilmektedir. Yıllık 70 bin civarında yeni hastaya tanı konmaktadır. 

Avrupa'yla aynı anda Türkiye'de 

Schering Alman İlaç Onkoloji Ürün Müdürü Dr. Bülent Öztürk, Non Hodgkin Lenfoma tedavisinde yenilikçi bir yöntem olan radyoimmunoterapiyi Avrupa ülkeleriyle eşzamanlı olarak Türkiye'de de kullanıma sunduklarını söyledi. 3 gün önce gerçekleştirilen bir toplantıyla Türk hekimlerine tanıtılan ürünün eczanelerde satılmayacağını, hastanelerin ilacı satın alarak hastaya uygulayacaklarını belirten Öztürk, hematolog veya onkolog tarafından tanı konulan hastalara radyoimmunoterapi, nükleer tıp uzmanının katkılarıyla uygulanacağı bilgisini verdi. 


</TEXT>
</DOC>
