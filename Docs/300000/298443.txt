<DOC>
<DOCNO> 298443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun10.html </URL>
<DATE> 2004/12/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ve dünyada bir ilk Tütün yasaklandı... 
</HEADLINE>
<TEXT>

     Himalayalar'daki Butan Krallığı, tütün satışını tamamen yasaklayan ilk ülke oldu. 
     Butan'ın Yeni Delhi Büyükelçiliği sözcüsü Lily Vangçuk, bugünden itibaren Butan'da tütün içilmesinin ve satılmasının tamamen yasaklandığını, yasağın amacının halk sağlığı, çevre ve kültürün korunması olduğunu söyledi. 
     Alışkanlıklarından vazgeçemeyen Butanlı tiryakiler, artık yüzde 100 oranında vergi ödeyerek ülke dışından getirdikleri sigarayı yalnızca evlerinde içebilecek. 
     Yasağı delerek tütün ticareti yapmaya kalkışanlar ise para cezasına çarptırılacak. Tekrarlanan ihlaller, girişimcilerin ticari lisanslarının elinden alınmasına yol açabilecek. 
     Butan meclisi, tütün ticaretini yasaklayan yasa tasarısını geçen Temmuz ayında kabul etmiş, Sanayi ve Ticaret Bakanlığı ülkenin büyük bölümünde yazdan bu yana uygulanan yasanın 17 Aralık'tan sonra başkent Timpu'da da geçerli olacağını bildirmişti. 
     Kültürünü dış etkilerden korumak için turizme de sınırlama getiren, aynı nedenden dolayı 1999 yılına kadar televizyonun yasak olduğu Butan Krallığı'nda 734 bin kişi yaşıyor. Hindistan ile Çin arasında sıkışıp kalmış ülkenin nüfusu budist. 
     
</TEXT>
</DOC>
