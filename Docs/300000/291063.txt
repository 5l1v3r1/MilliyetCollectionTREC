<DOC>
<DOCNO> 291063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun45.html </URL>
<DATE> 2004/11/22/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
İran, National Geographic dergisinin satışını yasakladı 
</HEADLINE>
<TEXT>

     İran, ABD'de yayınlanan National Geographic dergisinin satışını ve bu dergide çalışan gazetecilerin İran'a girişini yasakladı. 
     İRNA'nın haberine göre, İslami İrşad ve Kültür Bakanlığı Yabancı Basın Bölümü Genel Müdürü Muhammed Hüseyin Hoşvagt, National Geographic dergisinin yayınladığı atlasta İran Körfezi'nin adını değiştirerek Arap Körfezi olarak yazması üzerine bu kararı aldıklarını söyledi. 
     Derginin satışını yasakladıklarını ve National Geographic Enstitüsü gazetecilerinin İran'a girmesi için vize vermeyeceklerini belirten Hoşvagt, enstitünün bu ''büyük hatasını'' derhal düzeltmesini umduklarını kaydetti. 
     İran Hükümet Sözcüsü Abdullah Ramazanzade de ''hükümetin, İran Körfezi'nin tarihi kimliğini her zaman savunacağını ve tarihi yerler için yeni isimler icat etmenin hiçkimsenin sorununu hiçbir zaman çözmeyeceğini'' belirtti. 
     Hükümetin bu konuda gerekli uyarıları yaptığını ve konuyu yasal yollardan takip edeceklerini söyleyen Ramazanzade, ''İran halkı her zaman kimliğini savunmuştur ve hükümet halkımızın haklarını savunmaktan kaçınmayacaktır'' dedi. 
     İranlı bir grup gazeteci, siyasetçi ve bilim adamı da derginin İran Körfezi'nin adını değiştirmesini kınayan bir açıklama yaptılar. 
     
</TEXT>
</DOC>
