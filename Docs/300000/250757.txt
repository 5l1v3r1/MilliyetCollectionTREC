<DOC>
<DOCNO> 250757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/spor/axspo01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa'nın aptallarıyız' 
</HEADLINE>
<TEXT>



Almanya ayaklandı 
AVRUPA Futbol Şampiyonası'na erken veda eden Almanya'ya ülke basını ağır eleştiriler getirdi. Panzerler, gazetelerin birinci sayfasında manşetleri süsledi. Bild gazetesi, "Biz Avrupa'nın aptallarıyız" başlığıyla milli takımın Çek Cumhuriyeti karşısındaki yenilgisine yer verirken, B.Z ve Berliner Kurier gazeteleri de haberi "Bitti" başlığı ile sundular. 

Völler istifa etti 
BERLİNER Morgenpost gazetesi ise eski ünlü futbolcu Günter Netzer'in "Alman futbolu yeterli değildi" biçimindeki sözlerini manşete taşıdı. Hamburg kentinde olay çıkartan yaklaşık 24 taraftar da geçici süre gözaltına alındı. Teknik Direktör Rudi Völler ise dün istifasını açıkladı ve "Benim kredim kalmadı. Artık başkası gelmeli" diye konuştu. 

EURO 2004 NOTLARI 

Hırvatlar'ın başı dertte 
AVRUPA Futbol Birliği UEFA, Hırvatistan'a, taraftarlarının "ırkçı" davranışları yüzünden ağır ceza verileceğini açıkladı. UEFA Sözcüsü William Gaillard, Hırvatistan'ın oynadığı karşılaşmalarda, taraftarlarının "Beyaz Güç" hareketini temsil eden ırkçı pankartlar açtığının tesbit edildiğini, ayrıca siyahi oyunculara yönelik çirkin tezahüratlarda bulunulduğunu saptadıklarını söyledi. 

Çekler favori 
TURNUVANIN başında sürpriz ekip olarak gösterilen ancak oynadığı üç maçı da kazanarak dikkatleri üzerinde toplayan Çek Cumhuriyeti artık EURO 2004'ün favorisi olarak gösteriliyor. Almanya karşısında yedeklerden kurulu bir takımla mücadele etmesine karşın maçı kazanmasını bilen Çekler, EURO 96'daki başarısını tekrarlamanın hesaplarıın yapıyor. 

Yumurtalı karşılama 
İTALYA Milli Takımı önceki gece indiği Milano havalimanında kötü bir sürprizle karşılaştı. Başarısızlığın faturasını Teknik Direktör Giovanni Trapattoni başta olmak üzere bütün takıma kesen İtalyan taraftarlar, milli futbolcuları yumurta yağmuruna tuttu. Polislerin yoğun güvenlik önlemleri sayesinde hiçbir futbolcu ve antrenör yumurta saldırısından etkilenmedi. Trapattoni için istifa kampanyası başlatıldı. 

Komşu'nun zor sınavı 
PORTEKİZ'DE büyük bir sürpriz yaparak çeyrek final vizesi alan Yunanistan, Fransa karşısına şanssızlığını yenmek için çıkacak. Güçlü rakibi ile bugüne kadar altı kez karşılaşan ve hiç galibiyet alamayan Yunanistan, bu maçı kazanması halinde tarihinde ikinci kez yarı final oynayacak. Yunanistan en son 1980 yılında ilk dört arasına adını yazdırmıştı. 

Pierre'den uyarı geldi 
AVRUPA Şampiyonası'nda zor da olsa grubundan çıkan Hollanda Milli Takımı'nda moraller yerine geldi. Portakallar'da, Pierre van Hooijdonk dün önemli açıklamalar yaptı. Tecrübeli futbolcu "Grupta ne kadar zorlandığımızı herkes gördü. Artık ayağımız yere sağlam basmalı. Bu fırsatı kaçırmamalıyız. İsveç maçı hata kabul etmez" diye konuştu. 




</TEXT>
</DOC>
