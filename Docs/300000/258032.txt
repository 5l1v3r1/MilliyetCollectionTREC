<DOC>
<DOCNO> 258032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/soneko06.html </URL>
<DATE> 2004/07/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yoksul bir tarım işçisiydi, trilyoner oldu... 
</HEADLINE>
<TEXT>

     Tarım işçiliği yapan yoksul bir ailenin ilkokulu bitirinceye kadar okutabildiği Ali Doğan, hayat mücadelesinden yılmayıp birçok iş kolunda çalıştı ve sonunda ''muradına ererek'' trilyonlarca liralık servetin sahibi oldu. 
     Kahramanmaraş'ın Türkoğlu İlçesi'ne bağlı Özbek Köyü'nde, çocukluğu çobanlık yaparak geçen, daha sonra yıllarca, sezonda göç ederek pamuk tarlasında çapa ve toplama işçisi olarak çalışan Ali Doğan 58 , artık başarıyı yakalamanın huzurunu yaşıyor. 
     İşadamı Ali Doğan, AA muhabirine, mücadele öyküsünü anlatırken, geçmişini hiçbir zaman unutmadığını belirterek, şunları söyledi 
     ''Çocukluğumda çobanlık ve tarım işçiliği yaparken hayalim okuyup, ünlü bir işadamı olmaktı. Ancak, maddi imkansızlıklar nedeniyle ailem beni okula gönderemedi. Ben de iş hayatına girmeye karar verdim. 
     Ancak, köyümden ayrıldığımda daha çocuk denilecek yaştaydım ve kuruş sermayem yoktu. Gaziantep'e yerleştim ve karpuz alıp satmaya başladım. Biriktirdiğim parayı çarçur etmedim. Sermaye yaptım. Tüccarlığa başladım. Pamuk alıp sattım. Ardından Ben neden çırçır fabrikası kuramayayım diye düşünüp bu hayalimi gerçekleştirdim. Bu kez fabrikada elde ettiğim çiğitten yağ çıkarıp sanayiciliğe başladım. Yağ fabrikası kurdum.'' 1980 yılına kadar işlerinin iyi gittiğini ifade eden Ali Doğan, ''Ancak, o dönemde Türkiye'de yaşanan kaos ortamı beni yerle bir etti. Evim kundaklandı, 5 aylık oğlumu bile kundaklanan evimden bahçedeki brandaya atarak kurtardım. Artık, burada yaşayamayacağımı anlayınca ayrılmaya karar verdim'' dedi. 
     
     YENİDEN MÜCADELE 
     Ali Doğan, yeniden mücadeleye başlamak için ''hayallerimi gerçekleştirdiğim kent'' dediği Mersin'i uygun bulduğunu ve göç edip küçük bir büro tuttuğunu belirterek, konuşmasını şöyle sürdürdü 
     ''Zirai ilaç bayiliğinden emlak komisyonculuğuna kadar çok sayıda işte çalıştım. Dürüstlüğümle güven kazandım. Emlakçılıktan inşaat sektörüne geçiş yaptım. İşlerimi yeniden yoluna koyup, öncekinden daha iyi servete sahip oldum.'' ALDO İnşaat-Turizm Şirketi'ni kuran Ali Doğan, okuyamadığı için biri erkek 3 çocuğu için tüm fedakarlıklara katlandığını ve onları en iyi üniversitelere gönderdiğini vurgulayarak, ''Aç-susuz, sefil kaldığım dönemler oldu. Ancak, yılmadım. Deyim yerindeyse taşın suyunu sıkmaya azmettim ve başardım. Şimdi çok şükür param var, ancak, yine de okumuş olmayı isterdim'' diye konuştu. 
     Mersin'in turizm potansiyelini dikkate alarak otel işletmeciliğine de soyunan ve otomotivden inşaata kadar birçok sektörde hizmet veren Ali Doğan, dürüstlükten ödün vermeyen, haram yemeyen ve yedirtmeyenin kısa vadede olmasa da mutlaka çalışmasının mükafatını alacağına inandığını sözlerine ekledi. 
     
</TEXT>
</DOC>
