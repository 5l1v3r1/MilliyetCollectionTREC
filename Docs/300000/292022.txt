<DOC>
<DOCNO> 292022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko21.html </URL>
<DATE> 2004/11/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tesco - Kipa birleşmesi... "Birleşme sürecinde iyi bir başarı yakaladık 
</HEADLINE>
<TEXT>

     Tesco-Kipa İcra Kurulu Başkanı Steve Hammett, Tesco ile Kipa'nın birleşme sürecinde beklediklerinden daha iyi bir başarı yakaladıklarını söyledi. 
     Hammet, 2004 yılının çok iyi geçtiğini ifade etti. 
     Bir şirket satın alındığında iyileşme döneminin 1-2 yıl sürebildiğine dikkat çeken Hammett, ''Birleşme sürecinde beklediğimizden çok daha iyi bir başarı yakaladık. Bu süreçte herhangi bir sorun yaşanmadı. 9 aylık dönemde 5 trilyon liralık bir kar var. Rakamlar da sürecin iyi işlediğini gösteriyor'' dedi. 
     Hammett, gelecek dönemde Ege Bölgesi'nde bir ya da iki mağaza daha açmayı planladıklarını ve fiyatlarının ''rakiplere göre daha ucuz olması'' için yatırım yapmaya devam edeceklerini dile getirdi. 
     AB'ye üyelik sürecinde Türkiye'nin yabancı yatırımcılardan daha fazla ilgi gördüğünü kaydeden Hammett, ''Türkiye'de bir yıllık firmayız. Henüz yatırım için bize danışan olmadı. Ancak, önümüzdeki dönemde hepimiz daha fazla yabancı yatırımcı göreceğiz'' dedi. 
     Diğer ülkelerdeki Tesco mağazalarıyla iletişim kurma sürecinin daha kolaylaştığına dikkat çeken Hammett, Tesco-Kipa birlikteliği öncesi 200 milyon dolar olan ihracatın, gelecek dönemde daha fazla olmasını planladıklarını söyledi. 
     
</TEXT>
</DOC>
