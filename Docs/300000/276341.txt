<DOC>
<DOCNO> 276341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonyas10.html </URL>
<DATE> 2004/09/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Antalya'da "Altın Portakal" heyecanı... 
</HEADLINE>
<TEXT>

     Antalya, 3-10 Ekim tarihleri arasında gerçekleştirilecek ''41. Antalya Altın Portakal Film Festivali''nin heyecanını yaşıyor. 
     Festival, 3 Ekim Pazar günü Antalya Kültür Merkezi AKM önünde saat 15.30'da, ünlü film yıldızlarının katılacağı kortejle başlayacak. Korteje katılacak film yıldızları antika otomobillere binecek. Film yıldızlarının yol kenarındaki Antalyalıları selamlayacağı kortej, Yüzüncüyıl Bulvarı, Güllük Caddesi, Cumhuriyet Caddesi, Atatürk Caddesi'ni takiben Büyükşehir Belediyesi'nin önüne gidecek. Festivalin açılış töreni de akşam Cam Piramit Kongre ve Fuar Merkezi'nde yapılacak. Açılışta, Fahir Atakoğlu bir konser verecek. 
     Açılış töreninin Karaalioğlu Parkı Orta miradorda yapılması planlanırken, törenin Meteoroloji Bölge Müdürlüğü yetkililerinin, 3 Ekim'de yağmur yağabileceği yolundaki raporu üzerine Cam Piramit'e alındığı bildirildi. 
     Festivalin kapanış töreni de 10 Ekim'de yine Cam Piramit'te yapılacak. Televizyondan canlı yayınlanacak Haldun Dormen'in sunacağı gecede Özcan Deniz ile Ajda Pekkan konser verecekler. Ünlü komedyen Cem Yılmaz da Altın Portakal için özel olarak hazırladığı parodilerle geceye renk katacak. 
     Geceye katılacak film yıldızları salonun önüne kadar limuzinlerle gelecek, salona ise kırmızı halı, kumaşlar ve ışık ile hazırlanmış ''Prestij Yolu''ndan yürüyerek girecekler. 
     
     TÜRKİYE'NİN EN YÜKSEK ÖDÜLLERİ 
     41. Antalya Altın Portakal Film Festivali, Ulusal Uzun Metraj Yarışması'nda ''Türkiye'nin en yüksek para ödülü'' verilecek. 
     Geçen yıl toplam 125 milyar lira olan para ödülü, bu yıl toplam 355 milyar liraya çıkarılırken, bu ödül miktarının Türkiye'de düzenlenen hiçbir yarışmada verilmediğine dikkat çekildi. 
     Buna göre, 60 milyar lira olan ''En İyi Film Ödülü'' 150 milyar lira olurken, 25 milyar lira olan ''En iyi ikinci film''e verilen ''Dr. Avni Tolunay Jüri Özel Ödülü'' 100 milyar lira, 15 milyar lira olan ''En iyi üçüncü film''e verilen ''Behlül Dal Jüri Özel Ödülü'' 50 milyar liraya çıkarıldı. 
     10 milyar lira olan ''En İyi Yönetmen Ödülü'' ise 25 milyar lira olarak belirlendi. Geçen yıl 1,5 milyar lira olan yarışmaya katılım bedeli ise 2,5 milyar liraya yükseltildi. 
     
</TEXT>
</DOC>
