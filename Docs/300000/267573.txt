<DOC>
<DOCNO> 267573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy02.html </URL>
<DATE> 2004/08/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Org. Özkök Emanetin bekçisiyiz 
</HEADLINE>
<TEXT>

     Genelkurmay Başkanı Orgeneral Hilmi Özkök, Cumhuriyetin niteliklerinin değişmez bekçisi olduklarını söyledi. 
     Zafer Bayramı kutlamaları çerçevesinde, Orgeneral Özkök, Genelkurmay Şeref Salonu'nda aralarında TBMM Başkanı Bülent Arınç, Başbakan Recep Tayyip Erdoğan, CHP Genel Başkanı Deniz Baykal, Anayasa Mahkemesi Başkanı Mustafa Bumin ve Bakanlar Kurulu üyelerinin de bulunduğu askeri ve sivil erkanın tebriklerini kabul etti. Zafer Bayramı kutlamaları Ankara'da, hipodrumda devam edecek. 
     
     ATATÜRK'E BAĞLILIK METNİ 
     Genelkurmay Başkanı Orgeneral Özkök, Anıtkabir Özel Defteri'ne ise, Türk ordusunun Atatürk'ün ilke ve devrimlerinin bekçisi olmaya devam edeceğini yazdı. 
     Orgeneral Özkök şu satırları kaleme aldı 
     "Büyük Devlet Adamı Ulu Önder Atatürk, 30 Ağustos Zafer Bayramı'nın 82. yıldönümünü gururla kutlamanın heyecanı içinde, yüksek huzurundayız. Türk Ulusu'nun ve kahraman ordusunun önderliğinizde verdiği mücadeleyle kazanılan bu zafer, tarihimizin dönüm noktalarından birini oluşturarak Türkiye Cumhuriyeti'nin sağlam ve sürekli temeller üzerine inşa edilmesini sağlamıştır. Bugün bölgesinin en modern ve en kuvvetli silahlı gücü haline gelen kahraman Türk Silahlı Kuvvetleri'nin her ferdi, kendisine bahşedilen bu onurlu ve gönençli yaşamın mimarı büyük Ata'sını her zaman minnet ve şükranla anacak, onu daima kalplerinde tahtta tutacaktır. 
     Türk Silahlı Kuvvetleri, bugüne kadar olduğu gibi bundan sonra da ilke ve devrimlerinin ışığında kurduğun Cumhuriyet'in değişmez niteliklerinin ve emanet ettiğin bu güzel vatanın yılmaz bekçisi olmaya devam edecektir. Bu düşüncelerle Türk Silahlı Kuvvetleri adına büyük komutanımıza, O'nun değerli silah arkadaşlarına ve aziz şehitlerimize en derin tazimlerimi sunarım." 
     
</TEXT>
</DOC>
