<DOC>
<DOCNO> 286146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur15.html </URL>
<DATE> 2004/11/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hakim mağdur, eşi sanık 
</HEADLINE>
<TEXT>

     DHA 

ADANA 4'üncü Asliye Hukuk Mahkemesi hakimi 39 yaşındaki İsmail Erol'u dövdüğü iddiasıyla, tutuklanan emekli ilkokul öğretmeni kayınpederi Mehmet Taner dahil 4 kişi tahliye edildi. Hakim İsmail Erol mahkemede, tutuksuz sanık olan 29 yaşındaki hemşire eşi Tülay Erol'un kendisini tutup kayınpederi ile kayınbiraderinin dövdüğünü iddia ederek, "Beni nefessiz bırakıp öldüreceklerdi'' dedi. 
     Hakim Erol'u dövdükleri iddia edilen eşi Tülay Erol, tutuklu bulunan kayınpederi 52 yaşındaki Mehmet, kayınbiraderi 28 yaşındaki Tuncay Taner ile kayınpederinin yeğenleri 24 yaşındaki Halil İbrahim Taner ve 39 yaşındaki Adnan Kılıç hakkında Adana 1'nci Asliye Ceza Mahkemesi'nde açılan davaya önceki gün başlandı. Duruşma başladığında, Hakim Erol gizli celse' istedi, ancak mahkeme bu isteği reddetmesine karşın basının izlemesine izin vermedi. Duruşmada hakimin, 2 çocuk annesi hemşire eşi de hazır bulundu. 
     
     'KOLUMU ISIRDI' 

     Etkili eylem, bu suça azmettirmek ve konut dokunulmazlığını bozmak' suçundan 2 yıldan 5 yıla kadar hapis cezası istenen tutuklu sanıklardan kayınpeder Mehmet Taner, kızı ile ilkokulda da öğrencisi olan Hakim Erol'un 11 yıl önce evlendiğini söyledi. Olaydan önce kızının kendisini arayarak, eşi ile anlaşamadığını, çözüm bulması için yanlarına çağırdığını ifade eden Taner, savunmasında şöyle dedi 
     "Eğitimciyim. Aynı zamanda şikayetçinin ilkokul öğretmeniyim. Suçlamayı kabul etmiyorum. Olay günü oğlum ve yeğenlerimle kızım ve damadımın evine gittim. Damadım evde yoktu. Saat 22.00'de torunlarımla birlikte geldiler. Torunlarımla şakalaştım. Kalkmak üzereyken konuyu damadıma açtım. Sinirlendi, hakaret, küfür etmeye başladı. Sehpa üzerindeki bardakları kırıp üzerime fırlattı. Yüzümden yaralandım. Sakinleştirmek maksadıyla müdahale ettik. O an kolumu ısırdı. Komşular sesleri duyup polis çağırmış'' diye kendini savundu. 
     Diğer tutuklu 3 sanık da Hakim Erol'u dövmediklerini, olayın Taner'in anlattığı şekilde geliştiğini, hakimin kendilerine saldırdığını iddia etti. 
     Mahkeme hakimi, konut dokunulmazlığı bozmak' suçundan tutuklu bulunan 4 sanığın tahliyesine karar verirken, duruşma eksik belgelerin tamamlanması için ertelendi. 
     Ağzından et parçası vardı' 
     'EŞİNİ dövdürtmek' suçuyla tutuksuz yargılanan hakim Erol'un eşi Tülay Erol, kocasını suçlarken, 11 yıllık evli olduklarını belirterek, eşinin anlaşmazlık olduğu zaman kendisini dövdüğünü, evden gitmesini söylediğini öne sürdü. Çocuklarının hatırı için her şeye katlandığını ifade eden Tülay Erol, kendisini şöyle savundu 
     "Eşim devamlı ayrılmaktan, boşanmaktan söz ediyordu. Lojman tahsis edilince eşim, Eşyaları alıp lojmana taşınacağım. Sen bu evde çocuklarla birlikte kalacaksın. Ailene haber ver gelsinler, eşyalarını ayırsınlar' dedi. Ben de durumu telefonla babama bildirdim. Babam, yanında kardeşim, amcamın ve halamın oğlu ile birlikte geldiler. Eşim de onları iyi karşıladı. Hiç bir olumsuzluk yoktu. Çay içtik. Babam kalkarken Bu ayrılma işi nereden çıktı ' diye söyleyince eşim o zamana kadar hiç görmediğim şekilde tepki gösterdi. Babama hakaret etmeye başladı. Önündeki eşyaları, bardakları babama fırlattı. Diğer akrabalarım kendisini tutup engellemek istedi. Hatta ben de yapma o senin atandır' dedim. En sonunda babamın kolunu ısırdı. Kendisini yerlere atıyor ve bağırıyordu. Eşimin ağzından et parçası ve kan olduğunu gördüm. Böyle bir insanla 11 yıl nasıl yaşadığımı anlayamıyorum. Ben kendisine karşı herhangi bir suç işlemedim. Böyle bir olay olacağını bilsem babamı Adana'ya çağırmazdım.'' 
     Hakim 'Beni öldüreceklerdi' 
     HAKİM İsmail Erol, eşi ile birlikte diğer sanıkların kendisini öldürmek istediklerini iddia etti. Eşinin evde olup biten her şeyi ailesine anlatması nedeniyle aralarının bozulduğunu ifade eden hakim Erol, eşi ile de 1996'da karşılıklı olarak boşanma davaları açtıklarını, ancak, çocuklarının hatırı için tekrar bir araya geldiklerini söyledi. Eşi ile boşanma hazırlığında olduğunu belirten hakim Erol, olayı şöyle anlattı 
     "Aramızda sevgi saygı kalmadığı için boşanmaya karar verdim. Lojmana taşınmak için hazırlık yapıyordum. Çocuklarımla birlikte malzeme alıp gece eve geldim. Eve geldiğimde sanıkları ayakkabılı şekilde otururken gördüm. Sanki hemen kaçacak şekilde oturuyorlardı. Kendilerine yakınlık göstermedim. Mehmet Taner, 'Yine ayrılmaya kalkışıyor muşsunuz ' diyerek bana küfür edip, saldırdı. Tuncay boğazımı sıkıp bastırdı. Bu sırada Tülay Erol bağırmamam için ağzımı kapatıp "ele güne rezil oluyoruz' gibi laflar ediyordu. Mehmet ve Tuncay bana devamlı vuruyordu. Nefes alıp vermekte zorlanmaya başladım. Ağzımın içinde kan oluştu. Beni öldürmek maksadıyla geldiklerini düşünüyorum. Beni öldürtmek için Tamer isminde biriyle görüşmüşler. O gün Tamer'i bulamadıkları için onu getirmemişler. Amaçları beni nefessiz bırakıp öldürmekti. Birisi kolu ile ağzımın üzerine bastırırken ısırdım. Başka savunma imkanım yoktu. Bağrışmalara gelen komşuların sayesinde kurtuldum.'' 
     
</TEXT>
</DOC>
