<DOC>
<DOCNO> 262029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko05.html </URL>
<DATE> 2004/08/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ham petrol fiyatı 44.95 dolar Stratejik stokların açılması gündemde... 
</HEADLINE>
<TEXT>

     Dünya ekonomisinde hızlanma sonucu artan talebi karşılamakta güçlük yaşayan petrol arzının Irak'ta şiddetlenen çatışmalar neticesinde kesintiye uğramaya devam edeceği korkusu, uluslararası borsalarda günlerdir yükseliş eğilimini sürdüren fiyatların yeni rekorlar kırmasını beraberinde getirdi. Petrole bağımlı sanayileşmiş ülkeler, sorunla nasıl başa çıkabileceklerini tartışıyorlar. 
     New York Ticaret Borsası'nda işlem gören hafif türü ham petrolün varil fiyatı, 44.99 dolar sınırına ulaşarak 21 yıllık borsa tarihinin en yüksek değerinden işlem gördü. 
     Londra Uluslararası Petrol Borsası'nda işlem gören Brent türü ham petrolün varil fiyatı ise dün tarihinin en yüksek seviyesi olan 41.70 dolara ulaşmıştı. bugün biraz gerileyen fiyatlar 41 doların üzerinde seyretmeyi sürdürüyor. 
     
     OLUMSUZLUKLAR 

     Dünya petrol arzının yüzde 3'ünden fazlasını tek başına gerçekleştiren Irak'ın en önemli petrol ihraç noktası Basra terminalinde, dün tam kapasitesi olan 2 milyon varillik petrol arzına başlandığının açıklanmasının ardından gün içinde ülkenin güney bölgelerinde şiddetlenen çatışmalarla petrol sevkiyatı durdurulmuştu. 
     Basra terminalinden petrol arzı, depolarda stoklanmış petrolle kısıtlı olarak sürdürülebiliyor. 
     Petrol fiyatlarında diğer bir korkuyu ise gelecek hafta sonu dünyanın 5'inci büyük petrol ihracatçısı Venezüella'da Devlet Başkanı Hugo Chavez'in oylanacağı referandum oluşturuyor. 2002 yılında ülkede Chavez karşıtlarının başlattığı grev ve gösterilerde petrol arzı kesintiye uğramış, bunun neticesinde uluslararası borsalarda fiyatlar yükselişe geçmişti. 
     Rus petrol şirketi Yukos ise uzun süredir petrol piyasaları tarafından dikkatle izleniyor. Dünya petrol arzının yaklaşık yüzde 2'sini karşılayan şirket, geçmişe dönük 3.4 milyar dolarlık vergi borcu nedeniyle hükümetle mahkemelik. Şirketin donan banka hesapları nedeniyle petrol arzını sürdürememe ihtimali kaygı yaratıyor. 

     
</TEXT>
</DOC>
