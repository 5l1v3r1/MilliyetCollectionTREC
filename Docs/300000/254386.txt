<DOC>
<DOCNO> 254386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy04.html </URL>
<DATE> 2004/07/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan, Fransa'da hem siyaset hem ticaret yapacak 
</HEADLINE>
<TEXT>

     Başbakan Recep Tayyip Erdoğan ay içinde Fransa'ya yapacağı ziyarette, "hem siyaset hem ticaret" anlayışıyla hareket edecek. Erdoğan, Fransa hükümeti ve kamuoyunu, Aralık 2004 zirvesinde, Türkiye'ye müzakere tarihi verilmesi için ikna etmek üzere bastıracak, hem de Türk Hava Yolları'nın hava filosunun yenilenmesine yönelik görüşmeler yapacak. 
     Başbakan Erdoğan, 19-21 Temmuz tarihleri arasında Fransa'ya bir ziyaret gerçekleştirecek. Edinilen bilgilere göre, Erdoğan ziyaret kapsamında Fransa Cumuhurbaşkanı Jacques Chirac, Başbakan Jean Pierre Raffarin ve diğer üst düzey hükümet üyeleriyle görüşmeler yapacak. Erdoğan'ın Fransa'daki görüşmelerinin ağırlık noktasını "Türkiye'nin Avrupa Birliği süreci ve Aralık Zirvesi'nde Türkiye'ye müzakere tarihi verilip verilmeyeceği" oluşturcak. 
     
     AKTİF GİRİŞİME DAVET 
     Başbakan Erdoğan, Fransa Cumhurbaşkanı Chirac'tan, "Turkiye'nin AB üyeliğine ve Aralık'ta müzakere tarihi verilmesine destek konusunda, iktidarda olan partisi, Ulusal Birlik Partisi UMP ve Fransız kamuoyondaki karşı duruşu gidermek üzere ikna edici tavır almasını ve aktif girişimlerde bulunmasını" isteyecek. Fransızların Türkiye'ye müzakere tarihi verilmesi konusnda ikna edilmesinin önemli olduğunu gözeten Erdoğan, Başbakan Raffarin ve diğer hükümet üyeleriyle yapacağı görüşmeler de aynı konuyu sık sık vurgulayacak ve Fransız hükümetinden "kesin bir destek sözü" almaya çalışacak. 
     
     THY'NİN HAVA FİLOSU İÇİN JEST TALEBİ 
     Başbakan Erdoğan, Fransa'da "AB için siyasetin" yanısıra, THY'nin hava filosunun yenilenmesi çerçevesinde "ticarette" yapacak. Erdoğan, Chirac ve Fransız hükümetinden, orta ve uzun menzil uçak alımını gündemine alan THY adına, adetleri ve rakamsal değerleri belli olan Airbus uçakları için "indirim jesti" yapmasını talep edecek. 
     Uçak filosunu gençleştirecek olan THY'nin, ABD'li Boeing ve Fransız-Alman yapımı Airbus ile pazarlıkta sona yaklaştığı belirtiliyor. Ancak uçak alım kararında Türkiye'nin dış politikası ve AB ile ilişkilerinin de belirleyici olacağı kaydediliyor. THY'nin 2006 sonuna kadar satın alma ve kiralamayı planladığı 51 yeni uçağın maliyetinin ise yaklaşık 2 milyar dolar civarında olacağı ifade ediliyor. 
     
     NATO ZİRVESİ'NDE DE GÜNDEME GELDİ 
     THY'ye uçak alımı, NATO Zirvesi sırasında da Başbakan Erdoğan, Fransa Cumhurbaşkanı Chirac ve Almanya Başbakanı Schröder arasındaki üçlü görüşme de de gündeme gelmişti. 
     Görüşmede, THY'nin uçak alımlarında, Alman-Fransız ortaklığındaki Airbus'ın payının arttırılması üzerinde durulmuştu. Erdoğan, iki liderden Airbus uçakları için "indirim jesti" istemişti. 
     
</TEXT>
</DOC>
