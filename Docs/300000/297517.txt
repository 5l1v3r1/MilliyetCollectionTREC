<DOC>
<DOCNO> 297517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun47.html </URL>
<DATE> 2004/12/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fransa Dışişleri Bakanı, 'soykırım'dan vazgeçmiyor 
</HEADLINE>
<TEXT>

     Fransa Dışişleri Bakanı Michel Barnier, ilk kez ''soykırım'' ifadesini kullandı. Ermenistan Dışişleri Bakanı Vartan Oskanyan Barnier'yi kutladı. 
     Barnier, mecliste milletvekillerine hitaben yaptığı konuşmada, Türkiye'nin AB'ye üyelik müzakerelerine atıfta bulunarak, ''Fransa, başta Ermeni soykırımı, Kıbrıs meselesi olmak üzere, bütün meseleri müzakereler sırasında ortaya koyacaktır'' dedi. 
     Konuşmasında, ''Türkiye'deki Ermeni trajedisi kapanmayan bir yaradır'' diyen Barnier, ''Fransa bu ülke hakkında gerçekleri söylemekten yana. Bütün meseleler ortaya koyulacak, bütün sorunlar ele alınacaktır, buna bu trajedi de dahildir'' ifadelerini kullandı. 
     Barnier, meclisin 2001'de bu ''trajediyi'' oybirliğiyle ''soykırım'' olarak tanıdığını unutmadığını belirterek, ''Yani bu trajedinin tanınması meselesini zaten ortaya koyduk. Bu, kapanmayan bir yaradır. Bu mesele, temeli uzlaşmaya dayanan Avrupa projesinin tam kalbinde yer almaktadır'' diye konuştu. 
     Fransız Haber Ajansı AFP, Fransa Dışişleri Bakanı Barnier'nin ilk kez ''soykırım'' ifadesini kullandığını belirtti. 
     
     ERMENİSTAN'DAN KUTLAMA 
     Bu arada, Barnier'nin bu konuşmasının ardından Erivan'da açıklama yapan Ermenistan Dışişleri Bakanı Vartan Oskanyan ''soykırım'' ifadesinin kullanılması nedeniyle memnuniyetini dile getirdi. 
     Oskanyan, ''Bu övgüye değer açıklama, soykırımın tanınması meselesinin Ermenistan ve Ermeni halkını aştığını göstermektedir. Bu meselenin Türkiye ile müzakerelerde nasıl bir hal alacağını söylemek zordur'' dedi. 
     
</TEXT>
</DOC>
