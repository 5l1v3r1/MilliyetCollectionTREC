<DOC>
<DOCNO> 290192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo08.html </URL>
<DATE> 2004/11/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Potada derbi heyecanı Fenerbahçe ile Beşiktaş yarın karşılaşacak 
</HEADLINE>
<TEXT>

     Türkiye Basketbol Ligi'nde 2004-2005 sezonunun ilk derbi maçında ezeli rakipler Fenerbahçe ile Beşiktaş, yarın karşı karşıya gelecek. 
     Yollarına yenilgisiz devam eden ezeli rakipler arasındaki karşılaşma Abdi İpekçi Spor Salonu'nda saat 15.00'te başlayacak. 
     
     HAZIRLIK MAÇLARINDA FENERBAHÇE GÜLDÜ 

     Sezon öncesi 2 takım arasında yapılan 2 özel maçı da Fenerbahçe kazanmıştı. 
     Sarı-lacivertli ekip, Abdullah İnce anısına BJK Süleyman Seba Spor Salonu'nda düzenlenen turnuvanın final maçında ezeli rakibini 76-74 mağlup ederek birinci olurken, daha sonra Bandırma Banvitspor'un organize ettiği TÜBAD Turnuvası'nda da siyah-beyazlı ekibi yine finalde 79-64 yenmeyi başarmıştı. 
     
     KARAKAŞ ''KAZANMAK İSTİYORUZ'' 

     Fenerbahçe Menajeri Nedim Karakaş, ligin iki güçlü takımının karşı karşıya geleceği derbi maçı kazanmak istediklerini söyledi. 
     Karakaş, AA muhabirine yaptığı açıklamada, Beşiktaş'ın kaliteli oyunculardan kurulu bir ekip olduğunu vurgulayarak, ''Beşiktaş da bizim gibi ilk 4 maçını kazandı. İki takım arasındaki karşılaşma sezonun ilk derbisi olması itibariyle önem taşıyor. Karşılaşmadan galip ayrılmak istiyoruz. Bunun yanında iki camia arasındaki dostluğun devam etmesini ve salona gelecek seyircinin kazanan ekibi alkışlamalarını bekliyoruz'' diye konuştu. 
     Beşiktaş'ın geçen sezon yakaladığı çıkışı sürdürmeyi amaçladığını kaydeden Karakaş, şunları söyledi 
     ''Fenerbahçe de bu sezon çıkış yakaladı. Şu anda iki takım Ülkerspor ve Efes Pilsen'e alternatif olarak gösteriliyor. Ancak bütçe itibariyle Beşiktaş ve Fenerbahçe bu kulüplerin gerisinde. Sezon öncesi yapılan hazırlık maçlarında Beşiktaş'ı 2 kez yenmiştik. Ancak rakibimizle bu sefer ligde karşılaşacağız. Bunun yanında maçlarda elde edilen sonuçlar play-off'lar açısından da önem taşıyor. Bu bakımdan maçı kazanmak istiyoruz. Beşiktaş da kazanmak için mücadele edecek. Umarım kazanan taraf biz oluruz.'' 
     
     CAN ''BASKETBOL AÇISINDAN ÖNEMLİ BİR GÜN'' 

     Beşiktaş Menajeri Zeki Can ise iki takım arasında yapılacak maçın zevkli geçeceğini vurgulayarak, ''Basketbol açısından önemli bir gün yaşayacağız'' dedi. 
     Can, AA muhabirine yaptığı açıklamada, Efes Pilsen ve Ülkerspor ile birlikte ligdeki 2 namağlup takımın karşı karşıya geleceğini belirterek, ''Her şeyden önce sahada ve tribünlerde centilmence bir mücadele olmasını diliyorum. Takım olarak hazırız. Eksiğimiz yok. Camia olarak maç saatini bekliyoruz. Sonuna kadar mücadele ederek maçı kazanmayı arzuluyoruz'' diye konuştu. 

     
</TEXT>
</DOC>
