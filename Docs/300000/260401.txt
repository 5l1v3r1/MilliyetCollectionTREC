<DOC>
<DOCNO> 260401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/axspo02.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex süre istedi 
</HEADLINE>
<TEXT>


Brezilyalı yıldız, internet sitesine yaptığı açıklamada, Fenerbahçe formasını giymek için 10 güne ihtiyacı bulunduğunu söyledi. Daum'un, dün gece İstanbul'a gelen Alex'i bu hafta oynatmayacağı öğrenildi 

YUSUF KOBAL 


Eksikleri var 
FENERBAHÇE'NİN flaş transferi Alex de Souza, 10 gün sonra oynayabilecek duruma gelebileceğini söyledi. Sarı - Lacivertli formayı giymek için sabırsızlandığını kaydeden Brezilyalı yıldız, fiziksel eksikliğini en kısa sürede gidereceğini belirtti. Teknik Direktör Daum'un da Alex'i Rize deplasmanına götürüp götürmemek konusunda kararsız kaldığı öğrenildi. 

Ailesiyle geldi 
ALMAN hocanın, dün ailesiyle birlikte İstanbul'a gelen Brezilyalı oyuncu ile bugün bir toplantı yapacağı ve durumu hakkında bilgi alacağı kaydedildi. Alex'i ilk hafta riske etmek istemeyen Daum'un bu oyuncuyu ligin ikinci haftasında oynanacak Samsun maçına yetiştirmek istediği belirtildi. Tecrübeli çalıştırıcının son kararını Alex'in antrenmanda göstereceği performansa göre vereceği bildirildi. 

Cavcav ile ittifak 

YÖNETİM yabancı oyuncu sayısı için Futbol Federasyonu'nun yapacağı toplantıya odaklanırken, Gençlerbirliği Kulübü Başkanı İlhan Cavcav, Başkan Aziz Yıldırım'a kontenjanın artması konusunda destek sözü verdi. Fenerbahçe bu konudaki çalışmalarını hızlandırırken, Cavcav'ın önceki akşam kulüp binasında ziyaret ettiği Yıldırım ile ortak tavır içinde olacağı belirtildi. 

Rize'ye akın var 

SEZONUN ilk maçını Rizespor ile deplasmanda oynayacak olan Fenerbahçe'yi bu zorlu sınavda taraftarı yalnız bırakmayacak. Sarı - Lacivertliler'in hem havayolu, hem de karayoluyla Rize'ye çıkarma yapacağı, yönetimin de Rizesporlu yöneticilerden mümkün olduğunca kendilerine fazla bilet ayırmalarını istediği kaydedildi. Rize'ye Başkan Aziz Yıldırım ve yönetim kurulu da gidecek. 

Sakata geliyordu 

Fenerbahçe'nin süper starı Alex dün gece ailesiyle birlikte İstanbul'a geldi. Brezilyalı oyuncuyu idari Menacer Volkan Ballı'nın yanısıra bir grup Sarı - Lacivertli taraftar karşıladı. Bir taraftarın omuzuna almak istediği yıldız futbolcu düşme tehlikesi yaşadı. Yardım edenler sayesinde son anda yere düşmekten kurtulan sambacı "Yorgunum ama hocam isterse ilk maçta oynarım"dedi. 

Nobre hazır, Deniz zor 

YUSUF DURSUN 

RİZESPOR maçının hazırlıklarını dün yaptığı tek idmanla sürdüren Fenerbahçe'de, Almanya kampında sakatlanan Nobre'nin düzelmesi yüzleri güldürdü. Brezilyalı golcünün bu hafta oynama olasılığı yükselirken, Deniz Barış'ın henüz tam olarak iyileşemediği belirtildi. 
DOKTORLAR iki oyuncuya da yoğun bir tedavi programı uygularken, Teknik Direktör Daum'un Nobre konusundaki kararını yarın vermesi bekleniyor. Alman hoca dünkü çalışmada defans oyuncularını sık sık uyarırken, savunma hatalarının en aza inmesi için büyük çaba harcadı. 

Yıldırım'dan moral gecesi 

SARI - Lacivertliler yeni sezon öncesi bugün birlik ve beraberlik yemeğinde bir araya gelecek. Başkan Aziz Yıldırım gecede, Teknik Direktör Daum ile yaşanan gerginlik yüzünden sıkıntılı günler geçiren futbolculara moral aşılayacak, Süper Lig ve Şampiyonlar Ligi öncesi takımdan başarı sözü alacak. Son gelişmelerin takım üzerinde olumsuz etki yaratmasından çekinen Başkan Aziz Yıldırım'ın oyuncularından Daum'a güvenmelerini isteyeceği, yönetimin de sonuna kadar hocanın arkasında olduğunu söyleyeceği öğrenildi. 


</TEXT>
</DOC>
