<DOC>
<DOCNO> 283116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun39.html </URL>
<DATE> 2004/10/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunan ve Rumların Türkiye'ye AB kozu... 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, Atina'nın Türkiye'nin AB perspektifini desteklediğini söyledi. 
     Andonaros, yaptığı basın toplantısında, Türkiye'nin ''Ege'deki ihlalleri'' ve Kıbrıs Rum Yönetimi'nin AB'nin Aralık zirvesinde veto kullanması olasılığını konu alan soruları yanıtladı. 
     ''İhlaller'' konusunda Atina'nın gelişmeleri yakından izlediğini ve gerekli girişimlerde bulunduğunu belirten Andonaros, Atina'nın, Türk Dışişleri Bakanlığı'nın yaptığı ''Söz konusu hareketlerin rutin faaliyetler'' olduğuna ilişkin açıklamayıysa kabul etmediğini açıkladı. 
     Başbakan Recep Tayyip Erdoğan'ın Yunan basınına verdiği demeçte, ''Karşılıklı iyi niyetle Ege sorunlarının çözülebileceğine'' ilişkin açıklamasına da sorular üzerine değinen Andonaros, Atina için Ege'de yalnızca kıta sahanlığının belirlenmesi sorunu olduğunu vurguladı. 
     Rum Yönetimi'nin Aralıkta veto kullanması olasılığına ilişkin bir yorum yapamayacağını da kaydeden Andonaros, Rum Kesimi'nin bağımsız bir devlet olduğunu belirtti. 
     Andonaros, ''Biz, Türkiye'nin AB perspektifini destekliyoruz. Bu, tüm siyasi partilerin de desteklediği stratejik bir tercihtir. Bu tercihimizde herhangi bir değişiklik yoktur'' dedi. 
     
     VETO TEHDİDİ 
     Bu arada Yunan basını, Atina'nın ''Türkiye'nin Ege'deki tahriklerinden sonra'' tavrını sertleştirmeye başladığı yorumunu yaptı. 
     ''Atina'nın Ankara'yı Ege için veto ile tehdit ettiğini'' savunan gazeteler, son bir hafta içindeki ''hava sahası ve karasuları ihlallerinin'' Yunanistan'da büyük rahatsızlık yarattığını yazdılar. 
     Yunan basını, üst düzey bir Dışişleri Bakanlığı yetkilisinin, gelişmeleri, ''Türkiye'nin AB perspektifini desteklemek Yunanistan açısından stratejik bir tercihtir ve tüm siyasi partiler bunu destekliyor. Gelecekte bu tercihin tekrar gözden geçirilmesine neden olacak tavırlarla karşılaşmayacağımızı umarım'' şeklinde değerlendirdiğini de kaydetti. 
     Gazeteler, dün bir hafta içinde 4. kez olmak üzere bir Türk sahil güvenlik gemisinin Kardak kayalıklarına yaklaşarak, Yunan karasularını ihlal ettiğini de iddia ettiler. 
     
     RUM KESİMİ'NİN VETO OLASILIĞI 
     Öte yandan, Atina'da yayımlanan Eleftheros Tipos gazetesine demeç veren Kıbrıs Rum Yönetimi Lideri Tasos Papadopulos, Türkiye'nin Rum Kesimi'ne karşı yerine getirmesi gereken yükümlülükleri olduğunu savundu. 
     Gazetenin AB'nin Türkiye ile müzakereleri başlatma kararı alacağı Aralık zirvesinde Rum Kesimi'nin veto kullanıp kullanmayacağına ilişkin sorusunu da yanıtlayan Papadopulos, şunları söyledi 
     ''Küçük ülkelerin veto kullanmalarının zorlukları olduğunu, onun için böyle bir kararın alınmasının güç olduğunu daha önce de söylemiştim. Ancak Türkiye'nin Kıbrıs Rum Cumhuriyeti'ne karşı yerine getirmesi gereken yükümlülükleri var. Bu, veto kullanacağız ya da kullanmayacağız anlamına gelmiyor ama Türkiye'nin tüm AB üyesi ülkelere karşı olan sorumluluklarını üstlenmesi gerekiyor.'' Papadopulos, Türkiye'nin Rum Kesimi'ni resmen tanımasının Rum Yönetimi'ni tatmin edip etmeyeceği sorusuna da, ''Bu yükümlülüğüdür. Tüm AB'ye üye ülkeleri tanıması gerekiyor'' yanıtını verdi. 
     
</TEXT>
</DOC>
