<DOC>
<DOCNO> 272992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonyas04.html </URL>
<DATE> 2004/09/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Üniversite diye gitti, düğün salonu buldu 
</HEADLINE>
<TEXT>

     Osman Nuri BOYACI DENİZLİ, DHA 
ÖSS'de Pamukkale Üniversitesi Bozkurt Meslek Yüksekokulu Büro Yönetimi ve Sekreterlik Bölümü'nü kazanan ve kayıt için İstanbul'dan Denizli'ye gelen Gözde Orga'nın üniversite hayalleri yıkıldı. Bozkurt'ta diye kazandığı okulun taşındığı Honaz İlçesi'nde karşısında okul binası yerine düğün salonu bulan Gözde Orga, okulu bırakmayı düşünüyor. 
     Pamukkale Üniversitesi Bozkurt Meslek Yüksek Okulu'nun bilgisayarlı muhasebe, büro yönetimi ve sekreterlik, pazarlama, düz muhasebe bölümlerinde 180'e yakın öğrenci bu yıl belediyenin üniversiteye devrettiği Honaz'daki düğün salonunda okuyacak. 
     Annesi Nurten Orga'yla birlikte kaydını yaptırmak için Denizli'ye gelen 19 yaşındaki Gözde Orga da gerçeği öğrenince sürpriz üstüne sürpriz yaşadı. Rektörlükte kaydını yaptıran Gözde Orga, okulunu görmek istediğinde, Bozkurt'taki okulunun Honaz'a taşındığını öğrendi. Honaz'a gelen genç kız, yüksek okul binası yerine bir düğün salonuyla karşılaştı. 
     Öğrenciye, Honaz Belediye Düğün Salonu'nun alt katının yüksek okul dersliklerine dönüştürüleceği, üst katta ise hafta sonları düğünler ve yemekli toplantılar yapılacağı söylendi. Başvurusu kabul edilen Kredi Yurtlar Kurumu Bozkurt Öğrenci Yurdu'nun da Kadın Tekstil Cezaevi'ne dönüştürüleceği belirtilerek, barınma sorununu kendi olanaklarıyla çözmesi istendi. 
     
     ÖSYM'DEKİ BİLGİLER FARKLI 

     Kendisine ÖSYM tarafından gönderilen Öğrenci Seçme ve Yerleştirme Sistemi Sonuç Belgesi'nde yer alan bilgiler ile Denizli'de karşılaştığı koşullar arasında benzerlik bulunmadığını belirten Gözde Orga, "Elimdeki belgenin kazandığım okul bölümünde Bozkurt Meslek Yüksekokulu yazıyor. Ancak okul Honaz'a taşınmış ve burada bir düğün salonu okula tahsis edilmiş. Yurt bölümünde Bozkurt Yurdu yazıyor. Ancak bu yurt da Kadın Tekstil Cezaevi'ne dönüştürülecekmiş. Bahçesi otlağa dönmüş. Hayallerim yıkıldı. Şok üstüne şok yaşadım. Büyük ümitlerle Denizli'ye geldim. Ancak daha okula başlamadan ayrılmayı düşünmeye başladım. Benim durumumda başka arkadaşların da bulunduğunu da öğrendim. Ben üniversiteli olmak istiyorum. Bir programa kayıt yaptırdığım için sınava yeniden girsem puanım düşecek. YÖK beni hiç kaydolmadı sayarsa memleketime dönerim'' dedi. 
     Anne Nurten Orga da isyan etti. "Böyle üniversite mi olur'' diye tepki gösteren anne Orga, "Kaydımızı yaptırmak için geldiğimiz okulu ve yurdu bulamadık. Bu sanki bir şaka. Kızımın kaydını alıp gideceğim. Okumasın daha iyi'' diye konuştu. 
     
     ÖĞRENCİLER MAĞDUR EDİLMEYECEK 

     Pamukkale Üniversitesi Rektörlüğü'nün Bozkurt Meslek Yüksek Okulu'nun bu yıl ÖSYM Klavuzu'nda Yüksek Öğrenim Programları listesine alınmaması için başvurduğu, ancak bu talebin ÖSYM tarafından dikkate alınmadığı ileri sürüldü. 
     Rektör Prof. Dr. Hasan Kazdağlı, "Bozkurt'taki okul ve yurdun durumu belli. Buraya yeterli öğrenim elemanı bulunamıyor. İlçe uzak. 600 kapasiteli yurtta 200 öğrenci kalıyor. Rantabl olmadığı için Kredi Yurtlar Kurumu tarafından çalıştırılmak istenmiyor. Ayrıca bu tesislerin Kadın Tekstil Cezaevi'ne dönüştürülmesi için Adalet Bakanlığı'nın bir projesi var. Görüşmeler sürdürülüyor. Biz program listeden çıkarılmayınca öğrencileri mağdur etmemek için daha yakın olan bir yere alalım istedik. Burası bir düğün salonu. Şimdi tamamen bize devredildi. Üst katı konferans ve toplantı salonu, alt kısmı derslikler şeklinde dizayn edilecek. Buradaki okula öğretim görevlisi bulma şansımız da daha fazla. Sorunu biliyoruz ve ekip olarak bu sorunun üzerine kilitlendik. Çözüm var. Özellikle dışarıdan gelen öğrenciler mağdur edilmeyecek'' dedi. 
     
</TEXT>
</DOC>
