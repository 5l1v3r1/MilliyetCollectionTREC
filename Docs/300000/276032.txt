<DOC>
<DOCNO> 276032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur39.html </URL>
<DATE> 2004/09/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
RTÜK Star TV'nin hisselerinin satışı mümkün, lisans devri değil 
</HEADLINE>
<TEXT>

     Radyo ve Televizyon Üst Kurulu RTÜK , Star TV'nin hisselerinin satışının mümkün olduğuna, ancak lisans devrinin söz konusu olmadığına karar verdi. 
     A.A muhabirinin edindiği bilgiye göre, Üst Kurul bugün yaptığı toplantıda, Tasarruf Mevduatı Sigorta Fonu'nun TMSF Star TV'nin satışı konusunda RTÜK'e yaptığı başvuruyu değerlendirdi. 
     RTÜK hukukçularının hazırladığı raporlar doğrultusunda konuyu görüşen Üst Kurul, Star TV'nin hisse satışının mümkün olduğuna, ancak lisans devrinin söz konusu olmadığına karar verdi. 
     Üst Kurul, lisans devrinin mümkün olmadığı, ancak hisse satışının kanun ve yönetmelikler açısından sakıncası bulunmadığı yolundaki görüşünü bir yazıyla TMSF'ye bildirecek. 
     Bir RTÜK üyesi, A.A muhabirine yaptığı açıklamada, karasal yayın lisansının devredilmesinin mümkün olmadığını, karasal yayın için henüz ihale açılarak lisans verilmediğini, mevcut yayınların geçici rejim içinde sürdürüldüğünü söyledi. RTÜK üyesi, ''İlgili yönetmeliğe göre, uydu ve kablolu yayının lisansı devredilebilir ama karasal yayında ihale yapılmadığı için karasal yayının lisans devri söz konusu değil'' dedi. 
     Öte yandan TMSF, RTÜK'e bir yazıyla başvurarak, Star TV'nin satışı konusunda görüş istemişti. 
     
</TEXT>
</DOC>
