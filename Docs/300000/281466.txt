<DOC>
<DOCNO> 281466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun09.html </URL>
<DATE> 2004/10/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'den Türkiye ve Rumlar'a anlaşma paketi 
</HEADLINE>
<TEXT>

     Oshan SABIRLI LEFKOŞA, DHA 

AVRUPA Birliği sürecinde, 17 Aralık tarihine yaklaşılırken Kıbrıslı Rumlar'da Türkiye tarafından tanınma ile ilgili hareketlenme başladı. Türkiye'nin müzakere tarihi alması için AB yetkililerinin "Anlaşma paketi' hazırladığını, Ankara'nın Rum yönetimini tanıması karşılığında Rumlar'ın Türkiye'nin AB üyeliğine onay vereceği öne sürüldü. 
     Kıbrıs Rum Kesimi'nde yayınlanan gazeteler, AB'nin 17 Aralık'taki zirve toplantısında Türkler ile Rumlar arasında uzlaşma talebinde bulunarak, çözüm paketi sunacağını yazdı. Çözüm paketinde Türkiye'nin Rum Yönetimi'ni tanıması, buna karşılık Rumlar'ın Türkiye'nin AB ile müzakerelere başlamasına onay vermelerinin önerileceği ileri sürdü. Bunun yanı sıra, Rum Yönetimi'nin Mağusa Limanı'nın açılmasını ve Maraş'ın iadesini önereceği. Kıbrıs Türk tarafının Timbu Ercan Havaalanı'nın açması ve KKTC ile doğrudan ticaretin yapılması önerilerinin de yer alacağı belirtildi. 
     Rum gazeteleri, AB yetkililerinin perde gerisinde, Türkiye'nin müzakere tarihi almasına onay vermesi için Rum Yönetimi'nin bazı isteklerde bulunduğu, Türkiye'nin talepleri konusunda anlaşma paketi olasılığının araştırıldığını yazdı. 
     AB yetkililerinin, bir taraftan Rum Yönetimi'nin Türkiye tarafından tanınmasını, diğer taraftan Kıbrıslı Türkler'e yönelik AB tüzüklerinin kabul edilmesini içerecek anlaşma paketinin uygulanma olasılığının mümkün olduğunu düşündüklerini belirtti. Kıbrıs Rum Yönetimi'nin Türkiye tarafından tanınmasının Ankara tarafından uyulması gereken hukuki zorunluluk olduğu, sadece tanınmanın yeterli olmayacağı ifade edildi. 
     Rumlar'ın talepleri arasında, Kıbrıs Cumhuriyeti'nin Türkiye tarafından tanınması, Türk askerinin adadan ayrılması, Yerleşikler' diye nitelendirilen 1974 sonrasında adaya gelen Türkler'in Türkiye'ye dönmesi, Kıbrıs Rum mallarının satılmaması ve Maraş'ın Rumlar'a verilmesi yer alıyor. 
     
     "KABUL ETTİREMEZSEK, KAYBEDERİZ'' 
     'Politis Gazetesi', Rum Dışişleri Bakanlığı tarafından konuya ilişkin bir çalışma başlatıldığı ve Türkiye'nin Rum Yönetimi'ne yönelik bazı taahhütlerinin bu anlaşma paketinde yer alması olasılığına ilişkin çalışma yaptığını yazdı. Gazete, Rum Yönetimi'nin, Türkiye'nin asker çekmesi için bir takvime bağlanması olasılığının incelediğini ve amacın bu ciddi konuların ilkbaharda hazırlanacak Türkiye-AB ortaklık ilişkisi belgesine dahil edilmesi olduğunu belirtti. Politis gazetesi, Rum Hükümeti'nden adını açıklamadığı bir kaynağın "Bunları ortaklık anlaşmasına dahil etmeyi başaramazsak, Kıbrıs sorununun kendisini kaybetmiş olacağız'' dediği açıklandı. 
     
     TANINMA PAZARLIĞI 
     Filelefteros gazetesi ise, Rum Yönetimi'nin Türkiye tarafından tanınması konusunda geçen aydan bu yana aralarında Washington ve Brüksel'in de bulunduğu çeşitli başkentlerde inanılmaz bir pazarlık yapıldığını iddia etti. Gazete, Türkiye'nin Rum Yönetimi'ni 17 Aralık tarihine kadar tanımaması halinde katılım sürecinin raydan çıkacağını savundu. Filelefteros gazetesi, diplomatik bir kaynağın, "ABD'li yetkilinin Papadopulos'un şartlarının kabul edilmemesi durumunda veto uygulayacağına inandığını ve bunun sonuçları konusunda Papadopulos'u uyardığını'' yazdı. 
     Haravagi gazetesi ise, diplomatik kaynaklara dayandırdığı haberinde "Türkiye, Rum Yönetimi'ni son ana kadar tanımama konusunda kamu önündeki açıklama ve faaliyetlerle ısrar edecek. Ancak, tüm resmi belgelerinde Rum Yönetimi'ni tanıyacak'' iddiasında bulundu. 
     
</TEXT>
</DOC>
