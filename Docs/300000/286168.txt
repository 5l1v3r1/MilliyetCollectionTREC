<DOC>
<DOCNO> 286168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur38.html </URL>
<DATE> 2004/11/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İstinat duvarı yapılırken ev çöktü .. 
</HEADLINE>
<TEXT>

     Düzce'nin Akçakoca İlçesi'nde, geçen yıl kuvvetli dalgalar nedeniyle yıkılan istinat duvarlarının yapımı sırasında, sahildeki tek katlı bina yıkıldı. Olayda, can kaybı yaşanmadı. 
     AA muhabirinin edindiği bilgiye göre, Akçakoca İlçesi'ndeki Çuhallı Çarşısı'nda bir bina, geçen yıl kış aylarındaki kuvvetli dalgalar nedeniyle kısmen yıkılmış ve istinat duvarı çökmüştü. 
     Akçakoca Belediyesi tarafından istinat duvarlarının ihalesinin yapılmasının ardından başlatılan çalışmalarda, sahilde bulunan Yaşar Akın'a ait kıraathane ile berber salonu ve emlak dükkanının yer aldığı tek katlı bina yıkıldı. 
     Olayın sabaha karşı meydana gelmesinin can kaybını önlediğini ifade eden Belediye Başkan Yardımcısı Ercan Durdubaş, ''İstinat duvarı yeri açıldı, ancak havanın fırtınalı olması nedeniyle müteahhit tarafından beton atılamamış. Yıkılan binanın yeniden yapılması için keşif çalışmaları başladı. Mal sahibi Yaşar Akın mağdur edilmeyecek'' dedi. 
     
</TEXT>
</DOC>
