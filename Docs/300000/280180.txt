<DOC>
<DOCNO> 280180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/dunya/axdun01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lezbiyen' sözü kızdırdı 
</HEADLINE>
<TEXT>


WASHINGTON Milliyet 


Bush ile Kerry'nin televizyon tartışmasını yöneten deneyimli televizyoncu Bob Schiefer'ın sorularından biri eşcinsellik üzerineydi. Schiefer, Bush'a, "Sizce homoseksüellik bir tercih meselesi mi " diye sorunca, ABD Başkanı bunun bir tercih olup olmadığını bilmediğini, ancak hoşgörüden yana olduğunu anlattı. Kerry ise, aynı soruyu yanıtlarken, eşcinselliğin bir tercih değil, insanın doğası ve yaratılış meselesi olduğunu savundu. Kerry, " Başkan Yardımcısı Dick Cheney'nin lezbiyen kızına sorsanız, o da size bunun kendisinin gerçek doğası olduğunu söyleyecektir" dedi ve eşcinselliğin saygıyla karşılanması gerektiğini vurguladı. 
Başkan Yardımcısı'nın eşi Lynn Cheney ise, tartışmadan sonra bir kampanya konuşmasında halka hitap ederken, "Kerry'yi bir kez daha değerlendirme fırsatı buldum. Bu, iyi bir adam değil. Ne kadar ucuz bir taktikti. Tabii, ben bir anne olarak konuşuyorum" diye tepki gösterdi. 
Ancak Bayan Cheney'nin tepkisinin nedeni, tam olarak anlaşılamadı. Zira, Cheney'lerin kızları Mary'nin eşcinsel olduğu daha önce bizzat Dick Cheney tarafından birçok kez dile getirilmişti. 


</TEXT>
</DOC>
