<DOC>
<DOCNO> 263112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko15.html </URL>
<DATE> 2004/08/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kamu bankalarından ticari krediye devam... 
</HEADLINE>
<TEXT>

     Ziraat Bankası Genel Müdürü Can Akın Çağlar, kamu bankalarında ticari kredilerin durdurulması gibi bir durumun söz konusu olmadığını bildirdi. 
     Çağlar, İstanbul Ticaret Odası İTO Başkanı Mehmet Yıldırım'ın dün yaptığı açıklamada, ''Bütün devlet bankaları bu sabahtan itibaren ticari kredileri durdurdu'' şeklindeki açıklamasını değerlendirdi. 
     Böyle bir durumun söz konusu olmadığını vurgulayan Çağlar, bunun yanlış bir anlaşılmadan kaynaklanmış olabileceğini vurguladı. 
     
     ZİRAAT'İN KARINDAN KOSGEB'E VERİLEN PAY 

     Bundan önceki uygulamada, Ziraat ve Halk Bankası'nın karı üzerinden yaklaşık on binde 3 gibi bir rakamın Küçük ve Orta Ölçekli Sanayiyi Geliştirme ve Destekleme İdaresi Başkanlığı'na KOSGEB aktarıldığını, KOSGEB'in de bunu gerek hibe, gerekse faizsiz kredi şeklinde küçük ve orta boy işletmelere KOBİ dağıttığını kaydetti. 
     Çağlar, Halk Bankası ile Pamukbank'ın birleşmesi sırasında çıkarılan kanun ile bu bankaların özelleştirilecek olması nedeniyle diğer bankaların üzerinde olmayan yüklerin bu bankaların üzerinden de kaldırılması gerekçesinden hareketle KOSGEB ve Milli Prodüktivite Merkezi gibi bazı kuruluşlara aktarılan bu tür primleri kaldırıldığını ifade etti. 
     Dolayısıyla KOSGEB'in bu kaynağının kaybolduğunu anlatan Cağlar, yeni uygulamada tarım sübvansiyonlarında yapıldığı gibi bütçeye para konularak KOSGEB'in kredilerin devam edebileceğini hatırlattı. 
     Çağlar, bunun ticari kredilerin durulması ile bir ilişkisinin bulunmadığını sözlerine ekledi. 
     
</TEXT>
</DOC>
