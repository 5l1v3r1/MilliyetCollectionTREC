<DOC>
<DOCNO> 263401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/soneko04.html </URL>
<DATE> 2004/08/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Koç grubu "Akü" pazarında... 
</HEADLINE>
<TEXT>

     Koç Holding'in otomotiv sektörüne hizmet veren ve 11 şirketin biraraya gelmesiyle oluşan Birmot Birleşik Motor Sanayi ve Ticaret A.Ş. , yedek parça ve aksesuardan sonra akü pazarına da iddialı girdi. 
     Birmot Genel Müdür Yardımcısı Dr. Faik Öztunç, AA muhabirine yaptığı açıklamada, geçen Haziran ayında ''Koç'' amblemi ile piyasaya sürdükleri ''Birmot'' markalı akü ile ilk 2 yılda pazarın yüzde 5'ine hakim olmayı hedeflediklerini belirtti. 
     Öztunç, Tofaş, Fiat, Otoyol, İveco ve Alfa Romeo araçlarının satış, teknik servis ve yedek parça işlemlerini yürüten Birmot'un, aksesuar ve yedek parçadan sonra akü pazarına da ilk kez kendi logosuyla girdiğini bildirdi. 
     Birmot markalı akünün yurt genelinde tanıtımına henüz yeni başlamalarına rağmen ''Koç'' amblemine olan güvenin de etkisiyle büyük talep geldiğine işaret eden Öztunç, şunları söyledi 
     ''Türkiye'de akü pazarında Mutlu, İnci ve Yiğit markalarıyla üretim yapan 3 büyük firma var. Biz akülerimizi Yiğit Akü'ye ürettiriyoruz. Patenti bize ait olan bu üretimde teknolojinin son yenilikleri kullanılıyor. Yaptığımız üretimin kalitesi sayesinde ilk 2 yılda Türkiye'de yılda 3 milyon adet olan akü pazarının yüzde 5'ine hakim olmayı hedefliyoruz.'' Birmot markasını oluşturmadan önce de yılda 50 bin adet akü sattıklarını ancak, bu akülerin kendi logolarını taşımadığını anımsatan Öztunç, markalarına olan güven sayesinde bunu kısa sürede katlamada zorlanmayacaklarına inandıklarını kaydetti. 
     
     MERDİVEN ALTI ÜRETİM 
     Öztunç, Avrupa Birliği'ne giriş sürecinde her üretici firmanın üzerine düşen sorumluluğu yerine getirmesi ve kaliteyi ön planda tutması gerektiğine işaret ederek, ''Ancak, Türkiye'de toplam akü üretiminin yüzde 50'si, bir başka ifadeyle 1 milyon 500 bin adedi merdiven altı tabir ettiğimiz ortamlarda ve teknolojik gelişmelerden uzak üretiliyor'' dedi. 
     Faik Öztunç, ''Türkiye'de toplam otomobil satışının yüzde 60'ına sahip olan 12 ilde Birmot olarak faaliyet gösteriyoruz, temsilciliklerimiz ve şubelerimiz var. Bunun yanında 2 bin 600 adet yedek parça bayimiz ile yurt geneline yayılmış durumdayız. Elimiz, ayağımız, kolumuz uzun'' diye konuştu. 
     Yedek parça ve aksesuarda ürün yelpazelerini hergeçen yıl genişlettiklerini vurgulayan Öztunç, markalarına olan güvende bir başka önemli etkenin ise satış sonrası hizmetin kalitesi olduğunu sözlerine ekledi. 
     
</TEXT>
</DOC>
