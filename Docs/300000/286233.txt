<DOC>
<DOCNO> 286233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/guncel/axgun01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer'in ortağına da 25 yıl ceza 
</HEADLINE>
<TEXT>


KEREM PULGAT, ZAFER SAMANCI Konya DHA 

17 Ağustos depreminde 195 kişinin ölümünden sorumlu tutulan müteahhit Veli Göçer'in ortağı İsmet Kösebalaban, "dikkatsizlik ve tedbirsizlik sonucu birden fazla kişinin ölümüne neden olmak" suçundan 25 yıl hapis cezasına çarptırıldı. 
Konya 2. Ağır Ceza Mahkemesi'ndeki duruşmaya 4 ay önce Kösebalaban'la avukatı Semra Coşkuntuna ve depremzede Salih Çakır katıldı. Kösebalaban'ın, Veli Göçer Arsa Ofisi'nin teknik uygulama sorumlusu olduğunu, ancak kararlarda imza yetkisi dışında bir etkisi bulunmadığını söyleyen Coşkuntuna, "Deprem bir milli felakettir. Binaların asıl yıkılma nedeni deniz kumu ya da işçilik hataları değil, depremin ta kendisidir." dedi. 
Mahkeme Başkanı Feridun Bahşi, Kösebalaban'ı, Yalova Çınarcık'ta ölümlerin yaşandığı 4 ruhsatın her biri için 5'er yıl, ölü olup olmadığı tespit edilemeyen 2 ruhsat için de 5 yıl hapis cezasına çarptırdı. 

Cezaların ertelenmesine onay 
Yargıtay 9. Ceza Dairesi de, Düzce'de inşa ettikleri Sevgi Konukevi'nin Marmara depreminde yıkılması sonucu 4 kişinin ölümüne, 2 kişinin de yaralanmasına neden olan 4 sanığa verilen 10'ar ay ağır hapis ve 50'şer milyon lira ağır para cezasını ve bu cezaların ertelenmesini onadı. Ancak Düzce Ağır Ceza Mahkemesi, müteahhitler Şaban Yılmaz ve Ali Haydar Yılmaz ile proje sorumlusu Kayhan Özden ve tekniker Hanife Öz'e "kusurlu bina, kusurlu proje ve kaçak kat yaparak birden fazla kişinin ölümüne neden oldukları" gerekçesiyle verilen cezaları İnfaz Kanunu uyarınca ertelemişti. 


</TEXT>
</DOC>
