<DOC>
<DOCNO> 281072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/ekonomi/eko07.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaparayla mücadeleye Avrupa Birliği takibi 
</HEADLINE>
<TEXT>



Karaparayla daha etkin mücadele için Suç Gelirlerinin Aklanmasıyla Mücadele Kanun Taslağının yasalaşması bekleniyor. AB de karapara aklamaya karşı hükümlerin kabul edilmesinin öncelikle ele alınmasını istedi. Edinilen bilgiye göre, Türkiye'nin karaparayla etkin mücadelesini önleyen etkenlerin başında, bu mücadele için kurulan Maliye Bakanlığı Mali Suçları Araştırma Kurumu'na MASAK yeterli bilgi akışı olmaması geliyor. Dünyada karaparayla mücadelenin temel dayanağı olan şüpheli işlem bildirimleri, Türkiye'de yok denecek kadar az düzeyde. 
Bu işte başarılı ülkelerde, bankalar ve diğer finans kuruluşlarından binlerce şüpheli işlem bildirimi gelirken, Türkiye'de bu sayı yılda ortalama 155'i geçmiyor. MASAK'ın yeterli denetim elemanına sahip olmaması da sistemin aksaklıklarından biri olarak ifade ediliyor. Adalet Bakanlığı'nın gerek Yolsuzlukla Mücadele, gerekse yargılamaya ilişkin Kanunlarda yaptığı değişikliklerin ardından söz konusu Taslak da yeniden düzenlendi. 


</TEXT>
</DOC>
