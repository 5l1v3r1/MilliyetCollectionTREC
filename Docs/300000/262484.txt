<DOC>
<DOCNO> 262484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo41.html </URL>
<DATE> 2004/08/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Özberk Performans eksikliği bizi transfer yapmaya itiyor... 
</HEADLINE>
<TEXT>

     Konyaspor Teknik Direktörü Sakıp Özberk, takımdaki performans eksikliğinin kendilerini transfer yapmaya ittiğini söyledi. 
     Sakıp Özberk, kulüp binasında düzenlediği basın toplantısında, Galatasaray yenilgisinin bireysel hatalardan kaynaklandığını belirterek, sezon başında her takımda olduğu gibi kendilerinde de bazı sorunlar olduğunu bildirdi. 
     Farklı kulvarda yarışan bir takıma karşı mücadele verdiklerini ve sonuçta 3 puan yitirdiklerini vurgulayan Özberk, pazar günü yapacakları Çaykur Rizespor maçının kendileri için 6 puan anlamına geldiğini söyledi. 
     Kendi kulvarlarında mücadele eden takımlarla yapılan karşılaşmalarda alınan zaferlerin ligdeki sıralamalarını da yükselteceğini vurgulayan Özberk, ''Pazar günü sahamızda yapacağımız maçta seyirci faktörünü iyi kullanmamız gerekiyor. Seyirci, desteğiyle itici bir güç olmalı'' dedi. 
     Özberk, takımın, bireysel form grafiği yükseltilirse bir bütün halinde olumlu sinyaller verebileceğini dile getirerek, ''Performans eksikliği bizi transfer yapmaya itiyor. Sayısal olarak da buna ihtiyacımız var. Önümüzde kısa bir süre var ve kaliteli oyuncu bulmak çok zor. Transfer yapamazsak elimizdeki oyuncularla idare etmek zorunda kalacağız'' diye konuştu. 
     
</TEXT>
</DOC>
