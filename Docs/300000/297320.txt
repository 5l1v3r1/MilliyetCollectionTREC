<DOC>
<DOCNO> 297320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo29.html </URL>
<DATE> 2004/12/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gaziantepspor, ilk devrenin bitmesini bekliyor... 
</HEADLINE>
<TEXT>

     Birinci Süper Lig'de istikrarsız bir tablo çizen Gaziantepspor'da, kulüp yönetim kurulu ilk devrenin bitmesini bekliyor. 
     Ligde bu sezon özellikle büyük takımlara karşı iyi sonuçlar almasına karşın kendi sahasında üstüste puanlar yitirerek UEFA Kupası iddiasından hızla uzaklaşan Gaziantepspor'da, formsuz, isteksiz ve disiplinsiz davranışlar sergileyen futbolcuların takımdan uzaklaştırılacakları öğrenildi. 
     Kulüp yönetiminin sert önlemler alacağı, bu hafta yapılacak olan Gençlerbirliği maçından sonra bazı futbolcular hakkında son kararın verileceği belirtildi. 
     Teknik direktör Nurullah Sağlam, Malatyaspor maçında iyi mücadele etmelerine karşın hakemin kötü yönetimi nedeniyle sahadan puansız ayrılmak zorunda kaldıklarını savundu. 
     Sağlam, ''Malatyaspor maçında da mutlaka galip gelmek istiyorduk. Tek hedef galibiyetti. Karşılaşma 1-0 sürerken lehimize olan penaltıyı görmezlikten geldi, yenilgimize neden oldu. Bireysel hatalarımız ön plana çıktı. Forvet oyuncularımız eline geçirdiği fırsatları cömertce harcadı. Yazık oldu'' dedi. 
     Sağlam, maçın ardından yaptığı değerlendirmede, hakemlere tepki göstererek, Hakemlik yapmasınlar gitsinler sebze halinde sebze satsınlar dediğini hatırlatarak, ''Maçı hakem hatası nedeniyle kaybettiğimiz için hakemlere tepki için bu sözleri sarfettim. Sebze halinde bu işi yapan tüm insanlardan özür diliyorum. Tepkimi böyle anlatmak istemezdim. yanlış anlaşıldım, sözlerim galiba maksadını aştı'' diye konuştu. 
     Bu arada ligin son maçında sahasında Gençlerbirliği ile karşılaşacaklarını hatırlatan Sağlam, ''Ligde kolay maç, kolay takım yok. Bu hafta yine dişli bir ekiple oynayacağız. Onlar da bizim gibi yaralı. Mutlaka galip gelmemiz gereken bir maç'' dedi. 
     
</TEXT>
</DOC>
