<DOC>
<DOCNO> 284193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur67.html </URL>
<DATE> 2004/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Terhisine 12 gün kalmıştı... 
</HEADLINE>
<TEXT>

     Bingöl'ün Genç İlçesi'nde, dün görevden dönen güvenlik güçlerine terör örgütü PKK Kongre-Gel mensuplarınca açılan ateş sonucu şehit olan Jandarma Ulaştırma Er Ahmet Kuş, Çankırı'da düzenlenen törenle toprağa verildi. 
     Sekiz çocuklu bir ailenin en küçüğü olan ve askerliğinin bitmesine 12 gün kaldığı öğrenilen şehit erin cenazesi, memleketi Çankırı'nın Yapraklı İlçesi'ne bağlı Yenice Köyü'ndeki evine getirildi. 
     Köyde düzenlenen askeri törende konuşan Çankırı Valisi Ali Haydar Öner, Cumhuriyet'in 81. yıldönümünün kutlandığı bugünlerde şehit erin acısını yüreklerinde hissettiklerini söyledi. 
     Bir ihanet örgütünün uzun süredir kutsal vatanı bölmek, kardeşi kardeşe düşman etmek için haince çalışmalar yürüttüğünü ifade eden Vali Öner, şöyle konuştu 
     ''Zaman zaman bu ihanet örgütü, askerlerimizi şehit etti. Bu örgüt ad değiştirdi, taktik değiştirdi, strateji değiştirdi ama Türkiye Cumhuriyeti Devleti'nin bölünmez bütünlüğüne karşı hain planlarını değiştirmedi. Ancak bunlar hiçbir zaman emellerine ulaşamayacak.'' Şehit erin cenazesi, daha sonra kılınan namazın ardından, gözyaşları arasında toprağa verildi. 
     Törene, Vali Öner'in yanı sıra şehit erin ailesi, yakınları Garnizon Komutanı Albay Orhan Özgören, Çankırı Belediye Başkanı İrfan Dinç ve vatandaşlar katıldı. 
     
</TEXT>
</DOC>
