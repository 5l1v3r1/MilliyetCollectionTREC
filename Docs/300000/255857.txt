<DOC>
<DOCNO> 255857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun34.html </URL>
<DATE> 2004/07/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
KKTC'de büyük orman yangını kontrol altına alındı... 
</HEADLINE>
<TEXT>

     KKTC'de Girne'ye bağlı Karaoğlanoğlu'nda bulunan Girne Amerikan Üniversitesi'nin üst kısmında bugün öğleden sonra çıkan yangın kontrol altına alındı. 
     Yaklaşık 300 hektarlık alanda etkili olan yangını söndürme çalışmalarına, Türkiye'den gelen bir helikopter ve askeri uçak da katıldı. 
     KKTC Güvenlik Kuvvetleri Komutanı Tuğgeneral Necmeddin Baykul'un girişimleriyle 38 dakikada Türkiye'den gelen askeri uçak, yangının etkili olduğu alana yangın söndürücü kimyevi toz döktü. Helikopter de denizden su taşıyarak yangının havadan söndürülmesini sağladı. 
     Askeri birliklerin yoğun şekilde katıldığı yangın söndürme çalışmasına, KKTC'nin değişik bölgelerinden itfaiye ekipleri, Girne Belediyesi'ne bağlı ekipler ile bazı özel sektör araçları katıldı. Kontrol altına alınan yangın alanında, halen soğutma çalışmaları yapılıyor. 
     KKTC İçişleri Bakanı Özkan Murat, Girne Belediye Başkanı Sümer Aygın ve Girne Polis Müdürü Pervin Gürler, çalışmaları yakından takip etti. 
     
</TEXT>
</DOC>
