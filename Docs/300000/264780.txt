<DOC>
<DOCNO> 264780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur03.html </URL>
<DATE> 2004/08/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Küçük Esin SSK kararını bekliyor... 
</HEADLINE>
<TEXT>

     Yakalandığı kan hastalığı, tedavisi geciktiği için löseminin en ağır türü olan AML'ye dönüşen 7 yaşındaki Esin Köse, yurtdışında ilik nakli yapılabilmesi için SSK'nın kararını bekliyor. 
     Baba Ahmet Köse, AA muhabirine yaptığı açıklamada, kızına geçen yıl Mart ayında tanısı konulan MDS hastalığının, SSK'nın sigortalı eş ve çocuklarının yurtdışındaki sağlık giderlerini karşılamadığı için tedavi edilemediğini ve bu süreçte hastalığın löseminin en ağır türü olan AML'ye dönüştüğünü kaydetti. 
     SSK'nın yurtdışındaki sağlık harcamalarını karşılaması gerektiği iddiasıyla Kocaeli 2. İş Mahkemesi'ne açtıkları davanın geçen ay sonuçlandığını ve mahkemenin SSK aleyhine karar verdiği ifade eden Köse, ''Mahkemenin gerekçeli kararıyla birlikte 4 Ağustos Çarşamba günü SSK Kocaeli Bölge Müdürlüğü'ne başvurarak, kızımın yurtdışı tedavi hizmetlerinden yararlandırılmasını talep ettik ama henüz yanıt alamadık'' dedi. 
     SSK yönetiminin, bugüne kadar ne kendilerine ne de Esin Köse'nin tedavi gördüğü kuruluşa bilgi verdiğini ifade eden Ahmet Köse, şunları kaydetti 
     ''SSK, yurtdışında kemik iliği aranması için temas kurulması gereken İstanbul Üniversitesi Tıp Fakültesi Kemik İliği Bankası ile de temas kurmamıştır. Kızımızın sağlık durumu açısından günlerin bile önemi var. Yetkililerin bu durumu göz önünde bulundurmasını bekliyoruz. Yaşanabilecek gecikme ve geciktirmeler, kızımızın hayatını kaybetmesine yol açabilir.'' 
     
     YURT DIŞINDAKİ UZMAN KURULUŞLARLA TEMASLAR 
     Esin'e zaman kazandırmak için, yurtdışında bulunan lösemi tedavisinde uzmanlaşmış kuruluşlarla temasa geçtiklerini de bildiren Köse, şöyle devam etti 
     ''Örneğin ABD'de bulunan Teksas Üniversitesi'ndeki M.D. Anderson Kanser Merkezi'nin dünyaca ünlü uzmanlarından Dr. Ka Wah Chan, kızımın tıbbi geçmişini inceleyerek, uygulayacağı tedavi ve tedavi giderleri konusunda bize bilgi aktarmıştır. Elimizdeki tüm bilgileri SSK yetkililerine vermeye hazırız. 
     Biz, Türkiye'de yapılabilecek bir tedavinin yurtdışında gerçekleştirilmesini talep etmiyoruz. Konuyla ilgili uzmanların da belirttiği gibi, Esin'in tedavisi için kemik iliği nakli zorunludur. Esin'e uygun kemik iliği Türkiye'de bulunamamıştır. Tıp yetkililerinin verdiği bilgiye göre, bugüne kadar Türkiye'de, lösemili çocuk hastalara, yabancı vericiden ilik nakli yapılmamıştır. Bu nedenle kızımızın yurtdışındaki tedavi hizmetlerinden yararlandırılması için gerekli işlemlerin acilen yerine getirilmesini, SSK yetkililerinden bir kez daha talep ediyoruz.'' 
     
</TEXT>
</DOC>
