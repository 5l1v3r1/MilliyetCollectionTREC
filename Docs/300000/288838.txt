<DOC>
<DOCNO> 288838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas09.html </URL>
<DATE> 2004/11/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Film aşkı gerçek oldu... 
</HEADLINE>
<TEXT>

     Tom Cruise ile 3 yıl süren beraberliğine nokta koyan ünlü İspanyol aktris Penelope Cruz'un ''film aşkı'' gerçek oldu. Oyuncu, ''Sahara'' adlı filmdeki rol arkadaşı Matthew McConaughey'ye gönlünü kaptırdı. 
     Internetteki ''etonline'' sitesinin haberine göre, Sahra Çölü'nde çekilen ''Sahara'' adlı filmde iki sevgiliyi canlandıran Cruz ile McConaughey, kendini rolüne fazla kaptırdı. 
     Film setinde samimi şekilde görüntülenmelerine rağmen iddiaları bir türlü doğrulamayan ikili, filmin çekimlerinin sona ermesinden sonra beklenen yanıtı verdi. 
     Penelope Cruz'un basın sözcüsü, çekimlerini sona eren ''Sahara'' filminin başrol oyuncularının birlikte olup olmadığını soran basın mensuplarına ikili arasındaki aşkın film setinde başladığını ve halen devam ettiğini söyledi. 
     Yapımcılığını Paramount Pictures'ın üstlendiği macera filmi ''Sahara'', 2005 yılında seyirciyle buluşacak. 
     Tom Cruise ile Penelope Cruz, henüz ünlü aktör Nicole Kidman ile evliyken ''Vanilla Sky'' filminin setinde tanışmış, 3 yıllık beraberliğin sonunda yaklaşık 1 hafta önce ayrıldıklarını basın sözcüleri kanalıyla açıklamışlardı. 
     Jennifer Lopez ile ''The Wedding Planner'' adlı filmde başrolü paylaşan 35 yaşındaki tanınmış aktör Matthew McConaughey, Ashley Judd ve Sandra Bullock ile beraberlikleriyle magazin dünyasında isminden söz ettirmişti. 
     
</TEXT>
</DOC>
