<DOC>
<DOCNO> 274746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/siyaset/axsiy02.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'ın tercihi AKP'nin talebi 
</HEADLINE>
<TEXT>


ANKARA Milliyet 


TBMM Başkanı Bülent Arınç, AKP'nin başvurusunu kabul ederek, TBMM'yi yarın saat 11.00'de toplantıya çağırdı. "Toplantının gerçekleşmesini sağlayacak çoğunluğu bulundurduğu" gerekçesiyle, CHP yerine AKP'nin talebini kabul eden Arınç, hükümetin Brüksel toplantısında elde ettiği sonucu, "diplomatik bir başarı" olarak nitelendirdi. Arınç, dün düzenlediği basın toplantısında, 123 imzalı CHP ve 208 imzalı AKP taleplerinin içtüzüğe uygun olduğunu, ancak AKP'nin önerisinin hem daha kapsamlı hem de toplantı için gerekli 184 vekile ulaşmasını sağlayacak bir öneri olduğunu bildirdi. Arınç, "CHP grubuna mensup arkadaşlarımıza, Türkiye'nin bu çok önemli meselesinde ilk başvuruyu yapması ve maksadın hasıl olması sebebiyle verimli ve başarılı bir çalışmaya önayak oldukları için teşekkür ediyorum" dedi. 



</TEXT>
</DOC>
