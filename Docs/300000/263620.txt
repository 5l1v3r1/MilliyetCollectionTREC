<DOC>
<DOCNO> 263620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo29.html </URL>
<DATE> 2004/08/15/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Atina'da çifte bayrak heyecanı 
</HEADLINE>
<TEXT>

     28. Yaz Olimpiyat Oyunları'nda halterde erkekler 56 kiloda Halil Mutlu altın, Sedat Artuç da bronz madalya kazandı. 
     Halil Mutlu böylece, 3. kez üstüste olimpiyat şampiyonluğunu kazanmayı başardı. Mutlu'dan önce Naim Süleymanoğlu da halterde 3 kez üstüste olimpiyat şampiyonluğunu kazanmıştı. Mutlu, bu başarıya ulaşan dünya halter tarihindeki 4., Türkiye'deki ise 2. sporcu unvanını aldı. 
     Nikaia Halter Salonu'ndaki müsabakaların 2. günündeki erkekler 56 kilo müsabakasına iyi başlayan Mutlu, koparmada ilk hakkında 130, 2. hakkında da 135 kiloyu kaldırdıktan sonra, 3. ve son hakkında 138.5 kiloyla kendisine ait dünya rekorunu 140 kiloyla kırmayı denedi, ancak başarılı olamadı. 
     Mutlu, silkmede de ilk hakkında 160 kiloyu kaldırdıktan sonra 2. hakkında 165 kiloda başarılı olamadı. Şampiyon sporcu, 3. ve son hakkında 168 kiloyla kendisine ait dünya rekorunu 168.5 kiloyla kırmayı denediyse de bu ağırlığı kaldıramamasına karşın, toplamda 295 kiloyla altın madalyanın sahibi oldu. 
     Yarışmada Mutlu'nun en büyük rakibi olarak gösterilen Çinli Wu Meijin, koparmada 130, silkmede de 157.5 kilo kaldırarak, toplamda 287.5 kiloyla gümüş madalya alırken, bu kilodaki diğer Türk sporcu Sedat Artuç da koparmada 125, silkmede de 155 kiloluk kaldırışlarıyla toplamda 280 kiloya ulaştı ve bronz madalyanın sahibi oldu. Artuç, böylece kariyerindeki ilk olimpiyat madalyasına ulaştı. 
     Halterde yarın TSİ 16.30'da başlayacak bayanlar 58 kilo müsabakasında Aylin Daşdelen mücadele edecek. Ayrıca Türk sporcusunun bulunmadığı erkekler 62 kilo müsabakası da 20.00'de başlayacak. 

     
</TEXT>
</DOC>
