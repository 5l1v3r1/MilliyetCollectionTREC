<DOC>
<DOCNO> 293014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun19.html </URL>
<DATE> 2004/11/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fransa'da Sarkozy ile yeni bir dönem başladı 
</HEADLINE>
<TEXT>

     Fransa'da Maliye ve Ekonomi Bakanı Nicolas Sarkozy'nin iktidardaki Halk Hareketi Birliği'nin UMP liderliğine seçilmesi, Fransız merkez sağında yeni bir dönemin başlangıcı olarak değerlendiriliyor. 
     Siyasi gazetelerde çıkan haber ve yazılarda, ''Cumhurbaşkanı Jacques Chirac ile Sarkozy arasındaki çekişmenin önümüzdeki dönemde siyasi gündeme damgasını vuracağı'' yorumları yapıldı. 
     Sol eğilimli Liberation, ''Chirac için bir hediye değil'' başlığıyla manşetten verdiği haberde, ''Sarkozy'nin Chirac'ın üçüncü kez cumhurbaşkanı seçilmesine fırsat vermeyeceğini'' yazdı. 
     Sağ eğilimli Le Figaro gazetesi de, Sarkozy'nin dünkü konuşmasından ''Özgürlük içinde birlik ve beraberlik istiyorum'' sözlerini öne çıkardığı haberinde, ''Chirac'ın partisinin Sarkozy'nin partisi haline geldiği'' yorumunu yaptı. 
     Parti kongresinin adeta bir şov etkinliğine dönüştüğünü belirten gazeteler, UMP'nin tanıtım ve propaganda açısından ABD'deki siyasi partileri taklit ettiğini savundular. 
     Kongre için 5 milyon euro harcandığı yolundaki iddiaları gündeme getiren basın, sanatçıların katılımı, müzik ve şovlarla UMP'nin ABD'deki partileri kesinlikle aratmadığını yazdı. 
     
     ''ABD SAĞI FRANSA'DA DOĞDU'' 
     Bu arada, muhalefetteki Sosyalist Parti'nin ''ikinci önemli adamı'' olarak bilinen eski başbakanlardan Laurent Fabius, ''Sarkozy ile birlikte ABD sağının Fransa'da doğduğunu'' söyledi. 
     France-2 televizyon kanalının sorularını yanıtlayan Fabius, ''Bu sağ geleneksel Fransız sağı değil, bu sağın bileşiminde liberallik, cemaatçilik ve Atlantik kıyısı var'' dedi. 
     
     KABİNEDE DEĞİŞİKLİK 
     Öte yandan, Tarım Bakanı Herve Gaymard'ın, dünkü kongrede iktidardaki Halk Hareketi Birliği'nin UMP liderliğine seçilen Nicolas Sarkozy'nin yerine Maliye ve Ekonomi Bakanı görevine getirildiği bildirildi. 
     France-info kanalının, hükümet kaynaklarına dayanarak verdiği haberde, hükümette bütçeden sorumlu bakan olarak görev yapan Dominique Bussereau da Tarım Bakanı olacak. 
     Hükümet Sözcüsü ve İçişleri Bakan Yardımcısı François Cope ise Bussereau'dan boşalan göreve getirilecek. 
     Sarkozy, istifasını bugün Başbakan Jean-Pierre Raffarin'a sunacak. 
     
</TEXT>
</DOC>
