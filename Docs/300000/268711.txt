<DOC>
<DOCNO> 268711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun24.html </URL>
<DATE> 2004/09/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Savcılar, spor salonuda bulunan cesetlerin sayısını belirlemeye çalışıyor 
</HEADLINE>
<TEXT>

     Rus İtar-Tass ajansı, savcıların, Kuzey Osetya'nın Beslan kentindeki okulun spor salonunda bulunan cesetlerin sayısını belirlemeye çalıştığını bildirdi. 
     Savcıların spor salonunda inceleme yaptığını belirten ajans, adını açıklamadığı bir savcının, ''Savcılar tüm odalarda incelemelerini sürdürüyor. Bazı rehinelerin cesetlerinin bulunduğu spor salonundaki inceleme de devam ediyor. Burada kaç kişinin hayatını kaybettiğini belirlemeye çalışıyoruz'' dediğini duyurdu. 
     Savcı, spor salonunda hayatını kaybeden rehinelerin ölümüne çatının çökmesinin neden olduğuna inandıklarını kaydetti. 
     Bu arada, Kuzey Osetya İçişleri Bakanlığı'ndan bir yetkili İnterfaks'a yaptığı açıklamada, okulda duyulan son patlamaların nedeninin, teröristlerin binaya bıraktığı plastik patlayıcıların yangında infilak etmesi olduğunu, patlamaların olduğu bölümde kimsenin bulunmadığını söyledi. 
     
</TEXT>
</DOC>
