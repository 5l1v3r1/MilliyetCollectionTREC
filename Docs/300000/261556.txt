<DOC>
<DOCNO> 261556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko11.html </URL>
<DATE> 2004/08/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bakan Güler 1.2 milyon ton kömürü fakire dağıtacağız 
</HEADLINE>
<TEXT>

     Emin Gürbüz AA 
Enerji ve Tabii Kaynaklar Bakanı Hilmi Güler, Türkiye Kömür İşletmeleri'nin TKİ , sisteme soktuğu 7.7 milyon ton kömürün 1.2 milyon tonunun fakir vatandaşlara ücretsiz olarak dağıtılacağını söyledi. 
     Madencilik Sektörü Başkanlar Konseyi Birliği MSBK tarafından Abant'ta düzenlenen toplantıya katılan Bakan Güler, Maden Yasasının sivil ve kamu kesimindeki maden temsilcilerinin desteği ile bir süre önce çıkarıldığını hatırlatarak, ''Bu yasaya göre yönetmeliklerinde hazırlanması gerekiyordu. Yönetmeliklerin hazırlanması için 8 aylık bir süre vardı. Biz bu süreyi beklemeden çalışmalara başladık ve bunu 40 gün içerisinde hazırladık. Hazırladığımız yönetmelikleri büyük bir şeffaflıkla sektör temsilcilerine açtık'' dedi. 
     Hazırlanan 8 yönetmeliğin Abant'ta yapılan toplantıda ''Ortak Akıl'' yaklaşımı ile tartışıldığını ifade eden Güler, bunların kabul edilmesinden sonra hayata geçirileceğini kaydetti. 
     
     BOR MADENİ VE ENDÜSTİRİYEL MADENLER 
     Bakan Güler, Bor madeni başta olmak üzere endüstriyel madenlerin kullanımın hayata geçirmek için çalışmalara hız verdiklerini de belirterek, şöyle konuştu 
     ''Bu konu için gece yarılarına kadar çalışıyoruz. Bor'dan daha önemli mermer sektörü, pelit, zeolit ve kömür sektöründe çok önemli atılımlar yaptık. Türkiye Kömür İşletmeleri TKİ 7.7 milyon tonluk kömürü sisteme soktu. Bu kömürlerden 4 milyon ton piyasaya sürülecek ve piyasaya sürülen kömürlerden 3 milyon tonu halka satılacak. 1.2 milyon tonu da dar gelirlilere ücretsiz olarak dağıtılacak. Bunun sevkıyatı da başladı. Türkiye Taşkömürü İşletmeleri zarar eden bir kuruluştu. Bu kurumda ihale aşamasına gelindi. 19 ayrı sahada ihale yapılması kararı alındı. Bunun dışında 3 büyük sahada ihale aşamasına gelindi. Bu 3 büyük sahada bu ay içinde ihaleye çıkılacak. Akçakoca'da petrol arama çalışmaları sürüyor. Bu konuda alınan raporlar anında bana iletiliyor. Gelişmeleri takip ediyoruz.'' 
     
     NÜKLEER SANTRAL 
     Nükleer santral konusunun parti programlarında ve hükümet çalışmalarında yer aldığını işaret eden Güler, şöyle devam etti 
     ''Nükleer santral konusunda mutlaka gireceğiz. Yer seçimi çalışmaları temel faktörleri, projenin teknik yönü ile ilgili çalışmalar sürüyor. Şartnamenin temel parametreleri üzerindeki çalışmalar devam ediyor. Bu arada teknolojisi ile ilgili çalışmalar sürüyor. Bütün, dünyada büyük bir değişim yaşanıyor. Diğer yakıtların olumsuz etkileri nedeniyle nükleer santraller büyük bir önem kazanıyor. Petrol fiyatlarının bu derece artması bizi bu konuda mecbur kılıyor. Ülkemizin enerji ithalatı konusunda dışa bağımlılığını azaltmaya, minimum seviyeye indirmeye çalışıyoruz. Dolayısıyla, kömürden petrol üretme konusu da dahil olmak üzere yeni teknolojiler üzerinde çalışıyoruz. Gerekirse kömürden petrol üreteceğiz. Çok büyük bir kömür arama kampanyası başlatacağız. Mevcut rezervlerin dışında muhtemel kaynakları araştırmaya başladık.'' 
     
</TEXT>
</DOC>
