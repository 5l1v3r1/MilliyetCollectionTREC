<DOC>
<DOCNO> 279253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas21.html </URL>
<DATE> 2004/10/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sean Penn, Irak Savaşı'nı 'ti'ye alan 'Team America'ya yaylım ateşi 
</HEADLINE>
<TEXT>

     ABD'nin önde gelen savaş karşıtı sinema yıldızlarından Sean Penn, bu ay gösterime girecek ''Team America'' adlı filmin yapımcılarına, savaşı ''ti''ye aldıkları gerekçesiyle ateş püskürdü. 
     Drudge Report adlı internet sitesindeki habere göre, ABD Başkanı George Bush karşıtı açıklamaları ve Irak'a yaptığı seyahatlerle dikkati çeken Penn, aynı zamanda ''South Park'' adlı çizgi filmin de yapımcıları olan Trey Parker ve Matt Stone'a gönderdiği mektupta, kendilerini savaşla ilgili gerçekleri görmemek ve izleyicilere bunu çarpıtarak sunmakla suçladı. 
     Penn, mektubunda, ''Hiçbirinizin çocuğu yok, savaşta çocuğunuz yok. Ayrıca gençlere oy vermedikleri için utanmaya gerek olmadığı mesajını veriyorsunuz. Neden bahsettiğinizden haberiniz yok'' dedi. 
     Ünlü yıldız, iki yapımcıyı Irak'a davet ederek, geçen Noel'de yaptığı gezinin aynısını birlikte yapmaya çağırdı. Penn, mektubunda, ''Amman'a uçarız, sonra 12 saatte Sünni Üçgeni'ne ulaşırız, Felluce ve Bağdat, size biraz etrafı gösteririm. Dönünce isteğiniz kadar eğleniriz'' dedi. 
     Aralarında Sean Penn, Susan Sarandon ve George Clooney gibi savaş karşıtı oyuncuların bulunduğu ve karakterleri kuklalardan oluşan ''Team America'' filminde, kendini global düzenin devamlılığına adamış uluslararası bir polis gücü anlatılıyor. 
     Filmde, bir dünya liderince silah simsarlığı yapıldığını öğrenen kahramanlar, dünyayı korumak gibi zor bir misyon üstlenirler. Terörist ağını çökertmek için tim, Broadway'in yükselen yıldızı Gary Johnston'ı göreve çağırır. Johnston, ilk başta kariyerini tehlikeye atmamak için gönülsüz davransa da daha sonra görevi kabul eder. 
     
</TEXT>
</DOC>
