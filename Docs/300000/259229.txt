<DOC>
<DOCNO> 259229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun13.html </URL>
<DATE> 2004/07/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Myers Bulgaristan, bölgede istikrar ve demokrasi örneğidir... 
</HEADLINE>
<TEXT>

     ABD Genelkurmay Başkanı Orgeneral Richard Myers, en yeni NATO üyelerinden biri olan Bulgaristan'ın, terörizme karşı mücadelede büyük fedakarlık gösterdiğini söyledi. 
     İki günlük Bulgaristan ziyaretini tamamlayan Myers, Sofya havaalanında düzenlediği basın toplantısında, ''Yeni NATO üyesi olarak Bulgaristan, bölgede istikrar, tolerans ve demokrasi örneğidir'' dedi. 
     Myers, Bulgaristan'ın gerek Afganistan, gerekse Irak'ta bulundurduğu askeri birliklerle, uluslararası terörizmle mücadelede büyük bir kararlılık gösterdiğini, ABD'nin Irak'taki Bulgar askeri birimine maddi yardımında bulunacağını ifade etti. 
     Ziyareti sırasında Bulgaristan'da Amerikan askeri üsleri açılmasına ilişkin görüşmeler yapıldığını açıklayan Myers, ''Bu, her iki tarafının dikkatle değerlendireceği bir süreçtir. Atılacak her adım, çok sıkı bir işbirliğin sonucu olacaktır'' diye konuştu. 
     Bulgaristan Genelkurmay Başkanı Orgeneral Nikola Kolev'in resmi davetlisi olarak ülkeyi ziyaret eden General Richard Myers, Bulgaristan Başbakanı Simeon Sakskoburgotski ve Savunma Bakanı Yardımcısı İlko Dimitrov ile birer görüşme yaptı. 
     Myers, uluslararası alanda NATO ülkelerinin işbirliği ve Irak'taki son gelişmelerin ele alındığı bu görüşmelerden sonra yaptığı açıklamada, Bulgaristan'ın Irak'ın Kerbela kentindeki askeri birliğinin çalışmalarının ABD tarafından takdir edildiğini belirtti. 
     Myers, ''Amerika'dan Bulgaristan'ın Irak'a daha fazla asker göndermesi için talep yok'' ifadesini kullandı. 
     Bu arada Cumhurbaşkanı Georgi Pırvanov, General Myers'e ''Stara Planina'' adlı ülkenin en yüksek devlet nişanını törenle takdim etti. 
     Myers, törende yaptığı konuşmada, ''Bu nişan, istikrarlı bir geleceği olan iki ülke arsındaki işbirliğinde emeği geçen yüzlerce insanın çalışmalarına gösterilen büyük bir saygı ifadesidir'' dedi. 
     
</TEXT>
</DOC>
