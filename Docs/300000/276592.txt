<DOC>
<DOCNO> 276592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur25.html </URL>
<DATE> 2004/10/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
3.5 yaşındaki çocuklarını döven anne-baba gözaltına alındı .. 
</HEADLINE>
<TEXT>

     Bolu'da 3.5 yaşındaki çocuklarını dövdükleri ve aç bıraktıkları iddia edilen anne-baba gözaltına alındı. Dövülen çocuğun tedavisi sürüyor. 
     Ali A. ve eşi Çiğdem A. 3.5 yaşlarındaki kızları S.A'yı İzzet Baysal Çocuk Hastanesi'ne getirerek, çocuklarının merdivenden düştüğünü, bu nedenle tedavisinin yapılmasını istediklerini söylediler. 
     
     DOKTOR, POLİSİ ARADI 

     Çocuğun muayenesini yapan doktor, merdivenden düştüğü iddia edilen 3.5 yaşındaki S.A'nın vücudunda çok sayıda darp izi, diş izi ve morluk olduğunu tespit edince, olayı polise bildirdi. 
     Hastaneye gelen Bolu Emniyet Müdürlüğü Çocuk Şubesi ekipleri, 3.5 yaşındaki S.A'yı İzzet Baysal Devlet Hastanesi'ne götürerek, olayda kasıt olup olmadığını tespite çalıştılar. 
     
     ''ANNEM SOPAYLA DÖVERKEN, BABAM ISIRIYORDU'' 

     Devlet Hastanesi'nde müşahede altına alınan S.A'nın, tıpta ''Dövülmüş Çocuk Sendromu'' diye bilinen bir sendrom geçirdiğini ifade eden İzzet Baysal Devlet Hastanesi Ortopedi Uzmanı Dr. Savaş Tunay, çocuk servisinde yapılan ilk müdahale sonrasında çocuğun hastanelerine getirildiğini ifade ederek, şunları söyledi 
     ''Bizim tespitlerimize göre çocuğun vücudunda genel bir vücut travması, kol ve bacaklarında bariz morluklar ve diş izleri tespit edildi. Bahsettiğim noktalarda, ısırıldığını ortaya koyan bariz lezyonlar var. Bunlar özellikle bacaklarda daha belirgin.'' Hastanede çalışan personel tarafından adeta sevgi çemberine alınan S.A ise annesinin kendisinin sürekli dövdüğünü belirterek, ''Annem beni döverken, babamda beni ısırıyordu. Bana yemek vermiyorlardı'' diye konuştu. 
     
</TEXT>
</DOC>
