<DOC>
<DOCNO> 292726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/guncel/axgun01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Basın özgürlüğünde ciddi adımlar atıldı' 
</HEADLINE>
<TEXT>


Doğan Holding Yönetim Kurulu Başkanı Aydın Doğan'ın, Uluslararası Basın Enstitüsü Yönetim Kurulu üyeleri onuruna verdiği yemeğe katılan Başbakan Erdoğan, "Türkiye artık susan bir ülke değil" dedi 

İSTANBUL Milliyet 

Başbakan Recep Tayyip Erdoğan, yıllar önce okuduğu bir şiir yüzünden hapse atılmış bir başbakan olarak, düşünce ve ifade hürriyetine verdiği önemin her şeyin önünde olduğunu söyledi. 
Doğan Holding Yönetim Kurulu Başkanı Aydın Doğan, Uluslararası Basın Enstitüsü IPI Yönetim Kurulu üyeleri onuruna Sepetçiler Kasrı'nda bir yemek verdi. 

Onur konuğu Erdoğan 
Yemeğin onur konuğu olan Erdoğan, AB'ye üyelik sürecinde gerçekleştirilen reformlar arasında, IPI'nın üzerinde hassasiyetle durduğu basın özgürlüğü, düşünce ve ifade hürriyeti konusunda adımlar atıldığını kaydetti. 
Türkiye'nin artık "gazetecilerin hapse atıldığı, etkin kalemlerin türlü yollarla susturulduğu, sivil toplum örgütlerinin gözaltı çileleri yaşadığı, susan bir ülke olmaktan çıktığını" anlatan Erdoğan, şöyle devam etti 

'Biz de damdan düştük' 
"Yıllar önce okuduğu bir şiir yüzünden hapse atılmış bir Başbakan olarak, ifade hürriyetinin kısıtlanmasının ne demek olduğunu yakından tanıdım. Hürriyetlerin kısıtlanmasına dönük her türlü bahaneye en önce büyük bir kuşkuyla baktığımı bilmenizi isterim. Çünkü zamanında biz de damdan düştük ve damdan düşenin halini çok iyi biliyoruz. Bu nedenle düşünce ve ifade hürriyetine, basın özgürlüğüne azami dikkat sarf ederken, insanlık onuruna en aykırı fiillerden biri olan işkenceye sıfır toleransla yaklaşıyoruz." 
Erdoğan, Türkiye'nin AB üyeliği için daha fazla beklemek istemediğini sözlerine ekledi. 
IPI Yönetim Kurulu Başkanı Wilfred Kiboro da, Türkiye'de basın özgürlüğü içinde çalışıldığını gördüklerini anlatarak, AB'ye girmeye hazırlanan Türkiye'de basın yasalarının, basın özgürlüğünün daha da derinleştirilmesi anlamında düzenlenmesini beklediklerini söyledi. 


</TEXT>
</DOC>
