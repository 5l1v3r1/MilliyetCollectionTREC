<DOC>
<DOCNO> 282962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo25.html </URL>
<DATE> 2004/10/24/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
Diyarbakır maçının ardından... 
</HEADLINE>
<TEXT>

     Diyarbakırspor Teknik Direktörü Ümit Kayıhan, kontrataklara iyi çıkan rakipleri karşısında defans ağırlıklı oynayınca ileride etkili olamadıklarını söyledi. 
     Ümit Kayıhan, hızlı ve ataklara çabuk çıkan oyunculara sahip olan Büyükşehir Belediyesi Ankaraspor karşısında, maçın çok zor geçeceğini bildiklerini belirterek, ''Rakibimiz kontrataklara iyi çıkan bir takımdı. Hızlı ve ataklara çabuk çıkan oyuncuları vardı. Bu nedenle defans ağırlıklı oynadık ve ileride etkili olamadık'' dedi. 
     Karşılaşma boyunca sadece 3 pozisyon bulduklarını ifade eden Kayıhan, aldıkları galibiyetle gelen 3 puanın kendilerini ligde alt sıralardan kurtardığını kaydetti. 
     Kayıhan, maçta taraftarların ilgisinin de yoğun olduğuna dikkat çekerek, ''Diyarbakırspor taraftarı futbolu iyi bilen bir taraftar. Bu maçın bizi nereye götüreceğini iyi biliyorlardı. Karşılaşmaya yoğun bir ilgi gösterdiler. Bugün taraftarla futbolcu bütünleşmesini en iyi şekilde yaşadık'' diye konuştu. 
     Diyarbakırspor Kulübü Başkanı Ahmet Göksu, kendileri için çok önemli olan bir maçtan 3 puan aldıklarını kaydederek, ''Bu maç ligdeki yerimizi belirleyecekti. Enteresan bir gol bulduk'' dedi. 
     Göksu, Büyükşehir Belediyesi Ankaraspor'un kalecisi Şenol'un Diyarbakırspor'a 3 yıl hizmet verdiğini vurgulayarak, kendisine yönelik küfürlerin üzüntü verici olduğunu ve bunun kesinlikle kabul edilemeyeceğini belirtti. 
     Büyükşehir Belediyesi Ankaraspor Teknik Direktörü Samet Aybaba ise ortaalan mücadelesi şeklinde geçen pozisyonsuz bir maç oynandığını dile getirerek, ''Karşılaşmada oldukça sert ve sakatlığa sebep olabilecek pozisyonlar vardı. Diyarbakırspor'u tebrik ediyorum'' dedi. 
     
</TEXT>
</DOC>
