<DOC>
<DOCNO> 293271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/aspo.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fran'ın aşk çıkmazı 
</HEADLINE>
<TEXT>


Beşiktaş'a transfer olduğu günden beri form tutturamayan İspanyol oyuncunun, eşi ile eski sevgilisi arasında kriz yaşadığı, bu nedenle kendini futbola veremediği bildirildi 

HALİL ÖZER 


Pembe dizi gibi 
SİYAH - Beyazlı takım, transfer ettiği oyuncular yüzünden ligde kötü bir sezon yaşarken, pembe diziyi kıskandıran yeni bir kriz ile çalkalanıyor. Real Betis ile yapılan uzun pazarlıklar sonucu güçlükle Beşiktaş'a kazandırılan Juanfran'ın, girdiği "aşk çıkmazı" yüzünden kendini futbola veremediği öğrenildi. Yönetimin, Athletic Bilbao maçı öncesi Teknik Direktör Del Bosque ile yaptığı toplantı sonucunda İspanyol oyuncuyu masaya yatırdığı bildirildi. 

Yönetim sordu 
YÖNETİMİN, "Juanfran, İspanya'daki gibi değil. Sorunu mu var" sorusuna Bosque'nin "Eşi ile eski sevgilisi arasında kaldı. İki taraftan da büyük baskı yapılıyor" yanıtını verdiği vurgulandı. Juanfran'ın, geçtiğimiz yaz şimdiki eşi Nuria ile dünya evine girdiği, ancak eski sevgilisinin peşini bırakmadığı ileri sürüldü. Nuria'nın, İstanbul'a hiç gelmemesi ve Juanfran'ın annesiyle birlikte oturmasının altında da bu nedenin yattığı iddia edildi. 

İçine kapanık 
DEL Bosque'den bu bilgiyi alan yöneticilerin, Juanfran ile yüz yüze görüşmek istemedikleri, sadece İspanyol hocayı aracı kıldıkları belirtildi. Samsunspor ile oynanan son maçta da çok kötü bir performans ortaya koyan Juanfran ile ilgili somut bir önlem almayan Del Bosque'nin, kendisinden bu sorunu bir an önce çözmesini beklediği bildirildi. İspanyol futbolcunun seyahatlarda hep yalnız kalmayı seçtiği ve içine kapandığı da ifade edildi. 


</TEXT>
</DOC>
