<DOC>
<DOCNO> 266132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/ekonomi/eko07.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol 46 doların altına geriledi 
</HEADLINE>
<TEXT>


EKONOMİ SERVİSİ 

Ham petrol fiyatlarındaki düşüş devam ediyor. ABD'de geçen hafta 49.40 dolara kadar çıkarak rekor kıran petrol varil başına 45.95 dolar seviyesine kadar geriledi. Londra'da ise brent petrol 42.89 dolardan işlem görüyor. 
Fiyatlarda meydana gelen düşüşte Irak'ın petrol ihracatının eski düzeylere gelmesinin etkili olduğu düşünülüyor. Irak mayıstan bu yana ilk kez Kerkük ham petrollerini piyasaya tekrar ulaştırıyor. 
Gelen haberlere göre, Irak Devlet Petrol Pazarlama Şirketi SOMO eski müşterileriyle temas kurarak, spot piyasada Kerkük petrolünün satışına başladı. 

'ABD ekonomisi raydan çıkmaz' 
Öte yandan Rus petrol devi Yukos'un, bu yıl içinde üretimini yüzde 6 artıracağı ve Venezüella'da politik görünümün daha dengeli bir hale geldiği yönündeki haberler de fiyatlardaki düşüşte etkili oluyor. Petrol fiyatlarında yaşanan yükselişlerin ekonomiler üzerindeki etkisi de tartışmaya açıldı. 
ABD Merkez Bankası yöneticilerinden Ben Bernanke, petrol fiyatlarında son dönemde meydana gelen artışın ABD ekonomisi üzerinde yavaşlatıcı bir etkisinin olacağını, ancak ekonomiyi rayından çıkartmayacağını belirtti. 


</TEXT>
</DOC>
