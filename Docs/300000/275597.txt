<DOC>
<DOCNO> 275597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko13.html </URL>
<DATE> 2004/09/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dünya Türk İşadamları Kurultayı, Ankara'da toplanacak... 
</HEADLINE>
<TEXT>

     Dünya Türk İşadamları 5. Kurultayı, Perşembe günü Ankara'da toplanacak. 
     Bu arada katılımcılardan oluşan bir heyet, Kurultay öncesi yarın Anıtkabir'i ziyaret edecek. 
     Bilkent Otel ve Konferans Merkezi'nde 2 gün sürecek kurultaya ise yaklaşık 40 ülkeden bin işadamının katılması bekleniyor. 
     Başbakan Recep Tayyip Erdoğan'ın himayesinde gerçekleştirilecek kurultayın organizasyonunda Dışişleri Bakanlığı, KOSGEB, Türkiye Odalar ve Borsalar Borsalar Birliği TOBB , Dünya Türk İşadamları Vakfı ile Türk Dış Ticaret Vakfı yer alıyor. 
     Kurultay çalışmalarına, Dünya Türk İşadamları Vakfı Mütevelli Heyeti Başkanı Ali Akkanat İle Dünya Türk İşadamları 5. Kurultay Başkanı ve Odalar Birliği Başkanı Rifat Hisarcıklıoğlu'nun konuşmaları ile başlayacak. 
     Kurultay'ın açılışında, Başbakan Recep Tayyip Erdoğan'ın da bir konuşma yapması ve kurultay kapsamında düzenlenen fuarın açılışını gerçekleştirmesi bekleniyor. 
     Kurultay'ın ilk gün öğleden sonraki bölümünde yer alan ''Soru Platformu'na katılacak olan Devlet Bakanı ve Başbakan Yardımcısı Abdüllatif Şener, Devlet Bakanları Ali Babacan, Kürşad Tüzmen, Sanayi ve Ticaret Bakanı Ali Coşkun ile Kültür ve Turizm Bakanı Erkan Mumcu, katılımcıların sorularını yanıtlayacak. 
     Kurultay'ın ikinci gününde ise bilişim, dayanıklı tüketim malları-elektronik sanayi, deri-ayakkabı-saraciye, gıda sanayi-tarım ve işlenmiş tarım ürünleri, ilaç sanayi, KOSGEB Teşvikleri, mobilya sanayi, müteahhitlik, tekstil, doğal kaynaklar, kimya, konfeksiyon ve hazır giyim sanayi, kuyumculuk ve mücevherat, makine imalat sanayi, otomotiv ve otomotiv yan sanayi, seramik mamulleri ve toprak ürünleri sanayi, taşımacılık ve lojistik ile turizm olmak üzer toplam 18 ana konuda sektör toplantıları gerçekleştirilecek. 
     İkinci gün toplantıya katılacak işadamları OSTİM'i ziyaret ederek ikili görüşmelerde bulunacaklar. Aynı gün 1. ve 2. Meclis binaları ziyaret edilecek, akşam ise Devlet Konukevi'nde Ankara Ticaret Odası'nın ATO ev sahipliğinde bir akşam yemeği verilecek ve ardından Devlet Klasik Sanat Müziği Korosu Atatürk'ün sevdiği şarkılardan oluşan bir konser verecek. 
     Kurultay'a yaklaşık bin işadamının katılması beklenirken, hiç bir işadamına isme davet yapılmadığı öğrenildi. Kurultay'ın duyurusu internet, Dışişleri Bakanlığı, basın yayın organları ve dernekler aracılığı ile yapıldı. 
     Kurultay'ın ana sponsorluğunu TOBB yaparken, İMKB, UPS, Ankara Ticaret Odası ATO , Ziraat Bankası, Akkanat Holding, Vakıfbank, OSTİM, Sabah Gazetesi ile Aras Kargo'da diğer sponsorlar arasında yer alıyor. 
     
     KURULTAYIN AMACI 

     Bu yıl 5.'si gerçekleştirilecek olan Kurultay'ın amaçları arasında, ''Türk'ten Türk'e ticarete'' dikkat çekilmesinin yanı sıra AB Komisyonu tarafından açıklanacak müzakere raporu öncesinde Türk işadamları arasındaki dayanışma sağlayarak, AB'ye ortak bir mesaj yollama ve raporun olumlu çıkması için çaba harcama da yer alıyor. 
     Bu yönüyle kurultayın sloganı ''AB Yolunda Ankara Buluşması'' olarak belirlenirken, dünyanın dört bir yanına dağılmış Türk işadamlarının, kurultay sayesinde biraraya gelerek yeni ekonomik düzenlemelerin yarattığı fırsatları yakından takip etmeleri hedefleniyor. 
     Öte yandan ilki 1996 yılında İstanbul'da, işadamı Sakıp Sabancı'nın başkanlığında yapılan Kurultay'a, Türkiye Odalar ve Borsalar Birliği TOBB Başkanı Rifat Hisarcıklıoğlu ikinci kez başkanlık yapacak. 
     
</TEXT>
</DOC>
