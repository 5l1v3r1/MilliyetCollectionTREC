<DOC>
<DOCNO> 267505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yasam/yas11.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sis'ten 103 kilo eroin çıktı 
</HEADLINE>
<TEXT>


ERDAL KILINÇ İstanbul 

Bahçelievler, Beykoz ve Küçükçekmece ilçelerinde düzenlenen operasyonlarda, 103 kilo 400 gram eroin ile 45 bin adet ecstacy ele geçirildi, 12 kişi yakalandı. Polis, uluslararası bir uyuşturucu şebekesinin Hollanda'ya yüklü miktarda uyuşturucu göndereceğini belirledi. İzleme çalışmaları sonunda, 'Sis' adı verilen operasyon için düğmeye basıldı. Kaçakçılarının, eroin yüklü TIR'ına 25 Ağustos'ta baskın düzenlendi. Aramada, zulalanmış halde 76 kilo 400 gram eroin yakalandı. Mehmet Türünç, Hasan Kılınç ve 7 kişi gözaltına alındı. Polis, Küçükçekmece'de bir eve düzenlediği ikinci operasyonda, 27 kilo eroin ele geçirdi. Aralarında Kamuran Bayram'ın da bulunduğu 3 kişi gözaltına alındı. Yetkililer, Vanlı Kamuran Bayram'ın, eski milletvekili Mustafa Bayram'la aynı aşiretten olduğunu bildirirken, Bayram ise sorgusunda Mustafa Bayram'la akraba olmadığını söyledi. Beykoz'da, Bursa ve İstanbul polisinin düzenlediği operasyonda ise 2 kişi 45 bin ecstacy ile yakalandı. 



</TEXT>
</DOC>
