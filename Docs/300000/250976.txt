<DOC>
<DOCNO> 250976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/ekonomi/aeko.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Halis Toprak TMSF ile yedi saat görüştü 
</HEADLINE>
<TEXT>


842 milyon dolar zararla el konulan Toprakbank'ın eski sahibi Halis Toprak'ın TMSF'yle yaptığı 'borç geri ödeme' görüşmesi yedi saat sürdü 

EKONOMİ SERVİSİ 

Bankacılık Düzenleme ve Denetleme Kurumu BDDK kararıyla sahibi olduğu Toprakbank'a içini boşalttığı gerekçesiyle el konulan Halis Toprak borç geri ödeme anlaşması yapmak için dün Tasarruf Mevduatı Sigorta Fonu TMSF yönetimiyle yedi saat süren bir görüşme yaptı. 
Üç gün önce hakim karşısına çıkan Toprak, "500 trilyon ne ki, hemen öderim" diye ifade vermişti. Geçen yıl gazetelere verdiği ilanlarda devletin taahhüt ettiği teşvikleri sağlamaması nedeniyle bankasından Toprakbank anapara olarak 239 milyon dolar, faiziyle birlikte 410 milyon dolar çektiğini ifade eden Toprak, daha sonra kendisinin borçlu değil alacaklı olduğunu söylemeye başlamıştı. 

Borçlarını az gösterdi 
Toprakbank'ın 30 Kasım 2001 itibariyle birikmiş zararı 1 katrilyon 240 trilyon liraydı yaklaşık 842 milyon dolar . Özsermaye açığı ise 1 katrilyon 160 trilyon liraya yaklaşık 785 milyon dolar ulaşmıştı. Yine 30 Kasım 2001 itibariyle Toprak Grubu şirketlerine kullandırılan krediler toplamı ise 685 trilyon lira yaklaşık 463 milyon dolar olurken, Toprak Grubu şirketleri faiz reeskontları 108 trilyon lira yaklaşık 73 milyon dolar ve grup riski toplamı ise 793 trilyon lira yaklaşık 536 milyon dolar düzeyindeydi. TMSF Başkanı Ahmet Ertürk de geçen ay yaptığı bir açıklamada Toprak'ın yaptığı hesapta borçlarını az gösterdiğini savunarak şöyle demişti "Toprak grubunun borçları kendi söylediklerinin faizleri bile ayrı tutsanız en az 7 - 8 katı. 95 - 96 yılından başlayan borçlar var. TL bazında alt alta toplayıp, ödedikleri TL'leri çıkarıp, bugünkü döviz kuruna bölüp, hesap yapıyorlar. Sokaktaki biri bunu yapsa, normal karşılarsınız ama iyi hesap bilen bankacının yapması ilginç. Burda bir kasıtlı bilgi saptırması var. Bununla bizi inandıracağını sanıyor. O hesabı simitçi bile yapmaz." 

'500 trilyon nedir ki' demişti Halis Toprak, üç gün önce 'Banka kaynaklarını off - shore hesaplara aktarmak ve grup şirketlerine usulsüz krediler vermek suretiyle dolandırıcılık yaptıkları' iddiasıyla yargılanması sırasında şimdiye kadar borçlarının yarıdan fazlasını ödediğini belirterek, "Bütün borcumu ödeyeceğim. 500 trilyon nedir ki" demişti. 
İstanbul 8. Ağır Ceza Mahkemesi'nde görülen davanın ilk duruşmasının ardından konuşan Toprak, devletten bir milyar dolar alacağını alamadığından Toprakbank'tan 96 trilyon lira kredi aldığını söylemişti. Toprak, "Sonra 48 trilyonunu ödedim. Gerisi için ödeme plan hazırladık. Bankaya el koyan TMSF, geriye kalan miktar için 500 trilyon lira istedi. 500 trilyon nedir ki. ödemeyi kabul ettim. Şimdiye kadar borçlarımın yarıdan fazlasını ödedim. TMSF ile anlaşmak üzereyim. Bütün borcumu ödeyeceğim" şeklinde konuşmuştu. 


</TEXT>
</DOC>
