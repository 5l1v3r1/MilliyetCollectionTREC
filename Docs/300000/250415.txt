<DOC>
<DOCNO> 250415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/magazin/amag.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsmini' seven parayı getirsin 
</HEADLINE>
<TEXT>


Özcan Deniz'den Alişan'a, Gülşen'den Kibariye'ye, Adnan Şenses'ten Suat Suna'ya 27 şarkıcının tescilli isim hakkı, icrada 40'ar milyardan satışa çıkarılıyor 

ALİ'CE Ali Eyüboğlu 

Ankara Sıhhiye'deki Adalet Sarayı Mezat Salonu bugün çok ilginç bir açık artırmaya tanık olacak. 27 şarkıcı ve grubun isim hakkı, bugün saat 10.00'den itibaren Ankara 1. İcra Müdürlüğü'nce satışa sunulacak. 
Prestij Müzik'ten alacağı olan İbrahim Zeytinkaya, mahkeme kararıyla şirketin elindeki 27 şarkıcı ve grubun isim hakkına haciz koydurdu. İlki bugün saat 10.00'da başlayacak açık artırma ile satış Ankara 1. İcra Müdürlüğü'nün gazeteye verdiği şu ilanla duyuruldu "Bir borçtan dolayı hacizli ve aşağıda cins, miktar ve kıymetleri yazılı mallar satışa çıkarılmıştır. İlk artırma 24.06.2004 günü saat 10.00'dan itibaren Adalet Sarayı Mezat Salonu Sıhhiye Ankara'da yapılacak ve o günkü kıymetlerin yüzde 60'ına istekli bulunmadığı takdirde 29.06.2004 günü aynı yer ve saatte 2. artırma olacak." 

İşte 'satılık' yıldızlar 
Ankara 1. İcra Müdürlüğü'nün ilanında, 40'ar milyar muhammen bedelle açık artırmaya çıkarılacak şarkıcı ve gruplar ise şunlar 
Özcan Deniz, Alişan, Adnan Şenses, Altay, Aslı Hünel, Ayhan Aşan, Deniz Erdoğan, Elif Karlı, Ertuğrul Polat, Grup Yada, Güçlü Soydemir, Gülşen, Hamiyet, Hatice, Kadir Demirel, Kibariye, Kim Bunlar, Mehmet Öndül, Nanu Banu Zorlu , Nuray Hafiftaş, Onur Sarıkaya Küçük Onur , Seher Dilovan, Servet Kocakaya, Suat Suna, Tezhan, Turgay Başyayla ve Yusuf Harputlu. 

Marka sevdası.. 
Açık artırmada neyin satıldığına ve ileride neler olacağına gelince 2000 yılında Mahsun Kırmızıgül ayrıldıktan sonra Prestij Müzik'in diğer ortakları Hilmi Topaloğlu ve Burhan Aydemir, sözleşme yaptıkları şarkıcılarının isimlerini Prestij Müzik adına, Türk Patent Enstitüsü'ne tescil ettirdi. O dönem, adlarının markalaşacağını düşünen hiçbir şarkıcı işleme itiraz etmedi. Prestij Müzik'ten alacaklı İbrahim Zeytinkaya, 27 şarkıcının tescilli ismine yani marka değerine haciz koydurttu. Şayet bugünkü açık artırmada tescilli isimleri icradan satışa sunulan şarkıcılar parayı verip isimlerini satın almazlarsa, bu parayı verenler yarın, herhangi birine Alişan adını verip albüm yapabilecek ya da Özcan Deniz'in isim hakkını satın alan, Özcan Deniz adıyla parfüm veya tişört çıkarabilecek. 

24 milyar veren alır 
27 şarkıcı ve gruptan herhangi biri, adının satın alınıp kullanılmasını engellemek için ilk açık artırmaya katılıp en az 24 milyar veya ikinci açık artırmada 16 milyar ödemek zorunda. Parasını verip isimlerini satın almazlarsa ileride Türk Patent Enstitüsü'nden tescilli aynı isimli rakipleriyle karşı karşıya kalacaklar ya da kendi isimlerini rakipsiz ve rahat rahat kullanabilmek için icradan satın alana istediği parayı vermek zorunda olacaklar. 


</TEXT>
</DOC>
