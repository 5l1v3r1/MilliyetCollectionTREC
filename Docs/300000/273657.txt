<DOC>
<DOCNO> 273657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy17.html </URL>
<DATE> 2004/09/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TCK düğümü perşembe günü çözülecek 
</HEADLINE>
<TEXT>

     Başbakan Recep Tayyip Erdoğan'ın yarın çıkacağı Brüksel ziyareti sırasında Avrupa Birliği Komisyonu'nun Genişlemeden Sorumlu Üyesi Günter Verheugen ile görüşmesi kesinleşti. 
     Verheugen'ın sözcüsü Jean Christophe Filori, Başbakan Erdoğan ile Verheugen arasındaki görüşmenin önümüzdeki perşembe günü saat 11.00'de gerçekleşmesinin öngörüldüğünü söyledi. Filori, "beklediğimiz açıklamayı alacağımıza inancımız tam" diye konuştu. 
     Erdoğan-Verheugen görüşmesinin son dönemde TCK tasarısının ertelenmesi nedeniyle gerilen ikili ilişkileri de yumuşatması bekleniyor. 
     Dün yapılan Bakanlar Kurulu ve AKP Merkez Yürütme Kurulu toplantılarından da, Başbakan Erdoğan’ın Brüksel ziyaretinde AB ülkelerinin kaygılarını gidermesi kararı çıktı. Ancak Erdoğan’ın kaygıları giderme konusunda nasıl bir yol izleyeceği açıklanmadı. 
     
</TEXT>
</DOC>
