<DOC>
<DOCNO> 267815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko11.html </URL>
<DATE> 2004/08/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Merkez Bankası süper döviz hesaplarındaki faiz oranlarını değiştirdi 
</HEADLINE>
<TEXT>

     Yurt dışında ikamet eden, oturma veya çalışma izni bulunan Türk vatandaşlarına yönelik Merkez Bankası nezdinde açılan kredi mektuplu döviz tevdiat ve süper döviz hesaplarındaki faiz oranları değişti. 
     Banka'nın konuya ilişkin genelgesi, Resmi Gazete'nin bugünkü sayısında yayımlanarak yürürlüğe girdi. 
     Buna göre, Kredi Mektuplu Döviz Tevdiat Hesaplarında İngiliz Sterlini karşılığında açılan hesaplar için 1 yıl vadede daha önce yüzde 4 olarak uygulanan faiz oranları 4.50'ye, 2 yıl vadede ise yüzde 4.25 olarak uygulanan faiz oranları da yüzde 4.75'e yükseltildi. 
     Süper Döviz Hesaplarında ise Euro karşılığında açılan hesaplar için 1 yıl vadede yüzde 4 olarak uygulanan faiz oranları 3.50'ye, 2 yıl vadede yüzde 4.75 olarak uygulanan faiz oranları yüzde 4'e ve 3 yıl vadede yüzde 5.5 olarak uygulanan faiz oranları da yüzde 4.75'e indirildi. 
     Yeni faiz oranları, bugünden itibaren açılan ve vadesi yenilenen hesaplarda uygulanacak. 
     
</TEXT>
</DOC>
