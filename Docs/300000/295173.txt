<DOC>
<DOCNO> 295173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko31.html </URL>
<DATE> 2004/12/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Arçelik'te ürün kiralama dönemi başladı... 
</HEADLINE>
<TEXT>

     Arçelik A.Ş., beyaz ve elektronik eşyada ürün kiralama dönemini başlattı. 
     Arçelik'ten yapılan açıklamaya göre, Türkiye'de bir ilk olan sistemle tüketiciler, buzdolabından plazma TV'ye, mikrodalga fırından bilgisayara kadar pek çok Arçelik ve Beko markalı ürünü, yine bu markaların garantisi altında kiralama imkanına sahip olacak. 
     Sistem, özellikle değişen teknolojiyi takip eden, ürünlerini kısa dönemlerle bir üst model ile değiştirmek isteyenler, öğrenciler, işadamları, yazlıkçılar, otel, okul, restoran, eğitim ve fuarcılık şirketleri gibi dönemsel ürün ihtiyacı olan müşteriler ile beyaz ve elektronik eşyaya yüklü yatırım yapmak istemeyenlere yönelik olarak hayata geçirildi. 
     Türkiye'de dayanıklı tüketim sektörü için yeni bir iş modeli olan ürün kiralama sistemi, dünyanın gelişmiş ülkelerinde yaygın olarak kullanılıyor. 
     Bu sistemle tüketicilerin Arçelik veya Beko yetkili satıcılarına giderek, talep ettiği ürünle ilgili kiralama sözleşmesi imzalaması yeterli oluyor. Sözleşme imzalandıktan sonra kiralanan ürün, yetkili servis tarafından talep edilen adrese teslim ediliyor. 
     Sistem kapsamında sözleşme süresi 1-6 ay arasında değişirken, sözleşme dönemi sonunda kiralama süresi uzatılabildiği gibi, istendiği takdirde ürünü satın alma imkanı da sunuluyor. 
     Kiralama dönemi sonunda, tüketicinin sözleşmeyi devam ettirmemesi durumunda ise yetkili servis, belirtilen adresten ürünü teslim alıyor. 
     Ürün kiralama sistemi ilk etapta İstanbul'da faaliyet gösteren yetkili satıcılarda uygulanmaya başladı. 
     Tavsiye edilen aylık ürün kiralama bedelleri Plazma TV'de 262 milyon lira, LCD TV'de 63-111 milyon lira arasında, projeksiyon TV'de 175-207 milyon lira arasında, TV'de 21-68 milyon lira arasında, notebookta 114-159 milyon lira arasında, bilgisayarda 64-167 milyon lira arasında, buzdolabında 26-50 milyon lira arasında, çamaşır makinesinde 27-72 milyon lira arasında, bulaşık makinesinde 28-56 milyon lira arasında, fırında 26-55 milyon lira arasında bulunurken, cep telefonunda 40 milyon liradan başlayan fiyatlar yer alıyor. 
     
</TEXT>
</DOC>
