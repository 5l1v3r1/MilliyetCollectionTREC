<DOC>
<DOCNO> 297975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur02.html </URL>
<DATE> 2004/12/15/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
İzmit'te Seka işçileri eylem yaptı 
</HEADLINE>
<TEXT>

     İzmit SEKA Fabrikası'nın kapatılma kararını protesto eden ve Kocaeli Büyükşehir Belediyesi önünde sabahlama kararı alan işçiler, havanın soğuk olması nedeniyle eyleme ara verdi. 
     Selüloz-İş Sendikası Genel Başkanı Ergin Alşan, AA muhabirine yaptığı açıklamada, sendika genel merkez, İzmit ve Kocaeli Şube yöneticileri ile işçi temsilcilerinin birlikte yaptıkları toplantıda, havanın soğuk olmasından dolayı Kocaeli Büyükşehir Belediyesi önündeki eyleme ara verilmesi yönünde karar aldıklarını söyledi. 
     Eylemin yarın öğlen kaldığı yerden devam edeceğini ifade eden Alşan, ''SEKA'da bundan sonra eylemler hiç bitmeyecek'' dedi. 
     Sendika yönetimince alınan kararın, Kocaeli Büyükşehir Belediyesi önünde bekleyen işçilere iletilmesi üzerine, işçiler dağıldı. 
     
</TEXT>
</DOC>
