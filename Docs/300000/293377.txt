<DOC>
<DOCNO> 293377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun60.html </URL>
<DATE> 2004/11/30/ </DATE>
<TIME> 23.29 </TIME>
<AUTHOR>  </AUTHOR>
<HEADLINE>
ABD iç güvenlik bakanı Tom Ridge istifa etti... 
</HEADLINE>
<TEXT>

     ABD İç Güvenlik Bakanı Tom Ridge, bugün Başkan George W. Bush'a istifa mektubunu verdiğini açıklarken, bakanlığı döneminde ABD'nin güvenliği için alınan önlemlerin, teröristler için caydırıcı rol oynadığını söyledi. 
     Ridge, düzenlediği basın toplantısında, Başkan Bush'a istifa mektubunu verdiğini belirtirken, 1 Şubat 2005 tarihine kadar görevine devam etmek istediğini söyledi. 
     Ridge'in yerine atanacak ve Bush tarafından belirlenecek ismin, görevine başlayabilmesi için önce Senato'dan onay alması gerekiyor. 
     Tom Ridge, neden istifa ettiği yönündeki sorulara karşılık ise, bunun zor bir karar olduğunu ancak 22 yıldır kamu hizmetinde çalıştığını ve bir süre dinlenerek ailesiyle vakit geçirmek istediğini söyledi. Daha önce Pennsylvania Valisi olan Ridge, hemen Pennsylvania'ya dönmeyeceğini, zaten ailesini Washington'a taşıdığını anlattı. 
     Ridge, 11 Eylül terörist saldırıları sonrasında kurulan İç Güvenlik Bakanlığı'nda kendisine görev verilmesinden dolayı Bush'a minnettar olduğunu söyledi. Kendisinden sonra göreve gelecek kişiye de, yapılacak işlerin henüz bitmediği mesajını veren Ridge, terörizmle savaşta tutuklananların söylediklerine göre, ülkenin güvenliğinin artırılmasının, teröristler üzerinde caydırıcı etki yarattığını da kaydetti. 
     Bugüne kadar kaç saldırının önlendiğini söylemenin güç olduğunu belirten Ridge, ''Teröristler bizim olağanüstü güvenlik önlemleri aldığımızı gördüler. Bunlar, birkaç yıl önce yoktu. Şimdi her limanda güvenlik var. Kanıtlamak zor olduğu için, kaç saldırı önlediğimizin de sayısını veremem'' dedi. 
     Renk kodlu tehdit sistemi konusundaki eleştirilere ilişkin fikri sorulan Tom Ridge, ''Ben bunun iyi bir sistem olduğunu düşünüyorum'' dedi. Ridge, bu sistemi geliştirirken, ABD Savunma Bakanlığı, Dışişleri Bakanlığı ve başka ülkelerin kullandığı tehdit algılaması sistemlerini incelediklerini de kaydetti. 
     Ekonomideki her sektör için de resmi tedbirler geliştirildiğini anlatan Ridge, özel sektörle neredeyse günlük iletişim kurulduğunu, kimya fabrikalarından telekomünikasyon alanına kadar, profesyonel uzmanlarla çalışarak, başarılı güvenlik standartları oluşturduklarını kaydetti. Yapılacak işlerin bitmediğini vurgulayan Ridge, özel sektörün artık güvenlik konusuna daha fazla yatırım yaptığını anlattı. 
     Başkan Bush ile istifası için görüşüp görüşmediği konusundaki bir soruya karşılık Ridge, ''Bush ile yapmış olduğum bütün geçmiş ve gelecek konuşmalar, özel olarak kalacaktır'' dedi. 
     ABD İç Güvenlik Bakanlığı, Bush yönetiminin 11 Eylül sonrası gelişen tehdit algılaması çerçevesinde Ocak 2003 tarihinde kurulmuştu. 59 yaşındaki Ridge'in yerine adı geçen isimler arasında Bush'un şu sıradaki iç güvenlik danışmanı Frances Townsend ve ABD İç Güvenlik Bakanlığı Müsteşarı Asa Hutchinson bulunuyor. 
     
</TEXT>
</DOC>
