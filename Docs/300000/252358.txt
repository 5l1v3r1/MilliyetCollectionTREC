<DOC>
<DOCNO> 252358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/spo03.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepeden tırnağa 
</HEADLINE>
<TEXT>


Galatasaray'ın yeni transferi Conceicao dün sağlık muayenesinden geçti. Sambacı'nın kontrolleri sakatlık dedikoduları yüzünden 6 saat sürdü 

RAŞİT ALTUN 


Yönetim temkinli 
SARI-Kırmızılılar'ın yeni transferi Flavio Conceicao, İstanbul'daki ilk gününü adeta hastanede geçirdi. Sabah saat 08.45'te Acıbadem Hastanesi'ne gelen Brezilyalı yıldıza, yaklaşık 6 saat süren kontroller sırasında birçok test uygulandı. Conceicao'nun, 21 saatlik uçak yolculuğu nedeniyle yorgun olması ve sürekli esnemesi dikkat çekti. Sambacı'nın kontrollerinde önemli bir sakatlığa rastlanmadı. 

Sözleşme imzaladı 
CONCEİCAO, daha sonra Florya'ya geçti ve Sarı - Kırmızılı kulüple resmi sözleşme imzaladı. Galatasaray'a geldiği için mutlu olduğunu söyleyen Brezilyalı futbolcu, "Galatasaray'ı yakından tanıyorum. Avrupa'da elde ettiği başarıları ilgiyle izledim. Hagi ile birlikte çalışmak heyecan verici olacak. Müthiş taraftarın huzuruna bir an önce çıkmak istiyorum" diye konuştu. 

Sami Yen'e dönüş yok 
YÖNETİM yeni sezonunun kombine biletlerini Olimpiyat Stadı'nın oturma düzenine göre satma kararı aldı. Bu gelişme doğrultusunda yeni sezonda Ali Sami Yen'e dönüşün gerçekleşmeyeceği de kesinleşmiş oldu. 30 bin bilet 12 Temmuz'da satılacak. 

'Hayatım futbol' 
GEÇTİĞİMİZ sezon beklenen performansı gösteremeyen Volkan, taraftarlara başarı sözü verdi. Yıldız futbolcu, "Benim tek hayatım futbol. Sürekli eleştirildim ve baskı altında kaldım. Ancak bu görüntüyü değiştireceğim" ifadesini kullandı. 



</TEXT>
</DOC>
