<DOC>
<DOCNO> 268958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/bila.html </URL>
<DATE> 2004/09/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bebeklere terör 
</HEADLINE>
<TEXT>


Çeçen teröristlerin, Kuzey Osetya'da bir okulu basarak sayıları yüzlerle ifade edilen bebekleri, çocukları, kadınları rehin almaları ilk kez görülen bir eylem biçimi sayılabilir. Daha önce doğrudan çocuklara, kadınlara yönelik bu çapta bir terörist eylem yapılmamıştı. 
Bu yönüyle bakıldığında, eylemin amacı ve sonuçları açısından, şunlar söylenebilir 
Teröristlerin okul basarak, çocuk ve kadınları rehin almalarının amacı, Rusya'nın operasyon düzenleme olasılığını en aza indirmek ve pazarlığa daha kolay razı etmek gibi görünüyor. Daha önce Moskova'daki hastane ve tiyatro eylemlerinde Rusya, pazarlığa oturmamış ve rehinelerden de büyük kayıp verilmesini göze alarak operasyon yapmıştı. Bu kez çok sayıda bebek, çocuk ve kadın rehin alınarak Rusya'nın operasyon kararı vermesi zorlaştırılmak istenmiştir. Diğer eylemlerde ödün vermeyen Rusya'nın bu kez ödün verebileceği, pazarlığa yanaşabileceği, masaya oturabileceği hesaplanmış olmalı. 
Ancak Rusya, bu koşullarda da tutumunu değiştirmedi ve operasyon yaptı. Rusya açısından bakıldığında eylem biçimi ne olursa olsun ve rehineler kim olursa olsun, pazarlık yapmayacağı ve yine kayıpları göze alarak operasyona yöneleceğidir. 
Rusya Devlet Başkanı Putin ve yönetimi ne olursa olsun pazarlık yolunu açmayacaklarını bu eylemde de göstermiş oldular. 
Çeçen teröristler bu tür bir eylemle de amaçlarına ulaşamadıkları gibi sonuçları itibariyle zararlı çıkmışlardır. Rehinelerin çoğunluğunun bebek, çocuk, kadınlardan oluşması bütün dünyada nefretle karşılanmıştır. Eyleme en küçük bir sempati duyulması mümkün değildir. Çeçenlerin güttükleri dava ne olursa olsun, bu eylem antipatiye yol açmıştır. 
Yaşamını yitiren sivillerin ve çocukların yanı sıra yüzlerce çocuğun geçirdiği travma ve gelecekteki etkileri düşünülürse, bu eylem hep nefretle anılacak ve Çeçenlere bir fayda sağlamayacaktır. 
Bu bir ulusal kurtuluş mücadelesi yöntemi değildir, olamaz. Bir savaş yöntemi de değildir. Sadece terördür. 
Bu eylem belki rehinelerin çoğunluğunun bebek, çocuk, kadınlardan oluşması nedeniyle bütün dünya tarafından büyük bir ilgi ve dikkatle izlenmiştir ama propaganda ve yol açtığı sonuçlar açısından eylemi yapanlara da güttükleri amaca da çok büyük bir darbe vurmuştur. 



</TEXT>
</DOC>
