<DOC>
<DOCNO> 278126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo29.html </URL>
<DATE> 2004/10/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Canaydın'dan gündemdeki tüm konularla ilgili açıklamalar 
</HEADLINE>
<TEXT>

     Galatasaray Kulübü Başkanı Özhan Canaydın, kulübün 100. yılını en iyi şekilde kutlayacaklarını taahhüt ettiklerini söyledi. 
     Canaydın, Galatasaray yazarları ve muhabirleri ile düzenlediği geleneksel yemekli toplantıda yaptığı açıklamada, şahsı adına hiçbir şey istemediğini belirtip, basın mensuplarından 100. yıl tanıtım çalışmaları konusunda yardım istedi. 
     Galatasaray'ın dünyanın en büyük kültür ve spor kulübü olduğunu ifade eden Canaydın, ''Bu ikisini birarada götüren hiçbir camia yoktur. 100 yılımızın kutlaması çok muhteşem olması lazım. Biz de en iyisini yapmak için kollarımızı sıvadık. Birçok kulüp 100. yılını kutlayabilir, ama bizim kutlamalarımız en iyi olmalı'' dedi. 
     Galatasaray Dergisi ile birlikte 100. yıl bayrağı dağıttıklarını hatırlatan Özhan Canaydın, 100. yıllarına ayak bastıkları 17 Ekim Pazar günü saat 19.05'den itibaren bütün Galatasaraylıların evlerine ve iş yerlerine kulüplerinin çeşitli sembollerini asmalarını istedi. Canaydın, böylece Galatasaray'ın gücünün ve büyüklüğünün de ortaya çıkacağını vurguladı. 
     Canaydın, Galatasaray'ın bir ayrıcalık olduğunu anlatarak, 100. yılını en büyük kulüplerden daha iyi kutlamak zorunda olduğunu ileri sürdü. 
     Kutlama programı hakkında da bilgi veren Özhan Canaydın, 17 Ekim Pazar günü Galatasaraylı atletlerin, 200 metre arayla meşale taşıyacağını ve bu meşalenin Ali Sami Yen Stadı'na götürülerek burada 1 yıl boyunca yanacak meşalenin tutuşturulacağını söyledi. 
     ''Haydi Galatasaraylılar el ele 200. yıla'' diyen Canaydın, her kıtada etkili bir kulüp olduklarını ve özellikle Avrupa'da da taraftarlarının etkinliklere katılacağını düşündüğünü ifade etti. 19 Ekim Salı günü camia olarak Ankara'ya gideceklerini ve Anıtkabir'i ziyaret edeceklerini açıklayan Canaydın, 2005-2006 sezonu başında da Monaco'da ''Galatasaray Haftası'' düzenleneceğini kaydetti. 
     
     ''TÜRKİYE'DE KİMSE BİZİ YAKALAYAMAZ'' 
     Başkan Canaydın, büyük projelerinin bulunduğunu, bunları gerçekleştirmeleri halinde Türkiye'de hiçbir kulübün kendilerini yakalayamayacağını savundu. 
     Bu projelerin gerçekleşmesi halinde kimsenin küçük hamlelerle kendilerini yıpratamayacağını dile getiren Özhan Canaydın, ''Son olarak Seyrantepe Projesi'nde buranın Galatasaray'a peşkeş çekildiği söyleniyor. Bizim buradaki her şeyimiz hukukidir. Tapu muamelemiz bugün bitti. Pazartesi gününe kadar üst kullanım hakkı tapusunu alacağız. Daha sonra da buranın tapusunu aldığımız zaman projelerimizi açıklayacağız'' diye konuştu. 
     
     ''3 BAŞKAN ELBİRLİĞİ İÇİNDEYİZ'' 
     Canaydın, eski kulüp başkanları Faruk Süren ve Mehmet Cansun ile yaşanan olaylarla ilgili bir soru üzerine de ''3 başkan elbirliği içindeyiz'' dedi. 
     Galatasaray'a yakışır bir ortam içinde olduklarını söyleyen Canaydın, ''Bizim eski ile ilgili problemimiz olmaz. Galatasaray'ın da olmaz, bazı problemler oldu, Seyrantepe olayının bitmesine yakın, bazı şeyler ortaya atıldı. Biz üç başkan biraraya geldik, elbirliğiyle yola devam edeceğiz. Divan toplantısında da başkanımız bunu açıklayacak'' şeklinde konuştu. 
     
     ''FATİH AKYEL OLMAZ'' 
     Başkan Canaydın, Fatih Akyel'in transferine karşı olduğunu belirtti. 
     Daha önce de bu konuda fikrini söylediğini dile getiren Canaydın, yönetim olarak mutlaka transferlere karıştıklarını kaydederek, ''Eğer varsa, teknik heyetimizin talebi ocak ayından önce bize iletecektir. Herhangi bir talep olursa en uygununu, yakışını almak isteriz'' dedi. 
     
     ''YENİ STAT 2,5 SENEDEN ÖNCE OLMAZ'' 
     Canaydın, ''Aslantepe'' olarak ismini değiştirdikleri yerde yapılacak yeni statta, 2,5 yıldan önce maç yapamayacaklarını kaydetti. 
     Ellerinde imkanlarla Ali Sami Yen Stadı'nın eski açık tribününü yıkıp, 6 ay içinde buraya 12 bin kişilik bir tribün yapacaklarını söyleyen Canaydın, böylece kapasiteyi 28-30 bin kişiye çıkaracaklarını bildirdi. 
     
     HAKAN ŞÜKÜR OLAYI 
     Galatasaray Kulübü Başkanı, Hakan Şükür'ün milli takıma alınmaması konusundaki bir soru üzerine de bu futbolcunun Türkiye ve Galatasaray'ın en önemli santrforu olduğunu dile getirerek, şöyle konuştu 
     ''Ben de sporcuyum, Hakan Şükür hem Türkiye'nin, hem Galatasaray'ın çok önemli bir sporcusudur, bunu inkar etmeye kimsenin gücü yetmez. Öyle dönemler vardır ki teknik heyetler kendilerine göre bazı kararlar alırlar. Hakan bu dönemde eğer çağırılmamışsa önünde çok basit bir yol var, çok çalışacak, goller atacak kendisini milli takıma almayanları mahcup edecek, bileğinin hakkıyla kendisini davet ettirecektir. Bugün Galatasaray'ın alt yapısında 58 oyuncumuz milli formayı giymektedir. A takımda vardı yoktu, şu takımda fazla vardır polemiğine girmem. İnşallah Galatasaray, altyapıdan yetiştirdiği gençlerle milli takıma ileride çok daha fazla katkı verecektir.'' 
     
     ''BORÇLARIMIZI ÖDEYEBİLİYORUZ'' 
     Galatasaray'ın borcunun azalmadığını, sadece iyi bir planla ödenebilir bir hale getirildiğini belirten Canaydın, borçları ödemeye devam ettiklerini söyledi. 
     Borçları daha uzun vadeli ve düşük faizle ödediklerini anlatan Canaydın, böyle bir dönemde dahi Florya Tesisleri'nde çalışan personelin maaşını ayın 3'üne kadar ödediklerini, ancak bunun aksi haberlerin çıkmasına engel olamadıklarını dile getirdi. 
     Başkan Canaydın, popülist yaklaşımlardan her zaman kaçındıklarını ve Galatasaray'ın menfaatlerini ön planda tuttuğunu belirterek, ''15 Temmuz'da transfer en kritik döneminde, oyuncu alıp şov yapacağımıza, önümüze çıkan fırsatı değerlendirerek, 7 milyon dolara çıkabilecek bir borcu 2 milyon dolar ödeyerek kapattım. Ancak bunu kimselere söylemedim'' ifadelerini kullandı. 
     Medyada yaptığı açıklamaların yanlış anlaşıldığından da yakınan Özhan Canaydın, '' Ben ekonomik kriz içindeki bir kurumu yönetiyorum, nasıl güleyim, tiyatrocu değilim dedim. Ben tiyatrocu değilim diye manşet attılar, şimdi tiyatrocular beni mahkemeye veriyormuş, ben ekonomik kriz içindeki bir kulübün başındayken, nasıl gülebilirim demek istemiştim'' dedi. 
     Basketbolda ve voleybolda şampiyonluğun gelmesinin zor olduğunu belirten Canaydın, önemli olanın bu branşlarda Galatasaray bayrağının dalgalandırılması olduğunu anlattı. 
     
     MALİYE'YE YANLIŞ BİLGİ VERİLDİĞİ İDDİALARI 
     Bu arada toplantıda, medyada yer alan, ''Galatasaray'ın futbolcularla yapılan anlaşmalarda Maliye'ye yanlış bilgi verdiği'' şeklindeki haberlere yanıt veren Asbaşkan Refik Arkan, şunları söyledi 
     ''Bu yazıda yer alan ifadeler tamamen gerçek dışı, hayal ürünüdür. Hiçbir araştırma yapmaya gerek duymadan kaleme alınmıştır, tamamen karmaşadır. Galatasaray Kulübü'nün önemli iştiraklerinden biri Galatasaray Sportif Sınai AŞ'dir. Bu şirket spora bağlı gelirleri toplamış bir şirkettir. Futbolcuların ücretleri ile ilgili SPK'ya bir açıklama yapma zorunluluğu yoktur. 
     Yeni kurulan Futbol A.Ş. ise bu sezon sporcularımızla ilgili 6 trilyon 826 milyar lira beyanda bulunmuş, 1 trilyonu aşkın vergisini ödemiş durumdadır. Bu gibi araştırmalar yapmadan, Galatasaray'a saldırı maksatla yapılmış yayınlar için elimizden gelen her türlü tedbiri alacağız. Bu arkadaş hakkında adli yollara başvuru yapılacak.'' 
     
</TEXT>
</DOC>
