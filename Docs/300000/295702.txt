<DOC>
<DOCNO> 295702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/dunya/axdun01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Brüksel'de yok 
</HEADLINE>
<TEXT>


CHP lideri, Başbakan Erdoğan'ın '17 Aralık'ta Brüksel'e beraber gidelim' davetine olumsuz yanıt verdi. Baykal, Brüksel'de 'Bir emrivaki ile karşılaşabiliriz' dedi 

ANKARA Milliyet 


CHP Genel Başkanı Deniz Baykal, Başbakan Recep Tayyip Erdoğan'ın AB ile müzakere tarihinin açıklanacağı 17 Aralık Brüksel zirvesi davetine olumsuz yanıt verdi. Baykal, "Gelseniz daha iyi olurdu" diyen Erdoğan'a, "Düşüncelerimi yansıtın yeter" karşılığını verdi. Görüşmede Baykal, "Meclis deklarasyonu yayımlanması"nı önerdi. Baykal'ın TBMM'deki makamında gerçekleşen ve yaklaşık 1.5 süren görüşme sonrasında Erdoğan ve Baykal, ortak basın açıklaması yaptı. 

Üç ana ilke 
Erdoğan, AB konusunda hükümetin üç ana ilkesi bulunduğunu belirterek, bunları, "Müzakere süreci tam üyelikle noktalanacak süreç olmalı. Müzakere sürecinin başlatılması tarihi başka karara bırakılmadan 17 Aralık'ta belirlenmeli. Siyasi hassasiyetlerimiz ve takdir yetkimiz üzerinde spekülasyon yapılmamalı" diye özetledi. 
Erdoğan, bir gazetecinin, "Beklediğinizin dışında bir karar çıkarsa ne yapacaksınız" sorusuna, "Muhataplarımız sözünü tutmadığı takdirde Kopenhag Kriterleri'nin adını Ankara Kriterleri koyar kendi yolumuza devam ederiz. İnanıyorum ki, 17 Aralık'ta AB liderleri ödevini yerine getirmiş Türkiye karşısında testi başarıyla verecektir" yanıtını verdi. Baykal ise hükümetin görüşlerini de yansıttığını söylediği konuşmasında şunları kaydetti 
"Türkiye'yi AB ile ilişkide tutup, tam üyeliğe dönüştürme konusundaki tereddüt 17 Aralık kararına yansıyacak olursa, bu, Türkiye - AB ilişkilerinde ciddi sorunlar doğurur. Türkiye'nin tam üyeliğini, AB içine sindirmiş olmalıdır. Dünyaya uyarı ifadesi geliştirilmeli. Bir hayal kırıklığı, bir sürpriz, emrivaki karşımıza gelebilir. Böyle bir emrivakiye karşı tutumumuz açık net olmalı, ortaya şimdiden koymalıyız." 
Baykal, Brüksel'e gitmesi konusunda, "Önemli olan benim gitmem değil, düşüncelerimizin yansıtılmasıdır. Sayın Başbakan, umarım düşüncelerimizi oraya taşıyacaktır" dedi. Erdoğan ise, "Sayın Baykal'a, 'Brüksel'de beraber olsak daha iyi olur' dedim. Davet ettim ama kendi istemedi" diye konuştu. 

Deklarasyona hayır 
Meclis'in bir deklarasyon yayımlayarak kırmızı çizgilerini ortaya koymasını da isteyen Baykal, "Pazarlık gücü artar" dedi. Erdoğan'ın kurmayları ise, "Böyle bir deklarasyon müzakere kabiliyetinizi daraltır" yanıtını verdi. 


</TEXT>
</DOC>
