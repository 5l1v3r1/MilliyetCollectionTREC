<DOC>
<DOCNO> 282021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/ekonomi/eko05.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arcelor'dan Erdemir ziyareti 
</HEADLINE>
<TEXT>



OECD'de temaslarda bulunmak, Fransız siyaset ve işdünyasının temsilcileriyle görüşmek üzere Paris'te bulunan Başbakan Tayyip Erdoğan, çelik üretiminde dünyanın önde gelen kuruluşlarından Arcelor'un Başkanı Guy Dolle'yi, kaldığı otelde kabul etti.Görüşmeden sonra soruları yanıtlayan Dolle, son 15 yıldır Türkiye'de yatırım yaptıklarını belirtti ve bu yatırımlarını güçlendirerek devam ettirmek istediklerini söyledi. 
Dolle, Ereğli Demir ve Çelik Fabrikaları T.A.Ş'nin özelleştirilmesiyle yakından ilgilendiklerini belirterek, görüşmede bu konudaki görüşlerini açıkladığını kaydetti. Arcelor, yılda 40 milyon ton çelik üretimi ve 25 milyar euroya ulaşan cirosuyla bu alanda dünyanın en önemli grupları arasında bulunuyor. Amerikalı çelik üreticisi US Steel şirketi de geçtiğimiz günlerde Ereğli Demir Çelik ile yakından ilgilendiğini açıklamıştı. 


</TEXT>
</DOC>
