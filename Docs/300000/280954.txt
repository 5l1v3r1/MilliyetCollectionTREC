<DOC>
<DOCNO> 280954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun11.html </URL>
<DATE> 2004/10/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İsrail'le işbirliği yapan Filistinli'ye idam 
</HEADLINE>
<TEXT>

     Ramallah'ta sivil mahkeme, İsrail ile işbirliği yapmakla suçlanan bir Filistinliyi idama mahkum etti. Mahkeme, cezanın asılarak infaz edilmesine karar verdi. 
     Filistin'de verilen bu kararın, son 2,5 yıldır ilk kez alındığı, bundan önceki idam cezalarının, kurşuna dizilmek suretiyle infaz edildiği bildirildi. 
     Jerusalem Post gazetesinin internet sitesindeki habere göre, Yusuf Hasan Sinvar 31 adlı Filistinli, ''İsrail Ordusu'nun arananlar listesindeki Filistinlilerin izini sürüp, bilgi vermek ve öldürtmekle'' suçlandı. 
     Yargıç, kararında, Sinvar'ın, ''düşmanla işbirliği yaparak Filistin halkının direnişine zarar verdiğini'' kaydetti. 
     Han Yunuslu Filistinlinin ölüm cezasının, Filistin Yönetimi lideri Yaser Arafat'ın onayından sonra infaz edileceği bildirildi. 
     Ramallah'taki mahkeme, benzer suçtan yargılanan diğer üç Filistinliyi de 3 yıl ile 10 yıl arasında değişen hapis cezalarına mahkum etti. 
     Filistin'de İsrail ile işbirliği yapan bazı Filistinliler, yargılanamadan öldürülüyor. En son, İsraillilere 20 yıl kadar önce toprak sattığı ortaya çıkan Sami Burnat adlı Filistinli, sorgusundan sonra götürüldüğü hastanede, El-Fetih'in silahlı militanlarınca kaçırılmış, cesedi birkaç saat sonra El Amari mülteci kampı yakınlarında bulunmuştu. 
     İşbirliğiyle suçlanan bir başka Filistinli de Filistin Yönetimi güvenlik güçleri eşliğinde mahkemeye götürülürken, maskeli kişilerin açtığı ateşte ölmüştü. 
     Jerusalem Post'a bilgi veren Gazze'deki Filistinli kaynaklar, İsrail ile işbirliği yapmakla suçlanan 60 kadar Filistinlinin yargılanmayı beklediğini belirttiler. 
     
</TEXT>
</DOC>
