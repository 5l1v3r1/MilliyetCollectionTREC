<DOC>
<DOCNO> 290954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/axgun02.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Köln'de teröre lanet 
</HEADLINE>
<TEXT>


DİTİB'in Köln'de düzenlediği "Barış İçin Teröre Karşı El Ele" mitingine 25 bin kişi katıldı. Yürüyüşe Almanya'nın önde gelen politikacıları da destek verdi 

KÖLN Milliyet 

Diyanet İşleri Türk İslam Birliği'nin DİTİB Almanya'nın Köln kentinde düzenlediği "Barış İçin Teröre Karşı El Ele" mitingine katılan Türkler, İslam adına yapılan terörü lanetleyerek, barış ve hoşgörü çağrısında bulundu. 
Yürüyüşe, Almanya'nın dört bir yanından Köln'e akın eden 25 bin kişi katıldı. Mitinge katılanlar, bir camiden ve bir katedralden yola çıkarak kent merkezindeki Rudolfplatz'da toplandı. 
DİTİB Başkanı Rıdvan Çakır konuşmasında, "Bu yürüyüş, barış için el ele tutuşanların gönül birliğinin yürüşüdür. Teröre karşı olanların Avrupa Birliği etrafında kenetlendiği bir duruşun ifadesidir. Terörün dini ve milleti yoktur. Terör, İslam inancıyla bağdaştırılarak haklı çıkarılamaz" dedi. Yürüyüşe Yeşiller Eş Genel Başkanı Claudia Roth, Hür Demokrat Parti FDP Genel Başkanı Guido Westerwellle ve Bavyera Eyaleti İçişleri Bakanı Günter Beckstein CSU de katıldı. 


</TEXT>
</DOC>
