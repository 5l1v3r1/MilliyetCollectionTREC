<DOC>
<DOCNO> 267694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/guncel/agun.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rekorlu' kutlama 
</HEADLINE>
<TEXT>


Ankara'daki 30 Ağustos Zafer Bayramı törenlerinde "dünyanın en büyük boru trampet takımı" ile "dünyanın en büyük portresi" rekorları kırıldı 

ANKARA Miliyet 

Ankara'da, Atatürk Kültür Merkezi'nde AKM düzenlenen 30 Ağustos Zafer Bayramı kutlamaları, dünyanın en büyük boru trampet takımı gösterisinin yanı sıra, dünyanın en büyük portresi olduğu belirtilen Atatürk resminin de geçişine sahne oldu. 
Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, bakanlar ve üst düzey yetkililerin katıldığı törenleri, Kurtuluş Savaşı'nın son gazilerinden 104 yaşındaki Ömer Küyük de şeref tribününden izledi. 

'Teminat' mesajı 
İstiklal Marşı'nın okunmasının ardından konuşan Zırhlı Birlikler Okulu ve Eğitim Tümen Komutanı Tümgeneral Necati Özbahadır, şunları söyledi 
"TSK'nın Türkiye Cumhuriyeti'nin bekasına, bölünmez bütünlüğüne, laik ve demokratik düzene yönelebilecek her türlü tehdidi ortadan kaldırma yolundaki azim ve kararlılığı, Türkiye Cumhuriyeti'nin sonsuza dek yaşatacak bir teminatıdır." 
Cemil Karababa'nın yaptığı ve dünyanın en büyük portresi olduğu belirtilen 2160 metrekare büyüklüğündeki Atatürk portresinin geçişinin ardından, Özel Kuvvetler Komutanlığı timleri, F-16, F-4 uçakları ve Hava Kuvvetleri Komutanlığı Akrobasi Timi "Türk Yıldızları"nın akrobasi gösterisiyle sona erdi. 

İstanbul'da tören 
İstanbul Vatan Caddesi'nde düzenlenen törene Başbakan Yardımcısı Abdüllatif Şener de katıldı. Tuğgeneral İhsan Balabanlı, TSK'nın bölücü ve irticai tehdidin ortadan kaldırılmasındaki kararlılığının daima sürdüreceğini vurguladı. 

Notlar... 

'İrticayı yok edelim' çağrısı 
KÜTAHYA'da, Başkomutanlık Meydan Muharebesi'nin kazanıldığı Çalköy Beldesi Zafertepe Abidesi önündeki törende konuşan Hava Er Eğitim Tugay Komutanı Tuğgeneral Mehmet Bali, "Laiklik Türk devriminin temel taşıdır" dedi. Laikliğin korunmasının önemine dikkat çeken Bali, "Yaşam felsefesinin garip tecellisi şudur ki her iyi, her güzel, her faydalı hareket karşısında onu yok edecek bir kuvvet belirir. Bizim lisanımızda buna irtica derler. İrticayı yok edelim" diye konuştu. 

Göndere yırtık bayrak çektiler 
ADANA'nın Yüreğir Belediyesi'nin göndere çektiği 56 metrekare büyüklüğündeki Türk bayrağının yırtık ve kirli olması tepkiyle karşılandı. Bunun üzerine direkten indirilen bayrak, onarıldıktan sonra yeniden asıldı. Bayrağın şiddetli rüzgarda yıprandığını belirten belediye yetkilileri, "29 Ağustos akşamı indirip, diktirdik. 6 X 9 metre ebatlarındaki bir bayrağı istediğimiz anda bulamıyoruz. Özel siparişle Ankara'da yapılıyor" dedi. 

AKP ile CHP'nin çelenk tartışması 
DENİZLİ CHP İl Başkanı Ali Rıza Ertemur, Bağbaşı Beldesi'nin AKP'li Belediye Başkaın Osman Yüksektepe'nin, 30 Ağustos törenlerinde Atatürk Anıtı'na çelenk koymadığını öne sürdü. Çelengi sabah çocukların aldığını söyleyen Yüksektepe ise "Yerinde görmeyince, öğle saatlerinde bir çelenk daha koyduk" dedi. 

Diyarbakır'da buzlar eridi 
DİYARBAKIR'da törenlerde, 7. Kolordu Komutanı Korgeneral Necdet Özel, PKK KONGRA-GEL üyesi teröristin ailesine taziye ziyaretine gittiği için eleştirilere hedef olan Büyükşehir Belediye Başkanı Osman Baydemir'le tokalaşarak bir süre sohbet etti. Özel, teröristlerce şehit edilen emniyet bekçisi Abbas Yolcu'nun ailesine başsağlığı ziyaretinde, Baydemir'e tepki göstermişti. 


</TEXT>
</DOC>
