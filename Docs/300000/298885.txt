<DOC>
<DOCNO> 298885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun17.html </URL>
<DATE> 2004/12/19/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
El Kaide altyapı sistemlerine saldıracak... 
</HEADLINE>
<TEXT>

     El Kaide örgütü, Körfez'deki altyapı sistemlerine karşı saldırı çağrısında bulundu. 
     Örgütün Suudi Arabistan şubesinin bir internet sitesinde yaptığı açıklamada, mücahitlerden, Körfez bölgesinde İslam ümmetine hizmet etmeyen petrol kaynaklarını hedef almaları istendi. 
     Sitede, Arap dünyasındaki El Kaide üyeleri ve yandaşları, Arap yarımadasında ve heryerde ''kafirlerle yabancı hedefleri'' vurmak için birlik olmaya çağrıldı. 
     El Kaide örgütünün lideri Usame Bin Ladin, üç gün önce yayınlanan ses kaydında, 6 Aralık'ta Suudi Arabistan'daki Amerikan konsolosluğuna saldıran militanları kutlamış, Suudi yöneticileri de İran'da Şah'ın yıkılması gibi yıkılacakları konusunda uyarmıştı. 
     Bin Ladin, adamlarından, özellikle Irak ve Körfez ülkelerindeki petrol tesislerini vurmalarını da istemişti. 
     Ses kaydında, Amerikalıların petrol fiyatlarını kasten düşürdüğünü belirten Bin Ladin, ''20 yıl önce petrol 40 doların üstünde satılıyordu. Sonra fiyatı çok düşürdüler. Oysa petrol bugün en az 100 dolar olmalı'' demişti. 
     
</TEXT>
</DOC>
