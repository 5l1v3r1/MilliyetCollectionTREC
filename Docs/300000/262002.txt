<DOC>
<DOCNO> 262002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun19.html </URL>
<DATE> 2004/08/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ukrayna askerleri 4 Iraklıyı öldürdü 
</HEADLINE>
<TEXT>

     Irak'ın güneyinde koalisyon güçleri bünyesinde görev yapan Ukrayna askerlerinin 4 Iraklı saldırganı öldürdüğü bildirildi. 
     Ukrayna askerlerinin bağlı olduğu Polonya gücünden Binbaşı Krzysztof Plazuk, Vasit eyaletinin Rumeytah bölgesinde yola yerleştirdikleri bombaları patlatan saldırganların daha sonra makineli silahlarla devriye görevi yapan askerlere ateş açtığını, karşı ateşte 4 saldırganın öldüğünü söyledi. 
     Plazuk, çatışmada Ukrayna askerlerinden ölen ya da yaralanan olmadığını ifade etti. 
     Plazuk, İran sınırında bulunan Vasit eyaletindeki Ukrayna askeri üssü Kamp Delta'ya dün gece havan saldırısı düzenlendiğini, ancak mermilerin hedefini bulamadığını kaydetti. 
     Bu arada Irak'ın güneyindeki Samava kentinde bulunan Japon üssüne bugün havan saldırısı düzenlendiği bildirildi. 
     Güvenlik kaynakları, üsse 4 havan mermisi düştüğünü, saldırının kimin tarafından düzenlendiğinin bilinmediğini söyledi. 
     Saldırıdan sonra Irak polisinin kentte Şii militanları yakalamak amacıyla operasyon başlattığı bildiriliyor. 
     Japonya, El Kaide ile bağlantılı Ürdünlü militan Ebu Musab Ezzerkavi'nin Tevhid ve Cihad örgütünün tehditlerine karşın Irak'tan askerlerini çekmiyor. 
     
</TEXT>
</DOC>
