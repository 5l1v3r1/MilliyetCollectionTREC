<DOC>
<DOCNO> 255176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur20.html </URL>
<DATE> 2004/07/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
1 milyon liralık gasp için 8 yıl hapis... 
</HEADLINE>
<TEXT>

     Gaziantep'te, bir üniversite öğrencisinin 1 milyon lirasını gasp ettiği gerekçesiyle yargılanan 17 yaşındaki M.B, 8 yıl 4 ay ağır hapisle cezalandırıldı. 
     Gaziantep 1. Ağır Ceza Mahkemesi'ndeki duruşmaya, tutuklu yargılanan sanık M.B. ve avukatı İmam Akgün Çuhadaroğlu ile silah tehdidiyle parasının gasp edildiğini iddia eden Burak Balta katıldı. 
     Duruşmada şikayetini tekrarlayan Balta, gece kampuste bir arkadaşının evine giderken sanık M.B'nin kendisini durdurup para istediğini öne sürdü. Balta, şöyle konuştu 
     ''Önce benden sigara, daha sonra da dolmuş parası istedi. Cebimde 1 milyon liram vardı, onu verdim. Daha fazla para isteyince param yok dedim. Bıçakla tehdit etti. Okulun güvenliğine yakalatabilmek için parayı bankamatikten çekebileceğimi söyledim. Kampusun girişinde güvenlikçiyi göremeyince yurdun oraya kadar gittik. Orada güvenlikçiler yakaladı.'' Sanık M.B'nin ''Gasp edecek olsaydım cep telefonunu da alırdım. Suçlamaları kabul etmiyorum'' demesi üzerine, Balta olay anında cep telefonunun olmadığını söyledi. 
     Mahkeme heyeti, sanık avukatının olay yerinde keşif talebini, olayın yeterince aydınlatıldığı gerekçesiyle reddetti. 
     Cumhuriyet Savcısı mütalaasında, sanığın sigara içme bahanesiyle müştekiye yaklaştığı ve ele geçirilemeyen bir bıçakla 1 milyon lira parasını ve boş cüzdanını aldığı belirtilerek, cezalandırılmasını istedi. 
     Avukat Çuhadaroğlu ise savunmasında, müştekinin beyanının hayatın olağan akışına ters düştüğünü, olayın başladığı yerle yurt arasında yaklaşık 2 kilometre bulunduğunu ve bıçak çekilerek bu şekilde götürülmesinin imkansız olduğunu savundu. Son sözü sorulan sanık M.B tahliyesini istedi. 
     Üye hakim Ergün Sargıcı'nın bıçağın ele geçirilmediği ve suçun bıçakla gerçekleştirdiğinin sabit olmadığı gerekçesiyle muhalefet şerhi koyduğu kararda, mahkeme heyeti, sanığı silahlı gasp suçunun işlediği gerekçesiyle 8 yıl 4 ay ağır hapisle cezalandırdı. 
     Sanık M.B hakkında 4 Nisan'da müşteki Burak Balta'nın, bıçak zoruyla 1 milyon lira ve sigarasını aldığı iddiasıyla dava açılmıştı. 
     
</TEXT>
</DOC>
