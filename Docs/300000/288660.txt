<DOC>
<DOCNO> 288660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/magazin/amag.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüsten indi 'Şahin'e bindi.. 
</HEADLINE>
<TEXT>


Bir anda şöhreti yakalayan Tarık Mengüç, "Şahin otomobilim var. Yakışmadığını söylüyorlar. 3 ay önce otobüse biniyordum" diyor... 

DENİZ ALTUNTAŞ 

'Şakşuka' şarkısıyla şöhreti yakalayan ve albümü 3 ayda 100 bin satan Tarık Mengüç, başarısını şarkısının güzelliğine ve mütevazı kişiliğine bağladı. Albümünün bu kadar başarı kazanmasını beklemediğini belirten Mengüç, "Sanatçılara verdiğim besteler vardı. Onlar beğenildi. Albümümü hazırlarken yine de korkularım vardı. Tutmaması beni çok üzerdi" dedi. Altıncı hissinin kendisine başaracağını söylediğini kaydeden Mengüç, "Malzemem güzel olunca güzel yemek yaptım. Halkımız da afiyetle yedi. Bir de samimiyet çok önemli. Bunu hiç kaybetmeyeceğim" diye konuştu. 
Kuştepe'de ailesiyle oturan Mengüç, yapımcısı Şahin Özer'in kendisine ev alacağını belirterek, şunları söyledi "1.5 yaşında bir oğlum var. Onu en iyi şekilde okutmak istiyorum. Bahçeli bir evim olmalı ki, oğlum koşup oynasın. Çok lüks isteğim yok. Müzik şirketimin Şahin otomobili var, onu kullanıyorum. Bazı insanlar bana yakışmadığını söylüyor. Niye yakışmasın 3 ay önce otobüse biniyordum. Şahin olmayınca taksiye biniyorum. Taksiciler benden para almak istemiyor. Zorla veriyorum." 


</TEXT>
</DOC>
