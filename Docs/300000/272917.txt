<DOC>
<DOCNO> 272917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy06.html </URL>
<DATE> 2004/09/18/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Genel sağlık sigortası yıl sonuna kadar yasalaşacak 
</HEADLINE>
<TEXT>

     Devlet Bakanı Beşir Atalay, ''Genel sağlık sigortası ile ilgili yasa, yıl sonuna kadar Meclis'e gelecek. Bütün vatandaşlar sigortalı olacak'' dedi. 
     Bakan Atalay, belediye başkanı ve tüm meclis üyelerinin 28 Haziran'da istifa etmesi nedeniyle yarın yerel seçimin yapılacağı Eskişehir'in Sarıcakaya İlçesi'ne geldi. 
     Devlet Bakanı Atalay, Eskişehir milletvekilleri Murat Mercan, Muharrem Tozçöken ve Fahri Keskin'le birlikte, Sarıcakaya Kaymakamı ve Belediye Başkan Vekili Mehmet Özel'i ziyaret etti. Bakan Atalay ve beraberindekiler, daha sonra Belediye Çay Bahçesi'ne geçerek vatandaşlarla bir araya geldi. 
     Bakan Atalay, kırsal kesimle ilgili olarak köylerde geliri en düşük vatandaşlara yardım etme yollarını aradıklarını belirterek, ''Toplam 200 köye, hayvancılık desteği dışında bir destek vermedik, ancak bugün burada bir istisna yapıyoruz. İlk kez Sarıcakaya'ya seracılık desteği veriyoruz. 1 trilyon liralık destek vermiş oluyoruz. Bu parayla 100 sera yapılacak. Paketleme ve hastalıkla mücadele sistemi kurulacak'' diye konuştu. 
     Eğitimde kitapların parasız dağıtıldığını, sosyal yardımlaşma vakıflarına kitap dışı okul ihtiyaçları için para gönderdiklerini ve paranın sadece eğitim için harcanmasını istediklerini bildiren Atalay, şunları söyledi 
     ''Tarım alanında ise 2003 yılında doğrudan gelir desteği olarak 2.4 katrilyon lira, bu yıl da 2.6 katrilyon lira destek verdik. Mazota da 650 trilyon lira destek verdik. Tarımı göz bebeği olarak görüyoruz, görmek durumundayız. Türkiye'de açlık diye bir dert yoksa, bu, tarım sayesindedir. Tarım kesimini sosyal politika olarak ele alıyoruz.'' 
     
     GENEL SAĞLIK SİGORTASI VE AİLE HEKİMLİĞİ SİSTEMİ 
     Bakan Atalay, sağlık alanında parası olmasa da hiç kimsenin hastane kapısından geri çevrilmeyeceğini anlatan Bakan Atalay, ''Bunu uygulamaya gayret ediyoruz. 13.5 milyon kişide yeşil kart var. 2003 yılında yeşil kartlı vatandaşların sağlık harcamaları için 900 trilyon lira ödendi. Yeşil kartı olmasa da vatandaş tedavi edilecek, yeşil kartlı gibi işlem yapılacak'' dedi. 
     ''Genel Sağlık Sigortası ve Aile Hekimliği'' gibi projeler üzerinde çalıştıklarına da değinen Atalay, ''Genel sağlık sigortası ile ilgili yasa, yıl sonuna kadar Meclis'e gelecek. Bütün vatandaşlar sigortalı olacak. Aile Hekimliği sistemini de pilot illerde başlatacağız. Bütün ailelerin hekimi olacak. Anne karnında insanların sağlık dosyası olacak'' diye konuştu. 
     Bakan Atalay, ilçede yarın yapılacak yerel seçimde AK Parti'den belediye başkan adayı olan Mehmet Zabun'un verdiği sözlerin arkasında olduklarını da ifade ederek, ''Belediye başkanlarına sizden önce biz hesap soruyoruz. AK Parti'den aday olmak kolay değil. Bunun büyük mesuliyeti vardır'' dedi. 
     AK Parti Genel Başkan Yardımcısı Murat Mercan da Sarıcakaya'ya vefa borçları olduğunu belirterek, ''Seracılığa destek vererek 1 trilyon liranın ilçeye girmesi sağlanacak. Yapılacak ilk portatif spor salonu da Sarıcakaya'ya yapılacak'' diye konuştu. 
     Bakan Beşir Atalay ve beraberindekiler, konuşmaların ardından ilçenin mesire alanına geçerek vatandaşlarla piknik yaptı. 
     
     SARICAKAYA'DAKİ SEÇİM SÜRECİ 
     Adalet Bakanlığı'nın tasarruf önlemleri kapsamında Sarıcakaya Adliyesi'ni kapatıp, buradaki adli işlemlerin, komşu ilçe Mihalgazi Adliyesi'nde yapılması yönünde aldığı karar, bölgede yaşayan vatandaşların tepkisini çekmişti. 
     Bunun üzerine DYP'li Belediye Başkanı Ali Kahya ile DYP'li 3, AK Parti'li 4 ve MHP'li 2 belediye meclis üyesi, tepki göstermek amacıyla 28 Haziran'da istifa etmişti. 
     Yüksek Seçim Kurulu da belediye başkanlığı ve belediye meclis üyeliği seçiminin 19 Eylül Pazar günü yapılmasına karar vermişti. 
     
</TEXT>
</DOC>
