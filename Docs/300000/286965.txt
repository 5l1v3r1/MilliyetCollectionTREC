<DOC>
<DOCNO> 286965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/guncel/axgun02.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçaklara kötü haber 
</HEADLINE>
<TEXT>


CMUK'taki düzenlemeyle, hakkındaki kovuşturmanın sonuçsuz kalması için saklanan veya yurtdışına kaçanların mal, hak ve alacaklarına el konulacak 

Önder Yılmaz 

Ceza Muhakemeleri Usulü Kanunu CMUK tasarısıyla, hakkındaki kovuşturmanın sonuçsuz kalması amacıyla yurtiçi ve yurtdışında saklanan kaçakların duruşmaya gelmesini sağlamak için, Türkiye'de bulunan mallarına el konulması uygulaması getiriliyor. 
TBMM Adalet Alt Komisyonu, bu hafta tasarının gaipler ve kaçakların yargılanmasına ilişkin bölümlerini görüşecek. Tasarıyla, bulunduğu yer bilinmeyen ve yurtdışında olup mahkemeye getirilemeyen sanıkların gaipler , duruşmada hazır bulunmaları için tutuklanmayacaklarına dair güvence belgesi verilmesi uygulaması başlatılacak. Mahkeme bu güvence belgesini belli koşullara bağlayabilecek. Sanık, hürriyeti bağlayıcı bir cezayla mahk m olur, kaçmak hazırlığında bulunur veya koşullara uymazsa, belgenin hükmü kalmayacak. Adresi bilinmeyen gaibe mahkemeye gelmesi veya adresini bildirmesi için her türlü iletişim aracıyla ihtar verilecek. 
Tasarının, "kaçakların yargılanması" başlıklı bölümünde yeralan 286. maddesi uyarınca da, hakkındaki kovuşturmanın sonuçsuz kalmasını sağlamak amacıyla yurtiçi veya dışında saklanan kaçakların mal, hak ve alacaklarına el konulacak. 

Savcı 'uzlaştıracak' 
265. maddeyle de, faille mağdur arasında "uzlaşma" uygulaması başlatılacak. Savcı, soruşturmanın durumuna göre ve kanunun uzlaşmaya olanak verdiği ölçüde, faile işlediği suç nedeniyle sorumluluk kabul edip etmeyeceğini soracak. Fail, suçu ve fiilinden doğan maddi ve manevi zararın tümünü veya büyük kısmını ödemeyi kabullendiğinde durum mağdura veya kanuni temsilcisine bildirilecek. 
Uzlaştırmacı, raporunu 10 gün içinde savcıya sunacak. Zararın karşılandığına kanaat getirilirse, kovuşturmaya gerek olmadığına karar verilecek, anlaşmazlıklar mahkemeye gidilmeden çözümlenecek. Kamu davasında, uzlaştırmayı mahkeme yapacak. Uzlaşma gerçekleşirse yine dava düşecek. 
Adalet Alt Komisyonu Başkanı AKP'li Hakkı Köylü kasten adam öldürme, işkence, uyuşturucu kaçakçılığı, örgüt kurma, cinsel saldırı gibi suçlarda uzlaştırma uygulanmasının söz konusu olmayacağını belirtti. Köylü, "Vahim suçlarda değil, basit suçlarda uzlaştırmaya gidilecek" dedi. 




</TEXT>
</DOC>
