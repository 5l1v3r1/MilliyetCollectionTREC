<DOC>
<DOCNO> 253815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko16.html </URL>
<DATE> 2004/07/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ATO Başkanı Pazartesi olacakların hesabını Babacan versin 
</HEADLINE>
<TEXT>

     Ankara Ticaret Odası ATO Başkanı Sinan Aygün, akaryakıt bayilerinin karları ile ilgili kararnameyi Enerji ve Tabii Kaynaklar Bakanı Hilmi Güler ile Maliye Bakanı Kemal Unakıtan'ın imzaladığını ancak, Devlet Bakanı Ali Babacan'ın imzalamadığını söyledi. 
     Aygün, akaryakıt bayilerinin önümüzdeki hafta Ankara'da pompa kapatacaklarını hatırlatarak, sorunun çözülmesini istedi. 
     Aygün, Enerji ve Tabii Kaynaklar Bakanı Hilmi Güler ile konuyu konuştuğunu, Bakan Güler'in kendisine ''Ben yapacağımı yaptım, top Ali Babacan'da'' dediğini belirterek şöyle devam etti 
     ''Maliye Bakanı ile Enerji ve Tabii Kaynaklar Bakanı kararnameyi imzaladı, Ali Babacan imzalamadı. Babacan, ticaretten gelen bir adam, o koltuğa oturunca tüccar olduğunu unutuyor. Otursun bakalım, dikkatli olsun, esnafın ekmeğiyle oynamak iyi bir şey değil. Pazartesi günü olacakların hesabını Babacan versin.'' 

     
</TEXT>
</DOC>
