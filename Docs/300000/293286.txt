<DOC>
<DOCNO> 293286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/ydemirkol.html </URL>
<DATE> 2004/11/30/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kral çıplak ya da bakan ayakta 
</HEADLINE>
<TEXT>



Galatasaray kasırga gibi esiyordu. Ben de diğer arkadaşlarım gibi, Cim - Bom'un Avrupa Kupası maçı olduğunda erkenden yatakhaneden tüyüp kulüpten biletimi alıp cepte bir kuruş kalmadığından yürüyerek Mecidiyeköy'e yollanırdım. O dönem Mektebi Sultani'nin Türk eğitim sisteminden farklı otonom idaresine göre, - ki bu öğrenciler tarafından sağlanmıştı - Galatasaray'ın Avrupa maçı olduğunda okul gayrı resmi tatil olurdu Kısaca, maç tatili. 
Sınav bile olsa sınıf boşaltılırdı. Sınava derse girmek isteyene de uygun bir ceza verilirdi. Sanmayın girmek isteyen çıkmazdı Hoca sınıfa geldiğinde biz çoktan mevziyi cebren ya da hile ile boşaltmış olurduk. Kısaca, hocayı ofsayta düşürmek denirdi buna da. 9 Kasım 1988'de de aynı ritüel uygulandı. Oldukça umutsuz bir maça 3 - 0'ın rövanşına Xamax karşısına çıkan Galatasaray'ı izlemek için kış güneşi sabah ayazı altında horoz öttükten hemen sonra Sami Yen'e doluştuk. Delikanlıydık. Kapalının göbeğine konuşlandık. Bir insan evladının iki ayağının yan yana sığmayacağı kadar dar bir yerde 12 saate yakın zaman geçirdik hep birlikte. Ki bu hep oluyordu zaten. Hiç düşünmeden, yargılamadan kabul ettiğimiz bir gerçekti. Tribünde böyle durulurdu. Bugün 17 bin kapasiteli olan Sami Yen'de, o gün 40 bini aşkın insan maçı sözde seyrettik. Ben seyredemedim. Uğur'un golünden sonra neler olduğunu hatırlamıyorum. Yüzlerce insanın altında kalmıştım. Çok canım yanmıştı. 

Çığ oldu 
Belki ölümden dönmüştüm. Ama insan yanında birileri ölmezse ölümden döndüğünü anlamıyor ki. O eziyetin sonucu o gün İsviçreli oyuncular hayatlarının eziyetine maruz kaldılar. Kafalarına yemedikleri yabancı madde kalmadı. Ve bu vahşet ortamını UEFA cezalandırdı. Haberi bir biyoloji dersinde aldığımızı hatırlıyorum. Maç tekrarlanacaktı. Ülke ayağa kalktı, biz de. Ders iptal oldu. 
Okulda olmamız gerekirken yasal olmayan güç kullanarak maça giden bizler, yasal olmayan şiddetin kurbanı olan ve yaratan bizler, bu yarattıklarımıza, medeniyet ceza verince nasıl da isyan etmiştik. Yine ortalığı birbirine kattık ve kazandık. Ya da biz öyle zannettik. Belki o sene Galatasaray büyük sınavlardan geçerek şampiyon kulüplerde yarı final oynadı. Ama Türk futbol dünyası o sınavda sınıfta kaldı. Bu isyan mikro milliyetçiliğin tavrına da sıçradı. 
Otto Bariç'in kafasına taş atıldı, yetkililer "Ne oldu canım magnum mu sıkıldı " dedi. Büyüdü büyüdü, çığ oldu. Ve aslında her şey çok küçük bir kaynaktan başladı. Kapasitesinden fazla bilet satmak, yer numarası olmayışı, aramanın tam olarak yapılmaması ve ayakta maç izleme. Biz bunu cezalandıran medeniyete isyan ettik ve yolumuzdan vazgeçmedik. Bugün o tribünlerde akan kanın üzerinde işimizi yapıyoruz. 

Komik oluyor 
Cuma akşamı yine Galatasaray Lisesi'nden arkadaşlarla bir Galatasaray maçı izlerken yeniden hatırladım bunları. Spordan Sorumlu Devlet Bakanı Ankara'da taraftarların arasında maç izliyordu. Belli ki çocuklarını maça göndermekte tereddüt eden anne babalara devlet burada mesajını vermek istiyordu. Ama çok yazık ki ayaktaydı. UEFA'nın, FIFA'nın koyduğu bir numaralı kuralı bizzat çiğniyordu. 90 dakika boyunca ayakta, taraftarla dip dibe maça baktı. Şiddetin bir numaralı sebebinin mecburi uygulayıcısı oldu. Ona ulaşmaya çalışan Ergun Gürsoy'un demirlerin üzerinden zıp zıp atlayışına, kalabalığı yarmakta yaşadığı zorluğa gülerek baktı. Ve ne acı ki, sorun da zaten buydu. Devletin, kulüplerin statta maç seyretmeyi düzenleyen kuralları uygulayamaması. Bakan bunun bir parçası oldu. 
Sayın Bakan Sizin maça gelmenize gerek yok. Yasa çıkarmanız da gerekmez. Kurallar zaten belli. Çok komplike de değil. Bunları uygulayın yeter. Uygulayın ve orada oturabileceğiniz bir ortam yaratın yeter. Ne siz bu eziyeti çekin, ne bizim gözümüz boyansın. Zira çok ama çok komik oluyor. 

Hakan Şükür komplosu 

Hıncal Uluç Abi'nin bu sene ortaya attığı bir dolu komplo iddiası var. Biri de Ersun Yanal'ın, Hakan Şükür'ü Galatasaray'ı karıştırmak için milli takıma çağırmadığı. Bu tutmuş. Ve arkadaşlarıyla Hakan'ın arası bozulmuş. Şimdi sormalı. Eğer Hakan Şükür milli takıma çağrılmadığı için, çağrılan arkadaşlarına küsüyorsa, bizzat bu sonuç Yanal'ın onu çağırmamasını haklı çıkarmaz mı Milli takıma çağrılmadığı için 20 yıllık arkadaşlarına küsen bir adam, oyundan çıkarıldığında mesele Gürcistan maçı , verilen bir görevi yapamadığı için eleştirildiğinde yine Gürcistan maçı garip tavırlar takınmış olamaz mı Hocasına küsmüş ve Yunanistan maçında garip bir öç almış olamaz mı Ve Ersun Yanal - açık olmadığı için eleştirilmeli tabii ki - bunları ortalığa dökmek istememiş olamaz mı Ve eğer böyle başka doğrular varsa ve Yanal'ı bize bunları söylemediği için suçlayacaksak, aynı şekilde Hakan'ın da bunları bizimle açık yüreklilikle paylaşmadığı için suçlanması gerekmez mi 

Pancu'ya ceza vermeyin 

Tıpkı geçen hafta Nobre'ye ceza verilmemesi gerektiği gibi bu hafta da Pancu kırmızı kartın devamındaki 2 maçlık cezaya çarptırılmamalı. Karar bütün açıklığıyla yanlış. Bunu Samsunlu oyuncular da söyleyecektir. Hiç tartışma yok. Açık ve net olarak. Bu yüzden maç içindeki ihraç kararı ayrı tutularak kırmızı kart iptal edilmeli. Pancu haftaya sahada olmalı. Federasyonun bazı ülkelerde uygulanan bu sistemi kabul etmesi gerekiyor. 

Beşiktaş'ta örnek portreler 

Rize maçından sonra Del Bosque "Bu kadar kötü oynamamızın sebebi rakibin çok iyi oynaması" demişti. Bükreş maçından sonra oyuncularını tartaklamak pahasına hakemin güvenliğini sağladı ve pazar akşamı Mustafa Çulcu hakkında sorulan sorulara "Hakem gördüklerini çaldı demekten başka bir şey söyleyemem" dedi. Kimyası bozuk bir kadro, biraz acemi kalan bir yönetim ve tarihin en şanssız dönemine rastlamış olması ne acı. Sahadaki oyun bir yana, Del Bosque Türkiye'ye bir spor adamlığı dersi veriyor. 
Ve Fatih Sonkaya, Rize maçından sonra Ömer Güvenç'in "Savunmada çok hata yaptınız " şeklindeki sorusuna verdiği cevap harikuladeydi. Fıkra gibi, ama Karadeniz fıkrası gibi, zeka dolu "Bilseydik yapmazdık " Gülmekten dağıldım. Yine muhteşem bir kişilik. Ve Samsun maçından sonra yaptığı hareketin penaltı olduğu itirafı. Olmadığına herkes hemfikirken "Penaltıydı" dedi. 
Ama biz tatmin olmadık. Hakem yorumcularımız, "Fatih öyle diyor ama bence değil" demekte ısrar ettiler. Farz edin ki değil. Yapan adam bile yanılıyorsa hakemin yanılması kadar doğal bir şey olabilir mi O zaman neyi konuşuyoruz. Eğer Fatih penaltı diyorsa, bu karar yanlışsa bile hata sayılamaz. 



</TEXT>
</DOC>
