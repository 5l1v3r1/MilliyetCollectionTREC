<DOC>
<DOCNO> 278755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur20.html </URL>
<DATE> 2004/10/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Askeri araç mayına çarptı 1 Astsubay şehit oldu, 3 asker yaralandı 
</HEADLINE>
<TEXT>

     Batman'ın Gercüş İlçesi'nde bir askeri aracın mayına çarpması sonucu, 1 Jandarma Astsubay şehit oldu, 3 asker yaralandı. 
     Batman Valisi Haluk İmga, görevden dönen bir askeri aracın Akyar Köyü yakınlarında teröristler tarafından yola döşenen mayına çarpması sonucu patlama meydana geldiğini söyledi. 
     Patlamada, Jandarma Astsubay Serhat Sandıklı'nın olay yerinde şehit olduğunu ve 3 jandarma erinin de yaralandığını ifade eden İmga, yaralı erlerin Batman Devlet Hastanesi'ndeki ilk müdahalelerinin ardından helikopterle Diyarbakır Asker Hastanesi'ne sevk edildiğini kaydetti. Yapılanın haince bir saldırı olduğunu belirten Vali İmga, olayın faillerin yakalanması için bölgede geniş çaplı operasyon başlatıldığını kaydetti. 
     
     YARALANAN ASKERLERİN KİMLİKLERİ BELİRLENDİ 

     Batman'ın Gercüş İlçesi'nde bir askeri aracın mayına çarpması sonucu yaralanan askerlerin kimlikleri tespit edildi. 
     Alınan bilgiye göre, görevden dönerken Akyar Köyü yakınlarında mayına çarpan askeri araçta yaralanan jandarma erlerinin Osman Yumrubaş, İzzet Aktaş ve Mustafa Oruç olduğu belirlendi. Diyarbakır Asker Hastanesi'ne sevk edilen yaralıların tedavilerinin sürdüğü kaydedildi. 
     Askeri aracın mayına çarpması sonucu, Jandarma Astsubay Serhat Sandıklı olay yerinde şehit olmuştu. 
     
</TEXT>
</DOC>
