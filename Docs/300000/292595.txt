<DOC>
<DOCNO> 292595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun14.html </URL>
<DATE> 2004/11/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Denktaş Türkiye'ye bizce tarih vereceklerdir... 
</HEADLINE>
<TEXT>

     KKTC Cumhurbaşkanı Rauf Denktaş, ''Avrupa Birliği'nin AB Türkiye'ye tarih vereceğini, ancak tarih verdikten sonra da Türkiye'yi özel ve milli haklarından yoksun bırakmak için baskıların devam edeceğini'' belirterek, ''Türkiye'nin buna karşı koyacak güç ve kudrette olduğunu'' söyledi. 
     Cumhurbaşkanı Denktaş, KKTC'de bulunan Muhasebe ve Finansman Öğretim Üyeleri Derneği heyetini kabul etti. 
     Dernek Başkanı Marmara Üniversitesi öğretim üyesi Prof. Dr. Oktay Güvemli, Cumhurbaşkanı Denktaş ile eskiye dayanan bir diyalogları olduğunu anlattı. 
     Güvemli, Cumhurbaşkanı Denktaş'ın hem Kıbrıs'ta, hem de Türkiye'de kendileriyle çok ilgilendiğini ve destek verdiğini, ona müteşekkir olduklarını kaydetti. 
     Cumhurbaşkanı Denktaş ise ''derneğin milli davaya olan ilgisini bildiklerini'' ifade ederek, ''devlet olmanın verdiği bir güvence, huzur ve onur bulunduğunu, çünkü devletin gökten inmediğini, kanla, canla kurulduğunu'' anlattı. 
     Dünyanın ve AB'nin tüm gayretinin, Kıbrıs Türklerinin Rum yönetimine kafa tutmadan uysallık göstermesi olduğunu kaydeden Denktaş, ''Türkiye'den de bunun istenildiğini'' söyledi. Denktaş, AB'nin, ''Size vaat ettiklerimizi, 'devletim var' demezseniz, egemenlik bağımsızlık istemezseniz veririz. Aksi takdirde Kıbrıs hükümeti veto koymaya haklıdır'' dediğini ifade etti. 
     
     ''GÜCÜMÜZ ANADOLU'DAN YÜKSELECEK SESTEDİR'' 
     Baskılar karşısında Anadolu'dan yükselecek sesin pazarlık gücünü artıracağını kaydeden Denktaş, şöyle devam etti 
     ''Onların azınlık olarak gördüğü bizleri de, bir tür korunmaya alınmış insan topluluğu gibi güya bazı haklar vererek koruyacaklar, ama Türkiye'yi Kıbrıs'tan muhakkak çıkaracaklar. Bütün oyun budur. Türkiye'ye bizce tarih vereceklerdir. Şartları ne olur göreceğiz. Ama tarih verdikten sonra da Türkiye'yi özel ve milli haklarından yoksun bırakmak için baskılar devam edecektir. Türkiye buna karşı koyacak güçtedir, kudrettedir. 
     Bu Türkiye'nin işidir, ama bizim endişemiz pazarlığın başlangıcında, 'Kıbrıs'tan asker çek, Rum idaresini tanı, Kıbrıs Türklerine devlet istememelerini, egemenim dememelerini telkin et, kabul ettir, Kıbrıs meselesini hallet' diyerek Türkiye'yi zorlayacaklardır. Bu baskılar karşısında Türk hükümetinin gücü ve tabiatıyla bizim gücümüz Anadolu'dan yükselecek seslerdir. Daima öyle olmuştur, en zor anımızda Anadolu'dan yükselen sesler Türk hükümetlerinin pazarlık elini de güçlendirmiştir.'' 
     
</TEXT>
</DOC>
