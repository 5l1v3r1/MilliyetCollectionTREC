<DOC>
<DOCNO> 284153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur27.html </URL>
<DATE> 2004/10/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dicle Nehri'nde timsah iddiası .. 
</HEADLINE>
<TEXT>

     Dicle Nehri'nde kaybolan amcasını ararken, timsah gördüğünü iddia eden Nevzat Ayata, timsahları gördüğünde korktuğunu belirterek, gelip arkadaşlarına haber verdiğini söyledi. 
     Nevzat Ayata, AA muhabirine yaptığı açıklamada, yaklaşık 1.5 ay önce Dicle Nehri'nde kaybolan amcası Ekrem Ayata'nın cesedini aramak için Dicle Köprüsü'nün üst tarafından nehre girdiklerini belirtti. 
     Kendisi yüzme bildiği için nehrin sazlık ve adacık olan bölümünü kontrol etmek için gittiğini anlatan Nevzat Ayata, şöyle konuştu 
     ''Bu sırada adacık ve sazlıkların olduğu bölgeden garip bir ses duydum. Yaklaşınca her biri en az iki metre uzunluğunda 2 timsah gördüm. Korkudan geri gelerek benimle birlikte ceset arayan arkadaşlarıma haber verdim. Hep birlikte gittik ve onlar da gördü. Timsahlar daha sonra suya girip kayboldular. Arama sırasında cesedin timsahlar tarafından yenilmiş olabileceği ihtimalini düşündük. Ancak, aramalarda cesede ulaştık.'' Dicle Nehri'nde balıkçılık yapan Hasan Yavuz da birkaç kez bölgede timsaha benzer büyük bir canlının suya atladığını gördüğünü kaydetti. 
     
     ''BIRAKILMIŞSA, YAŞAYABİLİR'' 

     Dicle Üniversitesi Fen Edebiyat Fakültesi Zooloji Anabilim Dalı Başkanı Prof. Dr. Erhan Ünlü, timsahların da diğer hayvan türleri gibi her bölgede yaşabileceğini söyledi. 
     Dicle ve Fırat nehirlerinde daha önce timsaha rastlandığına dair hiçbir bulgunun olmadığını anlatan Prof. Dr. Ünlü, ''Dicle ve Fırat timsahın esas yaşam alanı değil, ama bırakılmışsa yaşar. Son yıllarda diğer ülkelerden beslemek için getirilen, fakat besleyemediği için doğal hayata bırakılan hayvanlar gibi buraya da atılmış olabilir. Bu hayvan Dicle Nehri'nde yaşamını sürdürebilir'' şeklinde konuştu. 
     
</TEXT>
</DOC>
