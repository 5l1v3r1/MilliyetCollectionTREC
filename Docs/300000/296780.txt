<DOC>
<DOCNO> 296780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun04.html </URL>
<DATE> 2004/12/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Zirve yaklaştıkça destek artıyor... 
</HEADLINE>
<TEXT>

     17 aralık Brüksel zirvesi yaklaştıkça Türkiye'ye destek mesajları yağıyor. Almanya, Türkiye'ye desteğini yinelerken, AP Başkanı Borrell, AB liderlerinin müzakerelerin başlatılmasına onay vereceğine inandığını söyledi. 
     İspanya'nın başkenti Madrid'de düzenlenen ekonomik forumda bir konuşma yapan Josep Borrell, "Türkiye'ye daha ileri bir tarih veremeyiz" dedi. Ancak Borrell, müzakere sürecinin çetin ve zorlu geçeceğini yineledi. 
     ABD dışişleri bakan yardımcılarından Mark Grossman da, müzakerelerin 2005 yılının ilk yarısında başlamasını umduğunu söyledi. 
     
     Almanya ve İtalya aynı görüşte 
     Berlin'de İtalya Dışişleri Bakanı Fini'yi ağırlayan Almanya Dışişleri Bakanı Fischer ise, Türkiye ile müzakerelerin tek hedefinin tam üyelik olduğunu belirtti ve, "2005 yılı için de bir tarih verilmeli" dedi. 
     İtalya Dışişleri Bakanı Fini de, Almanya ile görüşbirliği içinde olduklarını vurguladı. 
     
     Karamanlis'ten destek 
     Yunanistan Başbakanı Karamanlis ise, "jeopolitik istikrara ve bölgemizin refahına katkıda bulunacağı için, Türkiye'nin Avrupa perspektifini destekliyoruz" açıklamasını yaptı. 
     Fransa'da, Türkiye Kökenli Yurttaşlar Dernekleri Birliği de, Avrupa Birliği'ne, "çok kültürlü ve sosyal bir Avrupa için Türkiye'ye 'evet' denmesi" çağrısı yaptı. 
     
</TEXT>
</DOC>
