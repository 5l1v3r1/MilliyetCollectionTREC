<DOC>
<DOCNO> 251816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/siyaset/siy02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İstanbullulardan sıkıntı için özür diliyorum 
</HEADLINE>
<TEXT>


Türkiye'nin NATO Zirvesi'ni büyük bir başarıyla yerine getirdiğini belirten Erdoğan, "Zirve süresince sıkıntı çeken İstanbul halkına sabrı için teşekkür ederim" dedi... 

İSTANBUL Milliyet 


Başbakan Recep Tayyip Erdoğan, İstanbul'da yapılan NATO zirvesinde ev sahibi olarak Türkiye'nin, zorlu bir görevi büyük bir başarıyla yerine getirdiğini söyledi. Zirvenin ardından dün basın toplantısı düzenleyen Erdoğan, "Bu zorlu görevi büyük bir başarıyla yerine getirdik. Bu sadece bizim değil, katılan tüm devlet ve hükümet başkanlarının da ortak kanaatidir" dedi. 
Zirve süresince sıkıntı çeken İstanbul halkından özür dileyen ve sabrı için halka teşekkür eden Erdoğan, zirveyi protesto için yapılan gösterilerde polisin biber gazı kullanmasını da, "Bana göre sivil toplum kuruluşları kendi demokratik haklarını kullanırken, polis de görevini yaptı" diye değerlendirdi. 

Ruhban Okulu cevabı 
Zirvede yaptığı bazı görüşmelerde Heybeliada Ruhban Okulu'nun yeniden açılması konusunun gündeme geldiğini söyleyen Erdoğan, "Bununla ilgili olarak çalışmalar yapılıyor. Çıkacak neticeye göre de hareket edilecek veya başka çıkış yolları varsa aranacak" dedi. 

'Bush düşüncesini söyledi' 
ABD Başkanı George W. Bush'un Türkiye'nin AB sürecine ilişkin açıklamalarının, Fransa Cumhurbaşkanı Jacques Chirac tarafından eleştirilmesinin hatırlatılması üzerine Erdoğan, Bush'un niyet ve düşüncelerini ortaya koyduğunu, sürecin karar verme mekanizmasına dahil olmadığını belirterek, "Oy kullanacak değil ya, bundan dolayı rahatsız olunmaması gerekir" diye konuştu. 


</TEXT>
</DOC>
