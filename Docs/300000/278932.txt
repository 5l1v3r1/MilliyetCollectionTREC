<DOC>
<DOCNO> 278932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur06.html </URL>
<DATE> 2004/10/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ramazan geliyor... 
</HEADLINE>
<TEXT>

     İslam dünyasının kutsal ayı Ramazan, 14 Ekim Perşembe akşamı kılınacak teravih namazı ile başlayacak gece yarısından sonra sahura kalkılarak 15 Ekim Cuma günü ilk oruç tutulacak. 
     Ramazan'da orucu, en erken Iğdırlılar, en geç de Çanakkaleliler açacak. Alınan bilgiye göre, ilk orucun tutulacağı 15 Ekim Cuma günü bazı illerin iftar saatleri şöyle 
     Ankara 18.19, İstanbul 18.33, İzmir 18.43, Edirne 18.42, Gaziantep 18.03, Iğdır 17.34, Kocaeli 18.30, Konya 18.22, Trabzon 17.50, Erzurum 17.45, Mardin 17.50, Sakarya 18.28, Sivas 18.02, Tekirdağ 18.39, Van 17.38, Diyarbakır 17.51, Ağrı 17.38, Ardahan 17.38, Çanakkale 18.44, Yalova 18.32, Zonguldak 18.21. 
     Kadir Gecesi 9 Kasım Salı günü idrak edilecek, arife günü olan 13 Kasım'da son oruç tutulacak ve 14 Kasım'da Ramazan Bayramı başlayacak. 
     
     BARDAKOĞLU'NDAN GENELGE 
     AA muhabirinin edindiği bilgiye göre, Diyanet İşleri Başkanı Ali Bardakoğlu da Ramazan dolayısıyla müftülüklere birer genelge göndererek, hazırlıkların yapılmasını istedi. 
     Ramazan ayına özel vaaz ve irşat programlarının hazırlanması gerektiğini belirten Bardakoğlu, kimin hangi camide ve hangi konuda vaaz vereceğinin Başkanlığa bildirilmesini istedi. 
     Bardakoğlu'nun genelgesine göre, merkezi konumdaki bazı camilerde merkezi vaaz sisteminden ayrılarak, ilahiyat fakülteleri öğretim üyeleri, imam hatip liseleri meslek dersleri öğretmenleri ile din kültürü ve ahlak bilgisi öğretmenleri, emekli müftü ve vaizler canlı vaaz verecekler. 
     Vaazlarda birlik ve beraberliği pekiştirici üslup kullanılacak, yanlış anlaşılabilecek ifade ve yorumlardan kaçınılacak, ''siyaset ve şahsiyet yapılmaması'' için tedbir alınacak. 
     Ramazan ayı boyunca görevlisi bulunmayan veya ibadete açıldığı halde kadro tahsis edilemeyen camilerde din hizmetlerinin aksatılmaması için emekli Diyanet personelinden veya imam hatiplik yeterlilik belgesi almış olanlara görev verilecek. İmkanlar ölçüsünde hiçbir cami, görevlisiz kalmayacak. 
     
     CAMİLERDE ALINACAK TEDBİRLER 
     Camilerdeki halılar, sarık ve cüppeler temizlenecek, elektrik ve ısınma tesisatları, ses cihazları elden geçirilecek ve eksiklikler giderilecek. 
     Genelgeye göre, ezanlar okunurken ses cihazları lüzumundan fazla açılmayacak, cihazlar sesin kulağa hoş gelmesini sağlayacak şekilde ayarlanacak. 
     Camilerdeki vaaz ve irşat programları cemaatin dikkatini çekecek şekilde her gün düzgün bir şekilde panoya yazılacak. 
     Bayanlara ayrılan mekanların daha geniş ve sağlıklı olması için çalışmalar yapılacak ve olumsuzluklar giderilmeye çalışılacak. 
     
     YURT ÖĞRENCİLERİNE İFTAR YEMEĞİ 
     Ramazan ayı boyunca din görevlileri hastane, hapishane, çocuk ıslahevi ve çocuk yuvası gibi yerleri ziyaret edecek, ihtiyaç sahibi öksüz, yetim, hasta, yaşlı ve fakir kimsesizlerle ilgilenecek. 
     Vatandaşların gösterişli iftar yemekleri vermek yerine muhtaçların gözetildiği iftarlara yönelmelerine öncülük yapılacak. 
     Ayrıca müftülükler, imkanları ölçüsünde iftar davetleri verecek ve bu davetlerin prestij kaybına neden olmamasına dikkat edecekler. Davetlere, mahalli idareciler, emekli Diyanet personeli, mahallin muhtaç sakinleri, Türkiye Diyanet Vakfı yurtlarındaki öğrenciler ile başkanlığa destek veren hayırsever vatandaşlar davet edilecek. 
     
     HAZRETİ ALİ'Yİ ANMA 
     Genelgeye göre, Hazreti Ali'nin şehit edilişinin 1343'üncü yıldönümü olan 4 Kasım Perşembe günü, Hazreti Ali'nin bütün yönleriyle halka tanıtılması için program yapılacak ve bu konu radyo ve televizyonlarda işlenecek. 
     Hazreti Muhammed ve hayatta olmayan bütün İslam ve devlet büyüklerinin ruhlarına ithafen merkezi bir camide mevlit okutulacak. 
     
     ÇOCUKLARIN CAMİYE GİTMESİ TEŞVİK EDİLECEK 
     Çocukların camiye gitmesi ve cemaate katılması teşvik edilecek. Yaşının gereği bazı olumsuz davranışlar sergileyen, camide dikkati dağıtan çocuklara karşı kırıcı ve küstürücü tavır yerine, doğru davranışa yönlendirecek tarzda yumuşak, sevecen, hoşgörülü bir yaklaşım sergilenecek. 
     Çocukların camilere olan ilgi ve sevgileri pekiştirilecek ve devamı sağlanacak. 
     Ramazan boyunca bütün din görevlileri görevlerinin başında bulunacak, zaruri haller dışında hiçbir cami görevlisine izin verilmeyecek. 
     Yatsı ve teravih namazlarına cemaatin rahatlıkla yetişebilmesi için müftülükler, mevsim ve bölge şartlarını dikkate alarak gerektiğinde yatsı namazı vaktinde zaman ayarlaması yapabilecek. 
     Bu yıl 30 Ekim'i 31 Ekim'e bağlayan gece saatler bir saat geriye alınacağı için din görevlileri bu düzenlemeyi zamanında yapacak. 
     İmamlar, namaz kıldırırken ''süratten'' kaçınacak, imkanlar ölçüsünde bazı camilerde hatimle teravih namazı kıldırılmasına özen gösterilecek ve bu camiler önceden vatandaşlara duyurulacak. 
     Ayrıca, sabah ezanları Diyanet Takvimi'nde gösterilen imsak vaktinde her camide aynı anda ve ehil kişiler tarafından okunacak. 
     
</TEXT>
</DOC>
