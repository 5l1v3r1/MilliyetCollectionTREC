<DOC>
<DOCNO> 283493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo13.html </URL>
<DATE> 2004/10/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüylüoğlu Gaziantepspor maçından puanla ayrılmamız zor değil... 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Denizlispor karşısında ortaya koydukları mücadeleyi sergilemeleri durumunda, Gaziantepspor maçından puanla ayrılmalarının zor olmadığını söyledi. 
     Tüylüoğlu, futbolcuların Denizlispor maçında yürekleriyle oynayarak bütün performanslarını orta koyduklarını belirterek, ''Eğer son vuruşlarda daha etkili olabilseydik, çok daha farklı sonuçla sahadan ayrılabilirdik. Yine de galip gelmemiz bizleri çok mutlu etti. Lige yeniden döndük'' dedi. 
     Denizlispor karşısında sergiledikleri güzel ve canlı futbolu, bundan sonraki maçlara da yansıtma çabası içinde olacaklarını ifade eden Tüylüoğlu, ''Çaykur Rizespor isterse her şeyin en iyisini yapar. Denizlispor gibi iyi mücadele eden ve üst sıralara oynayan bir takım karşısında 90 dakika atak futbol sergileyen ve herkesin beğenisini kazanan Çaykur Rizespor'u artık herkes böyle görmek ve zevkle seyretmek istiyor'' diye konuştu. 
     Artık tek hedeflerinin 30 Ekim Cumartesi günü deplasmanda Gaziantepspor ile yapacakları karşılaşma olduğunu kaydeden Tüylüoğlu, şöyle devam etti 
     ''Ligde 7. ve 8. sıradaki iki takımın karşılaşması seyretmeye değer ve futbol kalitesi yüksek bir maç olacak. Gaziantepspor, tecrübeli ve iyi futbol oynayan bir takım. Saha ve seyirci avantajları var. Denizlispor karşısında ortaya koyduğumuz mücadeleyi sergilersek maçtan puan veya puanlarla ayrılmamız zor değil. Gaziantepspor karşısında alacağımız galibiyet, ligde yerimizi sağlamlaştırır ve daha yukarılarda hedef belirlememizi sağlar.'' 
     
</TEXT>
</DOC>
