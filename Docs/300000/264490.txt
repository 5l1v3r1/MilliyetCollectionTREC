<DOC>
<DOCNO> 264490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur18.html </URL>
<DATE> 2004/08/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Gökova fayının hareketlenmesi halinde termik santral zarar görebilir" 
</HEADLINE>
<TEXT>

     Dokuz Eylül Üniversitesi DEÜ Deniz Bilimleri ve Teknolojisi Enstitüsü Deniz Bilimleri Anabilim Dalı Başkanı Prof. Dr. Atilla Uluğ, Gökova Körfezi'ndeki fay yırtılmalarının sürdüğünü belirterek, ''Batı Anadolu faylarının hepsi gerilim altında. Çevresindeki diğer fayları da harekete geçirebilir'' dedi. 
     Jeofizik Mühendisleri, Mimarlar ve İnşaat Mühendisleri odalarının Bodrum temsilciliklerinin, Bodrum Ticaret Odası'nda düzenlediği toplantıya konuşmacı olarak katılan Prof. Dr. Atilla Uluğ, Gökova Körfezi depremselliği üzerine bilimsel çalışmalarını ve görüşlerini anlattı. 
     Körfezde fay yırtılmalarının devam ettiğini belirten Prof. Dr. Uluğ, ''Batı Anadolu faylarının hepsi gerilim altında, diğer çevresindeki fayları da harekete geçirebilir. Gökova transfer zonu, doğrultu atımlı bir fay ise zamanla büyük ciddi depremler yaratır. Tarihsel kayıtlarda bunun izlerine rastlıyoruz. Pek masum bir bölgede bulunmuyoruz. Ancak Bodrum'da zemin sağlam ve yapılar az katlı'' dedi. 
     
     ''TERMİK SANTRAL ZARAR GÖREBİLİR'' 
     Gökova fay hattının, doğrultu atımlı bir hareket yapması halinde, termik santralın ciddi hasar görebileceği uyarısında bulunan Uluğ, şöyle devam etti 
     ''Bir fayın yırtılması, bazen yıllar sürer. Bölgede bin yılda 30-40 santim çökme yaşanıyor. Bina sağlam yapıldı ise deprem size zarar vermez. Sağlam zemine uygun binalar yaparak, deprem felaketini atlatabiliriz. Türkiye'de 4.8 büyüklüğünde depremde, 5 kişi hayatını kaybediyor, oysa Japonya'da 8.1 büyüklüğündeki depremde bir kişi ölüyor. 
     Prof. Dr. Atilla Uluğ, giderek birbirine yaklaşan Avrasya, Afrika, Arabistan arasına sıkışıp kalan Anadolu'nun Ege Bölgesi'nin Türkiye'nin deprem açısından en riskli bölgelerinden birini oluşturduğunu anlatarak, Türkiye'nin bir deprem bölgesi olduğuna dikkati çekti. 
     Prof. Dr. Atilla Uluğ, bölgede 1481 yılında meydana gelen 9 şiddetindeki depremde, ''Tsunami'' yaşandığını, 1865-1969 yılları arasında Datça, Milas, Gökova, Muğla, Fethiye ve Marmaris'te 6 şiddetinin üzerinde depremlerin meydana geldiğini kaydetti. 
     
</TEXT>
</DOC>
