<DOC>
<DOCNO> 290645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko05.html </URL>
<DATE> 2004/11/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İşte Türkiye'de otomobil denince ilk akla gelen markalar... 
</HEADLINE>
<TEXT>

     Türkiye'de ''otomobil denince'' ilk akla gelen otomobil markaları sırasıyla Tofaş Fiat, Mercedes ve Renault oldu. Pazar araştırma şirketi GFK tarafından, Adana, Ankara, Antalya, Balıkesir, Bursa, Denizli, Diyarbakır, Edirne, Erzurum, Eskişehir, Gaziantep, İstanbul, İzmir, Kayseri, Konya, Malatya, Manisa, Samsun, Trabzon, Zonguldak'da, 15 yaş ve üstüyle yapılan ''Otomobil Markaları'' ile ilgili araştırma sonuçlarına göre, Türkiye'de ilk akla gelen otomobil markası yüzde 19 ile Tofaş Fiat olurken, onu yüzde 17 ile Mercedes ve yüzde 16 ile Renault'nun takip ettiği görüldü. 
     Toplamda ise spontane hatırlanan otomobil markalarında yüzde ile Renault birinci sırayı alırken, yüzde 52 ile Mercedes ikinci, yüzde 51 ile de Tofaş Fiat üçüncü sırada yer aldı. 
     Ankete katılan tüketicilerin kişisel olarak yüzde 32'si Tofaş Fiat markalı otomobile sahipken, yüzde 21'i Renault, yüzde 10'u da Ford model otomobile sahip. Ayrıca katılımcıların yüzde 20'si 2005 yılında otomobil almayı düşünüyor. 
     
     YENİ OTOMOBİL ALMAYI DÜŞÜNENLERİN ORANI YÜZDE 20 

     Ankete katılanlar arasında önümüzdeki bir yıl içinde yeni otomobil almayı düşünenlerin oranı ise yüzde 20. 
     Gelecek yıl yeni otomobil almayı düşünenlerin yüzde 61'i 2. el, yüzde 39'u ise 0 km. almayı planlıyor. 0 km otomobil almayı düşünenlerin ilk tercihi yüzde 19 ile Opel, 2. el almayı düşünenler ise yüzde 37 ile Tofaş Fiat'ı seçiyor. 
     Satın almayı düşündükleri ''0'' kilometre otomobil markalarında Opel'i yüzde 16 ile Tofaş Fiat ve Volkswagen takip etti. İkinci el otomobil markalarında ise yüzde 37 ile Tofaş Fiat, yüzde 22 ile Renault, yüzde 11 ile Opel ilk üç sırayı paylaştı. 
     Hatırlanan otomobil reklamlarında ise yüzde 21 ile Renault, yüzde 16 ile Peugeot ve yüzde 15 ile Volkswagen ilk üç sırayı paylaşıyor. 
     
</TEXT>
</DOC>
