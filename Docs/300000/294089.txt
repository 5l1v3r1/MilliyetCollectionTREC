<DOC>
<DOCNO> 294089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun30.html </URL>
<DATE> 2004/12/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Alman meclisinde İslamiyet tartışması 
</HEADLINE>
<TEXT>

     Alman Birlik 90 Yeşiller Partisi Eşbaşkanı Claudia Roth, Birlik partilerine CDU CSU çağrıda bulunarak, Almanya'nın bir göç ülkesi olduğunu kabul etmelerini istedi. 
     Roth, bugün federal mecliste İslamiyet ve uyum konusunda yapılan tartışmada, Birlik partilerinin uyum konusundaki tutumlarını sert bir dille eleştirerek, ''İnsanlar arasında endişe yaratmaktan vazgeçin. Almanya'nın göç ülkesi olduğu gerçeğini kabul edin. Yabancılar ülkemizde refaha büyük katkı sağladılar. Burada kalmak istiyorlar ve kalmalılar. Onlara istendikleri duygusunu vermemiz lazım'' dedi. 
     Almanya'nın çok kültürlü bir toplum olduğunu, her 5 evlilikten birinin yabancıyla yapıldığını ifade eden Roth, Brandenburg Eyaleti İçişleri Bakanı Jörg Schönbohm tarafından önerilen yabancılar için kota getirilmesi gerektiği görüşüne de katılmadığını söyledi. 
     Camilerde Almanca vaaz verilmesi görüşlerinin de uyuma katkı sağlamadığı gibi ayrımcılığa yol açtığını belirten Roth, imamların Almanya'da eğitim görmelerini istediklerini, bunun için de sistematik bir uyum politikasına ihtiyaç olduğunu kaydetti. 
     Herkes gibi kendilerinin de kökten dinciliğe ve terörizme karşı mücadele ettiklerini ifade eden Roth, bu mücadele için İslamiyet'in Avrupa'ya entegrasyonunun da gerekli olduğunu söyledi. 
     
     ''İSLAMİYET'LE DİYALOG GELİŞTİRİLMELİ'' 
     Alman hükümetinin göç, mülteci ve uyum sorumlusu Marieluise Beck de sadece Müslümanların değil, kökten dincilerin de teröristlerle bir tutulmaması gerektiğine dikkat çekerek, ''Müslümanlar önceden yargılanmamalı ve İslamiyet'le diyalog geliştirilmeli'' dedi. 
     İslamiyet'in Almanya'da bugüne kadar dikkate alınmadığını belirten Beck, imamların eğitim görebilecekleri üniversitelerin bulunmamasının da bunun bir örneği olduğunu ifade etti. 
     Yabancıların toplumdan dışlanmamaları uyarısında bulunan Beck, ''Yabancıların da farklı olmaya hakları var'' diye konuştu. 
     Sosyal Demokrat Parti SPD Genel Başkanı Franz Müntefering de Almanya'daki yasaların ülkede yaşayan herkes için geçerli olduğuna işaret ederek, bunun uyumla bir ilgisi olmadığını söyledi. 
     Müntefering, Almanya'ya çağrılan yabancıların ülkenin refahına büyük katkı sağladıklarını belirterek, Türklerin günümüzde yaklaşık 55 bin şirket kurarak 300 bin kişiye iş imkanı yarattıklarını hatırlattı. Ülkede yaşayan Müslümanların büyük çoğunluğunun yasalara ve anayasaya bağlı olduğunu kaydeden Müntefering, yabancılardan sadece Almanca öğrenmelerini istediklerini belirtti. 
     SPD Milletvekili Lale Akgün de Almanya'da eskiden çok iyi bir şekilde karşılanan yabancıların günümüzde bir tehlike olarak görüldüklerini kaydederek, ''İslamiyet ile İslamcılık birbirine karıştırılmamalı. Dünyanın en büyük dinlerinden biri olan İslamiyet ile terörizm birbiriyle bağdaştırılamaz'' dedi. 
     Birlik partilerinin uyum konusundaki üsluplarını da eleştiren Akgün, bu tür konuşmaların ırkçılığa ve İslamiyet'e karşı düşmanlığa yol açtığını söyledi. 
     Akgün, Müslümanların büyük çoğunluğunun anayasayı tartışmasız olarak kabul ettiklerini, bu gerçeğin görülmesi gerektiğini belirtti. 
     Almanya'nın son 40 yılda göçmenlerle ortak bir tarihe sahip olduğunu kaydeden Akgün, yabancıların sırtından yapılan tartışmaların demokrasiye zarar vereceğini söyledi. 
     Birlik partilerinin federal meclis grubu Başkan Yardımcısı Wolfgang Bosbach ise uyum konusunda büyük sorunların olduğunu ve bunları gündeme getiren kişilerin yabancı düşmanlığıyla suçlanmamaları gerektiğini söyledi. İslamiyet ile kökten dinciler arasındaki farka dikkat edilmesi gerektiğini ifade eden Bosbach, ülkede yaşayan Müslümanların çoğunun yasalara uyduğunu ve mümkün olan ölçüde uyum sağlamaya çalıştıklarını, bu kişilere yardım edilmesi gerektiğini belirtti. 
     Kökten dinciliğe karşı daha kararlı mücadele edilmesi, şiddet yanlılarının hızlı bir şekilde sınır dışı edilmeleri gerektiğini kaydeden Bosbach, ''Bunun yabancı düşmanlığıyla bir ilgisi yok. Bu sadece hakkımız değil, aynı zamanda topluma karşı görevimiz'' dedi. 
     Almanya'daki yaklaşık 3 bin camiden 100'ünün izlendiğine işaret eden Bosbach, ''Nefret yayan imamlar, burada kalma haklarını yitirmişlerdir'' diye konuştu. 
     Bosbach'ın, Federal İçişleri Bakanı Otto Schily'nin uyum yerine asimilasyon istediğini söylemesi üzerine söz alan Schily, ''Sözlerim yanlış aktarılmasın. Asimilasyonun zorla olmasını istemiyoruz. Ben hiçbir zaman asimilasyon talep etmedim. Sadece bunun gönüllü olarak olabileceğini söyledim'' dedi. 
     ''Gönüllü asimilasyona'' örnek olarak Avrupa Parlamentosu Milletvekili Cem Özdemir'i gösteren Schily, ''Kendisi çok iyi bir Schwaebisch lehçesi konuşur. Yani kendisini asimile etmiştir. Türkçe de konuştuğu için kültürler arasında bir köprü oluşturmaktadır. Bu ülkede asimilasyona da izin var'' diye konuştu. 
     
</TEXT>
</DOC>
