<DOC>
<DOCNO> 274847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy11.html </URL>
<DATE> 2004/09/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Arınç Bana böyle bir görev verilirse, memnuniyet duyarım... 
</HEADLINE>
<TEXT>

     TBMM Başkanı Bülent Arınç, Meclis başkanlığına adaylığı konusunda , ''Yine bana böyle bir görev verilirse, arkadaşlarımız güven duyarlarsa bundan ancak memnuniyet duyarım'' dedi. 
     Arınç, yabancı basın mensuplarına TBMM'de öğle yemeği verdi ve daha sonra sorularını yanıtladı. Bir gazetecinin, ''Başbakan dün katıldığı televizyon programında sizi Meclis Başkanı adayı olarak gösterdi. Siz tekrar aday olacak mısınız '' sorusuna Arınç, şu yanıtı verdi 
     ''Başbakan dün akşam bir televizyon programında kendi adayı olarak benim ismimi telaffuz etti. Bundan dolayı kendisine teşekkür ediyorum. Ancak Arkadaşlarımızın ne düşündüğünü bilmiyorum dedi. Doğrusu budur. 
     Ben, partimizin ağırlıklı çoğunluğu tarafından aday gösterildiğim takdirde bu şerefli görevi tekrar sürdürmek isterim. 1-5 Ekim arasında aday bildirimi konusunda bir süre vardır. Bu tarihlerde adaylar belli olacak. 
     Partimin bu konuda ne düşündüğünü, hangi arkadaşımın ağırlıklı olarak hangi arkadaşımın arkasında duracağı konusunda bir şey söyleyecek durumda değilim. 
     Ben 2 yıl önce de AK Parti milletvekili olarak Meclis başkanı olarak seçildim. Yine bana böyle bir görev verilirse, arkadaşlarımız güven duyarlarsa bundan ancak memnuniyet duyarım.'' Arınç, ''kamusal alan tartışmaları nedeniyle arkadaşlarınız istese bile aday olmamayı düşünür müsünüz '' yönündeki soruya, ''Hayır böyle bir düşüncem yok'' yanıtını verdi. 
     
</TEXT>
</DOC>
