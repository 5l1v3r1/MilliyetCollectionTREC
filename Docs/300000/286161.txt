<DOC>
<DOCNO> 286161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur31.html </URL>
<DATE> 2004/11/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Veli Göçer'in mimarına 25 yıl hapis .. 
</HEADLINE>
<TEXT>

     Yalova Çınarcık'ta, 17 Ağustos 1999'da yaşanan depremde yıkılan ve Veli Göçer'in müteahhitliğini yaptığı binaların bazılarının teknik uygulama sorumlusu olan Mimar İsmet Kösebalaban da Göçer gibi 25 yıl hapis cezasına çarptırıldı. 
     Konya 2. Ağır Ceza Mahkemesi'ndeki davanın karar duruşmasına, jandarmanın yardımıyla gelen tutuklu sanık İsmet Kösebalaban, avukatı Semra Coşkuntuna ve müdahil Salim Çakır katıldı. 
     Sanık Avukatı Coşkuntuna, İsmet Kösebalaban'ın, sağlık problemleri nedeniyle sorunlar yaşadığını öne sürerek, tutukluluğunun insan onuruna uygun devam etmesi için gerekli tedbirlerin alınmasını istedi. 
     Son sözü sorulan Kösebalaban ise ''Takdiri mahkemenize bırakıyorum, bir diyeceğim yoktur'' dedi. 
     Mahkeme, İsmet Kösebalaban hakkında, TCK 383 2-2, 31 ve 40. maddeleri gereğince ''tedbirsizlik ve dikkatsizlik sonucu birden fazla kişinin ölümüne neden olmak suçundan'' 25 yıl hapis cezası verdi. 
     Kösebalaban'a, alınan 6 ruhsat içinde ölümün meydana geldiği 4 ruhsat için 5'er yıl ağır hapis, can kaybının yaşanmadığı diğer 2 ruhsat için de 5 yıl ceza verildi. 
     
     ''BELEDİYE YETKİLİLERİ DE YARGILANMALI'' 
     Kösebalaban'ın avukatı Semra Coşkuntuna, Kösebalaban'ın tutukluluğunun ve tedavisinin insan onuruna aykırı olduğu gerekçesiyle önce temyize gideceklerini, ardından Avrupa İnsan Hakları Mahkemesi'ne başvuracaklarını söyledi. Yargılamanın objektif olmadığını savunan Coşkuntuna, asıl cezalandırılması gerekenin, zemin sağlam olmamasına rağmen alanı imara açan ve 6 katlı bina ruhsatı veren belediye olduğunu iddia etti. 
     Coşkuntuna, Belediye'nin alması gereken sorumluluğunun, kişilere yüklendiğini iddia etti. 
     Yaşanan depremde 11 yaşındaki oğlunu kaybeden müdahil Salim Çakır ise bu olayda sadece Veli Göçer ve İsmet Kösebalaban'ın suçlu olmadığını, binalara ruhsat veren Belediye yetkililerinin de yargı önüne çıkarılması gerektiğini savundu. 
     
     OLAYIN GEÇMİŞİ 
     Yalova'da bulunan Veli Göçer Arsa Ofisi Kollektif Şirketi'nin mimarı Kösebalaban'ın, 6 adet yapı ruhsatı ile teknik uygulama sorumluluklarını üstlendiği, Yalova'nın Çınarcık İlçesi Çamlık mevkiinde yaptığı evler, Marmara Depremi'nde yıkılmış ve 195 kişi hayatını kaybetmişti. 
     Yalova'da açılan dava, güvenlik gerekçesiyle Yargıtay 5. Dairesi'nin kararıyla, 1999 yılında Konya'ya alınmış, olayın ardından 4.5 yıl sonra yakalanan Kösebalaban hakkındaki tutuklama kararı vicahiye çevrilerek cezaevine gönderilmişti. Kösebalaban, Veli Göçer'den ayrı yargılanıyordu. 
     
</TEXT>
</DOC>
