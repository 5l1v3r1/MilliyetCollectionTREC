<DOC>
<DOCNO> 261189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur10.html </URL>
<DATE> 2004/08/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Mobil genelev' basıldı 
</HEADLINE>
<TEXT>

     Mustafa İNSAN - MERSİN DHA 
MERSİN'de arkadaşından ödünç aldığı minibüste biri karısı olan iki kadını para karşılığı erkeklere pazarlayıp fuhuş yaptıran 35 yaşındaki Fehmi Ören, 29 yaşındaki eşi Bahar Ören, 20 yaşındaki Semra Kanmaz ve müşteriler yakalandı. Gözaltına alınan 2'si kadın 3 zanlı, adliyeye çıkarılırken çekim yapan gazetecilere saldırdı. 
     Emniyet Müdürlüğü ekipleri Yenihal Mahallesi'nde oturan vatandaşların Mobil Genelev' ihbarıyla harekete geçti. İçinde fuhuş yapılam minibüsün bulunduğu yere giden ekipler, 59 EE 663 plakalı aracı takibe aldı. Polisin kendilerini takip ettiğini fark eden Fehmi Ören, içinde 3 müşteri bulunan minibüsle kaçmaya başladı. Ören ile polis arasında kısa süreli bir kovalamaca yaşandı. Daha sonra yakalanan minibüste bulunan Fehmi Ören, eşi Bahar Ören, Semra Kanmaz ve müşteriler gözaltına alındı. 
     Emniyette ifadesi alınan Fehmi Ören, "İskenderun'da hurdacılık yaparken işlerim bozuldu. Eşim Bahar'dan para karşılığı fuhuş yapmasını istedim, o da kabul etti. İskenderun'da yakalanmamak için Mersin'e geldik. Bizimle beraber gelen Semra Kanmaz, nikahsız yaşadığı eşinin askerde olduğunu kendisinin de fuhuş yapmak istediğini söyledi. Biz de kabul ettik'' dedi. Fuhuş yapılan minibüsün arka koltuklarının sökülerek yerine yatak konduğu belirlendi. 

     
</TEXT>
</DOC>
