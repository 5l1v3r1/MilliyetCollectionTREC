<DOC>
<DOCNO> 292556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/ykocaomer.html </URL>
<DATE> 2004/11/27/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Adanmış bir hayat 2 
</HEADLINE>
<TEXT>



Geçtiğimiz hafta Türkiye Milli Olimpiyat Komitesi Başkanı Rahmetli Sinan Erdem Ağabey'in kitabından alıntılar yapmıştık. Bugün de devam ediyoruz. 
Kitabı okumaya devam ettiğinizde örneğin 1980 yılından beri 24 yıl geçmesine rağmen, bazı şeylerin ülkemizde h l değişmediğini de görüyorsunuz. Şöyle anlatıyor Sinan Ağabey Hava Kuvvetleri'nde Binbaşı olarak görev yapan ve çok yetenekli bir voleybol hakemi olan Akın İra, Doğu Almanya'da oynanacak Avrupa Şampiyonası finallerine tarafsız hakem olarak davet edilmişti. Federasyon ve BTGM Beden Terbiyesi Genel Müdürlüğü buna sevinerek onay verdi. Fakat Spor Bakanı Vecdi Özgül, "Bizim takımımız katılmıyor. Hakemin gitmesine lüzum yok" diyerek reddetti. Bu onurlu tayin benim çabamla yapılmıştı. Bu yüzden bakana giderek durumu anlatmaya çalıştım. Aramızda hararetli bir tartışma oldu. Müsteşar İsmail Hakkı Güngör bana yardımcı olmaya çalıştı. Sonuç alamadı. Fakat o kadar ısrar ettim ki, sonunda bakan benden kurtulmak için kerhen de olsa kabul etti. 
Ülkemizde bir çok şeyde olduğu gibi, sporda da "Sistemsizliğin sistemi" geçerli olduğundan, bugün de benzeri olaylar yaşanmaya devam ediyor. Mevzuata göre, olimpiyatlara katılmayan, sporcu göndermeyen bir federasyon başkanı, o olimpiyatlara Devlet Spor Teşkilatı tarafından görevli olarak gidemez. Bunun bir örneği son Atina Paralimpikleri'nde yaşandı. Görme Engelliler Spor Federasyonu Başkanı Mesut Dedeoğlu 2008 Pekin Olimpiyatları'na katılması kuvvetle muhtemel görme engelli sporcularımızın nelerle karşılaşacağını görmek için 4-5 günlüğüne Atina'ya gitmek istedi. Bizler de kendisini destekledik. Ama gelin görün ki mevzuat buna mani oluyordu. Gençlik ve Spor Genel Müdürlüğü üst kademesinin tüm iyi niyetli çabalarına rağmen, kendisi sonunda özel olarak Atina'ya gitmek zorunda kaldı. Yine de Gençlik ve Spor Genel Müdürlüğü'nün iyi niyetli yönetimine bir teşekkür borçluyuz. Hiç değilse görme engelliler sporu ile ilgili iki antrenörü görgü ve bilgilerinin artması için Atina'ya gönderdi. 
Kitabın tüm geliri Türkiye Milli Olimpiyat Komitesi Bayanlar Komisyonu'nun ücretsiz spor okulları projesine bağışlanacak. Kitabı okumak isteyenler, bulamazlarsa Milli Olimpiyat Komitesi'nin 0 212 - 560 07 07 nolu telefonunu arayarak temin edebilirler. 



</TEXT>
</DOC>
