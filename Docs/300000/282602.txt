<DOC>
<DOCNO> 282602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/guncel/gun03.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu vakıfları maaşı şişirmiş 
</HEADLINE>
<TEXT>


SALİHA ÇOLAK Ankara 

Kamu hizmeti karşılığı toplanan bağışlarla katrilyonluk gelire ulaşan kamu vakıflarından bazılarının, emekli olan personele milletvekili maaşı kadar maaş ve 200 milyar lirayı bulan ikramiyeler ödemesi, TBMM Araştırma Komisyonu üyelerini şaşırttı. 

'200 milyar ikramiye' 
Taslak rapor üzerindeki çalışmalarını sürdüren komisyonun başkanı AKP Milletvekili İrfan Gündüz, bu tür vakıflarda personeline 200 milyar liraya kadar emekli ikramiyesi verenleri saptadıklarını belirtti. 
Gündüz, "Bu vakıflar kamu hizmetinden kaynak alıyor. O zaman bu paraların yine kamu hizmetine aktarılması gerekir" dedi. 
Komisyon sözcüsü CHP Milletvekili Mehmet Uğur Neşşar da, 641 kamu vakfının 232'sinin amaçları arasında personelin desteklenmesinin de bulunduğunu, 80 vakfın da sadece personeli desteklemek amacıyla kurulduğunu bildirdi. Neşşar, bu paraların lüks harcamalara gittiğini, bazı vakıfların personele milletvekili maaşı kadar emekli maaşı verdiğini söyledi. 
Neşşar, kamu vakıflarının kurduğu şirketlerin yüzde 90'ının batmış olduğuna da dikkati çekti. Neşşar, "Diyanet gibi devam etmesi istenen vakıflar varsa onlar da yasayla kurulsun. Ancak resmi olarak hizmetten para toplanacaksa, bu Maliye'nin makbuzuyla toplanır, bütçeye gider" diye konuştu. 


</TEXT>
</DOC>
