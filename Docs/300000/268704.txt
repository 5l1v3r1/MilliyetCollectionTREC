<DOC>
<DOCNO> 268704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun17.html </URL>
<DATE> 2004/09/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Saldırganların çocukları da yanlarına alıp kaçtığı iddia ediliyor 
</HEADLINE>
<TEXT>

     Rus güvenlik güçlerinin oluşturduğu kriz masası, Kuzey Osetya'daki okulda çok sayıda kişiyi rehin alan teröristlerden bazılarının okuldan kaçmayı başardığını açıkladı. 
     Kalabalığa rasgele ateş açarak okuldan çıkan teröristlerin, okulun yakınlarında bir eve sığındığı ve karşılıklı ateşin devam ettiği belirtildi. 
     Kriz masasından bir yetkili de, ''Bu bir baskın değil, bir grup rehinenin kaçmasının bir sonucu. Güvenlik güçleri daha sonra müdahale etti'' dedi. 
     Bu arada, henüz doğrulanmayan bazı televizyon haberlerinde, bazı saldırganların büyük olasılıkla çocukları da yanına alarak kaçtığı kaydedildi. 
     Bölgedeki bir AP muhabiri, sivil kıyafetli silahlı bazı adamları sokakta koşarken gördüğünü haber verdi. 
     Rehine sayısı konusunda hala çelişkili rakamlar verilirken, rehinelerin sayısının, en az yarısı çocuk 350 ile 1000 arasında olabileceği kaydediliyor. 
     
</TEXT>
</DOC>
