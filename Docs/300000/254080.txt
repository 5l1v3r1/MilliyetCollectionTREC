<DOC>
<DOCNO> 254080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun31.html </URL>
<DATE> 2004/07/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Azerbaycan'da cuma namazı gerginliği 
</HEADLINE>
<TEXT>

     Azerbaycan'ın başkenti Bakü'de bir süredir devam eden Cuma Camii gerginliği, bugün cuma namazı için camiye gelen cemaatle bina çevresinde güvenlik önlemi alan polisler arasında çıkan arbedeyle tekrar yükseldi, 4 kişi gözaltına alındı. 
     Görgü tanıklarının ifadesine göre, cami denetiminin yasal olmayan yöntemlerle ellerinden alındığını savunan ve söz konusu cami müdavimleri tarafından oluşturulan ''Cuma Camii Cemaatı'' üyelerinin, cuma namazı için bina önünde toplanmasından sonra çevrede geniş güvenlik önlemi alan polis, kalabalığın dağılmasını talep etti. 
     Camide namaz kılmak için kapının açılmasını istediklerini söyleyen kalabalıkla güvenlik görevlileri arasında çıkan tartışma kısa zamanda arbedeye dönüştü. Arbede sırasında 4 kişi gözaltına alındı. Kalabalık polisin müdahalesiyle dağıldı. 
     Kafkas Müslümanları İdaresi yetkilileri, caminin onarım için kapatıldığını, namaz kılmak isteyenlerin aynı bölgede bulunan başka camileri kullanabileceklerini söyleyerek, onarımın tamamlanmasından sonra caminin tekrar ibadete açılacağını kaydettiler. 
     Sebail Bölge Mahkemesi'nin Cuma Camii'nin tarihi ve mimari özellikleri nedeniyle ''Cuma Camii Cemaatı'' adı altında dini faaliyet gösteren sivil toplum kuruluşunun bu binadaki denetimine son verilmesi yönünde 1 Mart'ta karar almıştı. Adalet Bakanlığı Mahkeme Denetimi ve Mahkeme Kararlarının İcrası yetkilileri de 1 Temmuz'dan itibaren bina etrafında güvenlik önlemleri alarak müdavimlerinin camiyi kullanmasını kısıtlamıştı. 
     Caminin imamlığını üstlenen İlgar İbrahimoğlu, daha önce yaptığı açıklamada ''cami müdavimlerinin Kafkas Müslümanları İdaresi tarafından atanan imamı kabul etmediklerini, anayasal haklarının kısıtlanması nedeniyle Anayasa Mahkemesi ve Avrupa İnsan Hakları Mahkemesi'ne başvurduklarını'' söylemiş, sorunun BM Dini Özgürlükler Raportörlüğü'ne aday gösterilmesine tepki gösteren iktidarın tutumu nedeniyle meydana geldiğini savunmuştu. 
     Cami etrafında son günlerde güvenlik güçlerinin önlem alması ve binada ibadetin zaman zaman engellenmesi nedeniyle gerginlik yaşanmış, birkaç kişi gözaltına alınmıştı. 
     Gerginliğin süreklilik arz etmesi üzerine ABD'nin Bakü Büyükelçisi Reno Harnish ve Norveç'in Bakü Büyükelçisi Steiner Gill de zaman zaman camiyi ziyaret ediyor. 
     
</TEXT>
</DOC>
