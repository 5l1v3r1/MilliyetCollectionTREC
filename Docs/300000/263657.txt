<DOC>
<DOCNO> 263657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur30.html </URL>
<DATE> 2004/08/15/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
İstanbul'da beklenen yağışlar başladı 
</HEADLINE>
<TEXT>

     Devlet Meteoroloji İşleri Genel Müdürü Adnan Ünal, ''İstanbul'da dere yataklarındaki ve daha önce sel afetlerine uğramış olan insanların, artık bu 1-2 gün içinde yerlerini terk etmelerini ve sıkıntı çekmemelerini istiyoruz'' dedi. 
     Ünal, çeşitli incelemelerde bulunmak üzere geldiği Tokat'ta, Meteoroloji Bölge Müdürlüğü'nde basın toplantısı düzenledi. 
     İstanbul'un çarpık yapılaşması nedeniyle, normal sayılabilecek bir yağışta dahi zarar gördüğünü ifade eden Ünal, ''Çarpık yapılaşma nedeniyle İstanbul'da metrekareye 20 kilogram yağış düşse bile, çok büyük problemler oluyor. Yarın akşamdan itibaren bu bölgede, 24 saatte 60 kilogram ve üstü yağış bekliyoruz'' diye konuştu. 
     Ünal, bir basın mensubunun ''Yaşanan hava olaylarında herhangi bir anormallik var mı '' şeklindeki sorusunu ise şöyle yanıtladı 
     ''Biz bu analizleri ve tespitleri yaparken, 30-40 yıllık değerlere bakıyoruz. Geçmişte bu hadiseleri, bu yağışları kilogram olarak gördük. Gelecekte de göreceğiz. 'Son 10 yılın en büyük yağışı' diye bir iddiamız yok. Sadece normal bir hadise olarak bakıyoruz. İstanbul'a 20 kilogram yağış bile düşse, bize göre çok bir yağış değil. Ancak çok büyük problemler oluyor. O da maalesef, ülkemizin şehirleşme açısından bazı gerçekleridir.'' 
     
     ''DERE YATAKLARINDAKİ EVLER TERK EDİLMELİ'' 
     İstanbul ve çevresinde beklenen yağışların, özellikle daha önceden sel afeti geçirmiş olan bölgelerde etkili olabileceğine dikkat çeken Ünal, şöyle devam etti 
     ''İstanbul'da dere yataklarındaki ve daha önce sel afetlerine uğramış olan insanların, artık bu 1-2 gün içinde yerlerini terk etmelerini ve sıkıntı çekmemelerini istiyoruz. Bizler ihbar etmekle, kamuoyunu bilgilendirmekle görevimizi yapmış oluyoruz. İnsanların ölmesini istemiyoruz. Maddi ve manevi kayıpların az olmasını istiyoruz. Sel felaketi demeyelim, daha olmadı çünkü. Ama beklentimiz öyle.'' 
     
</TEXT>
</DOC>
