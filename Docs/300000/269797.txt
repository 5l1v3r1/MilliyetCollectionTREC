<DOC>
<DOCNO> 269797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo16.html </URL>
<DATE> 2004/09/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Deniz Baykara Yunanistan kazanır 
</HEADLINE>
<TEXT>

     Yunanistan'ın İskeçe kenti takımı Skoda Ksanti'de forma giyen genç milli takım oyuncusu Deniz Baykara, Yunanistan ile Türkiye arasında yarın oynanacak olan karşılaşmada, Yunan ekibinin sahadan galip taraf olarak ayrılma şansının yüksek olduğu değerlendirmesinde bulundu. 
     Baykara, Yunanistan Futbol Federasyonu'nun EPO internet sitesinde yayımlanan mülakatında, ''Yunanistan'ın karşılaşmada, evinde oynamanın vereceği avantajla daha güçlü olacağını sanıyorum. Yunanlı oyuncuların cumartesi günü Arnavutluk ile oynanan maçta yaptıkları hataları tekrarlamayacaklarını, hedeflerine kilitleneceklerini düşünüyorum'' dedi. 
     Türk Milli Takımı'nın antrenörünün yeni ''işbaşı'' yaptığına dikkati çeken Baykara ''Milli Takım artık ligin 3 büyük takımının karmasından oluşmuyor. Hem oyuncular hem de antrenör yeni. Kırmızı-beyazlılar berabere kalsalar da memnun olacaklardır'' yorumunu yaptı. 
     
</TEXT>
</DOC>
