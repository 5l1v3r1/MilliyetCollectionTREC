<DOC>
<DOCNO> 272797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/guncel/gun05.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'nın alternatif logosu var 
</HEADLINE>
<TEXT>


Bakanlık, tıpta şifayı temsil eden yılanlı logo yerine dört yapraklı yoncadan oluşan logoyu düşünüyor 

AHU COŞKUN İstanbul 

Sağlık Bakanlığı, 81 yıllık tıpta şifayı temsil eden, Türkiye haritası üzerinde asaya dolanmış yılanlı logosunun yerine, yeşil renkli 4 yapraklı yoncadan oluşan alternatif bir logo geliştirdi. 112 Acil Sağlık Hizmetleri ile ilgili Kaya Ramada Otel'de dün yapılan toplantıya katılan Sağlık Bakanı Recep Akdağ, logo değişikliğiyle ilgili olarak şunları söyledi 
"Kesin verilmiş bir kararımız yok. Ama halkın çok daha kolay algılayabileceği daha sıcak bir logoyu kullanabileceğimizi düşündük. Dokümanlarımız içerisinde bu bizim logomuzdur diye göstermedik, ama bir anlamda tartışılabilmesi amacıyla bazı dokümanlarımızın üzerine koyduk. O logodaki yonca, Sağlık Bakanlığı'nın S ve B harflerini anlatıyor. Yeni logonun yanında TC Sağlık Bakanlığı 'Herkese Sağlık' ifadesi var." 


</TEXT>
</DOC>
