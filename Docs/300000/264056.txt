<DOC>
<DOCNO> 264056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun14.html </URL>
<DATE> 2004/08/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şaron'dan Batı Şeria'da yeni konut inşaatlarına onay... 
</HEADLINE>
<TEXT>

     İsrail Başbakanı Ariel Şaron, Batı Şeria'da bir süre önce dondurulan yeni konut inşaatı projesi için ihale açılmasına izin verdi. 
     İsrail Başbakanlığı'ndan adının açıklanmasını istemeyen bir yetkili, ''1000 konutluk ihalenin, İmar ve İskan Bakanı Tzipi Livni'nin konutların yeriyle ilgili gerekli denetimleri tamamlamasından sonra yayımlanacağını'' belirtti. 
     Şaron'un projeye onay vermesinin, yakında yapılacak Likud Partisi kongresi ile ilgisi olmadığını savunan İsrailli yetkili, yeni konutların ABD'ye verilen taahhüt çerçevesinde, şu anki yerleşim birimlerinin sınırları içinde inşa edileceğini kaydetti. 
     Şaron, 9 Ağustos'ta, İmar ve İskan Bakanlığı tarafından sunulan Batı Şeria'daki en büyük Yahudi yerleşim birimlerinde yapılması öngörülen 1300 konut ile ilgili projeyi durdurmuştu. 
     Başbakan Şaron'un partisinin kongresi öncesinde yeni konutlara onay vermekle siyasi açıdan elini güçlendirdiği yorumu yapılıyor. 
     
     FİLİSTİN TEPKİSİ 
     Filistin yönetimiyse Şaron'un Batı Şeria'da yeni konutlar inşa edilmesi kararına sert tepki göstererek, bunu ''yol haritasının toprağa gömülmesi'' olarak değerlendirdi. 
     Filistin yönetiminin müzakerelerden sorumlu Bakanı Saib Erakat, bu kararı çok ciddi bir eylem olarak niteleyerek, barış yolundaki son uluslararası plan olan yol haritasının toprağa gömülmesi şeklinde değerlendirdi. 
     Erakat, ABD'yi, İsrail'in verdiği taahhütleri yerine getirmesi için gerekli baskıyı yapmaya çağırdı. 
     Haaretz gazetesi de inşaat projelerinin durdurulmasının, yerleşim birimlerinin, Şaron'un ABD'ye verdiği taahhüt çerçevesindeki mevcut sınırlara göre inşa edilip edilmediğinin denetlenmesine yönelik geçici bir önlem olduğunu kaydetmişti. 
     Şaron, 2005'e kadar, Gazze Şeridi'nde 8 bin Yahudi yerleşimcinin yaşadığı 21 ve Batı Şeria'daki 4 Yahudi yerleşkesinin boşaltılmasını öngören çekilme planına paralel olarak 240 bin yerleşimcinin büyük çoğunluğunun yaşadığı Batı Şeria'daki başlıca yapıları güçlendirmek istiyor. 
     
</TEXT>
</DOC>
