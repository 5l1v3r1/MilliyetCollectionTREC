<DOC>
<DOCNO> 272938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo18.html </URL>
<DATE> 2004/09/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Denizli pür neşe 
</HEADLINE>
<TEXT>

     Denizlispor Kulübü Profesyonel Futbol Şubesi Başkanı Turgut Dalaman, yitirdikleri 2 maçın ardından deplasmanda alınan Diyarbakırspor galibiyetinin ilaç gibi geldiğini söyledi. 
     Bu sezon deplasmandaki 2. galibiyetini 1-0'lık skorla Diyarbakır'da alarak puan sayısını 12'ye yükselten yeşil-siyahlı takımda yüzler gülüyor. Yönetim kurulu, galibiyet primi olarak futbolculara 4'er milyar lira verileceğini açıkladı. 
     Dalaman, geçen sezon deplasmanda en çok puan toplayan takımlardan biri olduklarını, çıktıkları 3 deplasman maçından 2 galibiyet elde etmelerinin bu sezon da bunun devam ettiğinin bir göstergesi olduğunu vurguladı. 
     Büyükşehir Belediyesi Ankaraspor ve Trabzonspor yenilgilerinin kafalarda, ''Denizlispor düşüşe mi geçti '' sorusu yarattığını ifade eden Dalaman, ''Bunun böyle olmadığı görüldü. Kaybettiğimiz 2 maçın üzerine alınan Diyarbakırspor galibiyeti ilaç gibi geldi. Eğer ilk yarıda yakaladığımız net 3 gol pozisyonunu değerlendirebilseydik, skor çok daha farklı olurdu'' dedi. 
     
</TEXT>
</DOC>
