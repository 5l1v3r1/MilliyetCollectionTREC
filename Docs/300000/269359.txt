<DOC>
<DOCNO> 269359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yazar/oztrak.html </URL>
<DATE> 2004/09/06/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dış Açık ve Yapı Değişikliği 
</HEADLINE>
<TEXT>


Geçtiğimiz hafta açıklanan ödemeler dengesi ve enflasyon verileri beklenenden daha kötü çıktı. Mevsimlik hareketlerden bir ölçüde arındırmak için her iki göstergeye de 12 aylık bazda bakıldığında cari açığın geçen yılın sonundan ve özel imalat sanayiindeki fiyat artışlarının da Nisan ayından beri hızlı bir artış içinde olduğu görülüyor. 

Bu gelişmelerde sene başından beri artma eğiliminde olan petrol fiyatlarının etkili olduğu söyleniyor. Gerçekten de ekonomi olumsuz bir dış etkiye maruz kalıyor. Ancak bu gerekçe uzunca zamandır devam eden bu olguya karşı neden önlem alınmadığını açıklamıyor. 
Bunun dışında özellikle dış açık için geliştirilen bir başka ilginç argüman da yapı değişikliği. Türk ekonomisi ciddi bir yapı değişikliğine uğramaktaymış. Bu değişikliği anlayamayanlar dış açıktaki artış nedeniyle gereksiz yere endişeleniyormuş. 
Neymiş bu yapı değişikliği Türkiye Bulgaristan gibi dış açığının 80'inden fazlasını doğrudan yabancı sermaye ile mi finanse etmeye başlamış Temmuz ayı itibariyle 11.6 milyar dolara ulaşan cari işlemler açığına karşılık aynı dönemde 10,6 milyar dolarlık kısa vadeli sermaye girişi olmuş. 
Peki ülkemizde artık herkes tasarruflarını yerli para olarak mı tutuyormuş Hala mevduatın yüzde 40 dan fazlası döviz tevdiat hesaplarından oluşuyor. Türkiye'de artık kimse dövizle borçlanmıyor mu Bankaların açtıkları kredilerin yüzde 30 una yakını yabancı para cinsinden. Ayrıca doğrudan yurt dışından borçlanabilen şirketlerin önemli ölçüde açık pozisyon taşıdıkları söyleniyor. 
Bu yapı kısa vadeli sermaye hareketleri karşısında oldukça kırılgan olan yükselen piyasa ekonomilerinin tipik özelliklerini halen taşıyor..Döviz kurunda ani bir sıçrama dolar cinsinden borcu olan ve dış satışlarını süratle artıramayan şirketlerin borcunu ödeyemez hale gelmelerine ve üretimi durdurmalarına yol açabiliyor. Diğer taraftan tasarruflarını dövize bağlayanların kurdaki ani sıçrama nedeniyle elde ettikleri yerli para cinsinden servet artışları iç talep baskısına neden olabiliyor. Sonuçta kısa vadeli sermaye girişlerindeki ani duruşlar ve buna bağlı olarak döviz kurundaki ani sıçramalar dolar cinsinden yükümlülük ve varlıkları yüksek olan ekonomilerde ani duruşlara ve fiyat sıçramalarına neden oluyor. Bu duruş kontrol edemediğimiz örneğin FED in faizlerini beklenenden hızlı artırması gibi dış bir faktöre bağlı olabilir. Ama yatırımcıların bir ekonomiyle ilgili risk algılamasının artması da ani duruşlara neden olabilir. 
Bir ekonomide dış açık bir yılda iki katına çıkarsa, bunun tamamına yakını kısa vadeli sermaye ile finanse edilmişse ve düşmekte olan fiyatlar yeniden artmaya başlarsa, bunun yatırımcılarda tedirginlik yaratması son derece normaldir. Üstelik o ülkede yönetim bunun, ne anlama geldiği çok da belli olmayan, yapı değişikliğinin doğal bir sonucu olduğunu ifade ederse bu tedirginlik daha da artar. Son üç yılda gerçekleştirilen yapısal değişimlerin ekonominin bu tür şoklara karşı dayanıklılığını artırdığı doğrudur. Ama bu ekonomik yapıdaki kırılganlığın ortadan kalktığı anlamına gelmez . Daha yapılması gereken çok şey vardır. 
Türkiye'nin AB ile tam üyeliğe uzanan yeni bir ilişkinin eşiğinde olması, IMF ile yeni bir standby düzenlemesine gidileceğinin açıklanması ve süratle karar alabilecek bir tek parti iktidarının mevcudiyeti hala bu tedirginlik yaratacak faktörleri dengelemeye devam ediyor. 
Ancak yaşanan tren faciası sonunda sergilenen belirsizlik yaratan tavırlar ülkenin gündeminde olmayan bir takım konuların, belli kesimlere siyasi selam göndermek amacıyla, kamuoyuna taşınması ve bunun AB sürecinde belirsizliğe neden olması sürat ve kararlılığın sergilenmesi yerine ekonomik göstergelerdeki bozulmaları yapı değişikliğine bağlama gibi hatalar zincirinin devam etmesi halinde dış çapalara rağmen ekonomi gemisi demir taramaya başlar. 



</TEXT>
</DOC>
