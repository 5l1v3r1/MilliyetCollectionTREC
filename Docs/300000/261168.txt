<DOC>
<DOCNO> 261168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo28.html </URL>
<DATE> 2004/08/06/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Canaydın Galatasaray, diğer kulüpler gibi hep ekonomik kriz yaşadı 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı takımı takip eden basın mensupları ve yazarlara yemek verdi. 
     Florya'daki Beyti Restaurant'ta gerçekleştirilen yemeğe kulübün bazı yöneticeliri de katılırken, Canaydın, gazetecilerin özellikle kulübün 100. kuruluş yılı kutlamaları konusunda önerilerini ve takımı takip ederken yaşanan sıkıntılar konusunda sorunlarını dinledi. 
     Özhan Canaydın, Galatasaray'ın da diğer kulüpler gibi hep ekonomik kriz yaşadığını söyledi. Yönetime geldikleri 2.5 yıl içinde ekonomik sıkıntıları azaltmaya çalıştıklarını vurgulayan Canaydın, şöyle konuştu. 
     ''Galatasaray'ın ödenmeyecek bir borcu vardı. Hala bunlarla uğraşıyoruz. Yönetime bu sıkıntıları bilerek geldik. Ancak bugün itibariyle eski dönemden futbolcu alacaklarını sıfırlamış tek kulüptür. 28 aydır görevdeyiz. Personelimize ayın 1 ve 3'ünde ödeme yapıyoruz. Ancak personelin 2 aydır maaş alamadığı şeklinde haberler yapılıyor. Bu durumda nasıl huzurlu olabilirim ki. Bunun yanında mevkimiz itibariyle herşeyi açıklayamayız. Ancak yaptığımız bazı işler basın tarafından haber olarak değerlendirilmiyor. Taraftarlarımız da bunlara rağbet etmiyor. Mesela geçmişte kulübün Etibank'a teminat olarak 4 milyon dolar borcu vardı. Banka daha sonra TMSF'ye geçti. Borcun ödenmesi de uzun döneme yayıldı. Eğer biz 15 Temmuz itibariyle borcu ödemesek borç bir anda 6 milyon dolar ödenecekti. Transfer döneminde biz bu borcu zamanında ödeyerek borcun 6 milyon dolara çıkmasını engelledik. Ayrıca UEFA Kupası'nı ekonomik olarak değerlendiremedik.'' Yaptıkları işler konusunda büyük eleştirilere maruz kaldıklarını ifade eden başkan Canaydın, ''Conceiçao'nun transferinde Real Madrid yetkilileriyle 17 saatlik bir görüşme yaptık. Bu görüşmeler sonunda bonservisi bedava aldık. Ancak basında çalışan bazı kişiler bizi yalancılıkla suçluyor. Biri bana yalancı dedi. Galatasaray'ın çıkarlarını savunmamıza rağmen bu tür suçlamalar yapılıyor. Yine de mutluyum, çünkü beni eleştiren bu kişi, yönetim kurulu başkanı olduktan sonra kulüp üyeliğinden istifa etti. Ben başkan olarak Galatasaray'ın onurunu en üst seviyede tutmaya devam edeceğim'' diye konuştu. 
     
     ''SOYUNMA ODALARI VE ANTRENMAN İÇİN CİDDİ TEKLİFLER VAR'' 
     Özhan Canaydın, takımın antrenmanlarını ve soyunma odalarının çekimi için yerli ve yabancı televizyon kanallarından ciddi teklifler aldıklarını belirterek, ''Şu anda bunu yapmayı düşünmüyoruz. Ancak ekonomik kriz yaşadığımız bir ortamda ilerde böyle birşeyi düşünebiliriz'' dedi Kendilerine önerilen kontratların çok ciddi olduğunu vurgulayan Canaydın, kulübün 100. yılında özgür basınla içiçe olmak istediklerini söyledi. 
     Canaydın, bazı kulüplerin kendi TV kanallarını kurduğunu da hatırlatarak, ''Kulüpler özel televizyon kanalı kurmak zorunda. Yükselen trend bunu gösteriyor. Ancak biz bu işte en arkada kalmayı tercih ediyoruz. Bu konuda basınla sorunlar yaşamak istemiyoruz'' dedi. 
     
     100. YIL KUTLAMALARI 
     Kulübün 100. kuruluş yılı kutlamaları konusunda gazetecilerin önerilerini dinleyen Canaydın, ''100. yıl kutlamalarımızı 16 ay yaşayacağız. Ekim ayı itibariyle kutlamalar başlayacağız'' diye konuştu. 
     Kutlamaları çeşitli etkinliklerle gerçekleştireceklerini dile getiren Canaydın, ''Bu sezon bizim için önemli bir dönem. 100. yılımızı bu sezonda kutlayacağız. Bunun içinde Avrupa'da çeşitli büyük takımlarla maç yapmak da var. Bu sezon Avrupa kupalarına katılmıyoruz. Bu nedenle 100. yılımızda Avrupa kupalarında yer almayan takımlarla maç yapabiliriz. Bu amaçla Avrupa'daki organizasyon komitemiz gerekli çalışmaları yapıyor. Ama görüyorum ki yönetim ve basın olarak henüz 100. yıl atmosferine girmemişiz'' diye konuştu. 
     
     ''BENİM DE BİR TAVRIM VAR'' 
     Özhan Canaydın, yönetim olarak herkese eşit davranmaya çalıştıklarını, ancak başkan olarak kendisinin de bir tavrı olduğunu vurgulayarak, ''Çünkü ben Türkiye'nin en büyük kulübünün başkanıyım'' dedi. 
     Daha önceki dönemlerde çok disiplinli davrandıklarını kaydeden Canaydın, ''Geçen sezon ipin ucunu biraz bıraktık. Ama bu uygulama da iyi sonuç vermedi. Biz yönetim olarak bütün basına eşit davranacağız. Ayrıca 2.5 yıl içinde basına yönelik hiçbir şikayetim olmadı. Basınla ilişkilerde hepimiz karşılıklı olarak hatalar yaptık. Ama ben kimseye hakaret ettim mi '' şeklinde konuştu. 
     Bu arada yemekte basın mensuplarının şikayetleri ve önerilerini dinleyerek, bunları not ettiren başkan Canaydın, ''Bundan sonra ayda bir basın toplantısı, iki ayda bir de yemekli toplantı yapmayı planlıyoruz. Ayrıca yeni sezon Türk sporuna ve Galatasaray'a hayırlı olsun'' diyerek sözlerini tamamladı. 
     
</TEXT>
</DOC>
