<DOC>
<DOCNO> 258634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun05.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım başı cami 
</HEADLINE>
<TEXT>


Kartal'da Yunus Emre Camii'nin 60 adım ötesine, 3 okulun ortasına 8 bin kapasiteli cami yapılıyor. Mahalle sakinleri, "Biz bir camiyi dolduramazken yenisi yolda" diyor 

Şakir Aydın İstanbul - Milliyet gökyüzünde - MURAT ÖZTÜRK 

Kartal'da neredeyse yan yana iki cami. Üstelik biri, 3 okulun ortasında. Biri ibadete açık, diğeri bitme aşamasında. 
Başbakan Recep Tayyip Erdoğan, cami inşaatlarının birbirine çok yakın olduğunu belirtmiş, memleketi Rize'den de örnekler vererek "100 metre arayla cami var. Bir yerde cami fazlaysa orada hastane, okul yapılması daha isabetli olur" demişti. 
Ancak Erdoğan'ın mesajının yanlış anlaşıldığı ortada. Bir süre önce imar planlarında K ğıthane'de "Yeşil alan-park" yeri olarak ayrılan yer, İstanbul Büyükşehir Belediye Meclisi'nde AKP'li üyelerin oylarıyla cami alanına çevrildi. 

Sokak ayırıyor 
Şimdi de yan yana iki cami. Kartal Esentepe Mahallesi'nde 1997'de inşa edilen ve şu anda ibadete açık olan Yunus Emre Camii ile inşaatı halen süren Hasan Tahsin Uğur Camii. Birbirine uzaklıkları yaklaşık 50 metre. Adım uzaklığıyla 60 adım. İki camiyi birbirinden ayıran tek şey, aralarından geçen Pamuk Sokak. 
8 bin kişi kapasiteli Hasan Tahsin Uğur Camii'nin diğer kapı komşularıysa 3 okul. 

3 tarafı okulla çevrili 
Kartal Anadolu İmam Hatip Lisesi'nin kız - erkek binaları ayrı ayrı hemen yanında sosyal ünite ve yatakhane binaları... Cami avlusunun hemen karşısında ise İstanbul Menkul Kıymetler Borsası Kartal Meslek Lisesi bulunuyor. 
İmam Hatip binalarının hemen arkasında da Refet Bele İlköğretim Okulu eğitim veriyor. 
Kartal Müftülüğü, okulların ortasındaki Hasan Tahsin Uğur Camii'nin imam hatip lisesi öğrencilerine "mesleki hizmet" amacıyla yapıldığını söylüyor. 

'Bir cami bile dolmuyor' 
Yetkililer, "Ödenek yetersizliğinden cami yapımının bir süre durduğunu, sonra hayırsever bir işadamının devreye girerek yapımı finanse ettiğini" belirtiyor. 
Pamuk Sokak sakinleri ise "Biz bir camiyi bile dolduramazken, daha büyük bir cami yapıldı" diyor. 


</TEXT>
</DOC>
