<DOC>
<DOCNO> 287290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/gun03.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Finlandiya ile itibar tartışması 
</HEADLINE>
<TEXT>


Büyükelçilik Müsteşarı, nakliye faturasını ödemedi. Basına yansıyan konu, itibarımızı zedelediği gerekçesiyle Gül'e kadar gitti 

GÜRSEL KÖKSAL Frankfurt 

Türkiye'nin Helsinki Büyükelçiliği Müsteşarı Ferda Akkerman, aşırı bulduğu nakliye faturasını ödemeyince anlaşmazlık mahkemelik oldu. Ancak, diplomatik dokunulmazlık nedeniyle mahkeme davayı reddetti. Sorun, Finlandiya basınına yansıyınca, bir Türk vatandaşı da Dışişleri Bakanı Gül'e mektup yazarak, "İtibarımız zedelendi. Parayı biz kendi aramızda toplar, öderdik" dedi. "Iltalehti" gazetesinde yer alan habere göre, Akkerman, Lansisatama Limanı'na gemiyle gelen eşyalarını taşımak için nakliye firması Mutttolinnut Oy'la anlaştı. Eşyalar taşındıktan sonra Akkerman, gönderilen 2500 euro'luk faturayı, anlaşmanın çok üstünde olduğu için ödemedi. Akkerman'ı mahkemeye veren şirket, müsteşarın diplomatik dokunulmazlığı nedeniyle buradan da sonuç alamadı. 

Gül'e mektup 
Olay Finladiya basınına yansıyınca, bu ülkede yaşayan işadamı Reşit Bebek, Dışişleri Bakanı Gül'e e - posta göndererek, "2500 euro'luk borçla milyonlarca euroyla yapılamayacak bir tahribat yapıldı. Türkiye'nin itibarı zedelendi. Büyükelçiliğin parası yoksa, biz kendi aramızda toplar, öderdik" dedi. Şirketin anlaştıklarının çok üstünde bir fatura gönderdiğini belirten Akkerman da, iddiaları "Faturaya itaraz ettim ama cevap bile vermediler" diye yanıtladı. 


</TEXT>
</DOC>
