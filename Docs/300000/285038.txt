<DOC>
<DOCNO> 285038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun16.html </URL>
<DATE> 2004/11/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Afganistan'da kaçırılan BM çalışanlarının görüntüleri yayınlandı 
</HEADLINE>
<TEXT>

     Pakistan'da ele geçen bir video kasette, Afgan militanlarınca Kabil'de kaçırılan üç BM çalışanının görüntülerinin olduğu belirtildi. 
     Amerikan Associated Press haber ajansının ele geçirdiği kasette, kötü bir İngilizce ile konuşan bir kişi BM çalışanlarını sorguluyor. 
     Kaçırılan BM çalışanları Kuzey İrlandalı Annette Flanigan, Filipinli Angelito Nayan, Kosovalı Shkip Habibi'nin bir duvarın önünde oturdukları görülürken, kötü bir İngilizce ile konuşan kişi rehineleri sürekli ABD için çalışmakla suçluyor. 
     Zaman zaman hıçkırıklara boğulan ve ABD için değil BM için çalıştıklarını söyleyen kadın rehineler sürekli ağlarken, sorgulayan kişi rehineleri ağlamaya teşvik ediyor. 
     Kosovalı Habibi ülkesinin Müslüman olduğunu söyleyerek, ''Bir Müslüman ülkeye yardım edebileceğimi düşünmüştüm, şimdi sadece evime dönmek ve ağabeyimi görmek istiyorum'' dedikten sonra yeniden ağlamaya başlıyor. Sorgulayan kişi ise ''Güzel, güzel'' diyor. 
     Görüntülerde, sorguyu yapan yüzü kapalı kişi BM'nin Afganistan'dan ayrılmasını istiyor. 
     Video kaset, Nayan'ın ''Serbest bırakılacak mıyız '' şeklindeki sorusuyla sona eriyor. 
     Afganistan'da 3 Birleşmiş Milletler çalışanını kaçıranların, taleplerinin yerine getirilmesi için verdikleri süreyi cumaya kadar uzattıkları bildirilmişti. 
     
     BM ELİNDEN GELENİ YAPIYOR 
     BM Genel Sekreteri Kofi Annan da Filipinler Devlet Başkanı Gloria Arroyo'ya telefon ederek, kaçırılan Filipinli rehinenin diğerleriyle birlikte serbest bırakılmaları için BM'nin elinden geleni yaptığını bildirdi. 
     BM Genel Sekreteri'nin sözcüsü Fred Eckhard da BM çalışanlarının serbest bırakılmasını sağlamak için Afgan makamlarıyla temas halinde olduklarını, Afganistan'daki BM personelininse normal çalışma düzenini sürdürdüğünü belirtti. 
     
</TEXT>
</DOC>
