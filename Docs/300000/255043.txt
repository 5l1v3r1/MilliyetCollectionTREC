<DOC>
<DOCNO> 255043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun46.html </URL>
<DATE> 2004/07/13/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Talat "Rumlar nefes almamızı bile engellemek istiyor" 
</HEADLINE>
<TEXT>

     KKTC Başbakanı Mehmet Ali Talat, Lahey'de Hollanda'nın AB ile ilişkilerden sorumlu Devlet Bakanı Atzo Nikolay ile görüştü. 
     Talat, Lahey'deki Dış İlişkiler Enstitüsü binasında yaklaşık iki saat süren görüşmede, KKTC'nin dış dünya ile ilişkisinin kopukluğunun getirdiği sıkıntıları anlattı ve bu konuda Rumların yürüttüğü yeni engelleme çabaları hakkında bilgi verdi. 
     KKTC Başbakanı Talat, görüşmeden sonra düzenlediği basın toplantısında, Rum kesiminin AB'ye üye olduktan sonra AB kurumlarının bütün birimlerinde temsil edilmesi nedeniyle, mevcut izolasyonu daha da güçlendirmek için çaba sarfettiğini Hollandalı yetkililere anlattığını kaydetti. 
     ''Rumlar nefes almamızı bile engellemek istiyor'' diyen Talat, Rumların, bu çerçevede 259 milyon euroluk yardım paketinin hayata geçirilmemesi ve tercihli ticaret tüzüğünün uygulanamaz hale gelebilmesi için yoğun çaba harcadıklarını dile getirdiğini söyledi. 
     Talat, Hollanda'nın AB dönem başkanı olması nedeniyle bu görüşmenin zamanlamasının uygun olduğunu belirterek, ortaya koydukları görüşleri Hollanda tarafının anlayışla karşıladığını söyledi. 
     Mehmet Ali Talat şöyle devam etti 
     ''Uzun bir görüşme oldu. Oldukça yararlı olduğunu sanıyorum. Görüşmeden sonra Hollanda'nın kendi teknik heyetleriyle de değerlendirmelerde bulunduk. Hem Komisyon'un paketiyle ilgili, hem de çözüm önerileriyle ilgili görüşlerimizi ortaya koydum. Kıbrıslı Türklerin üzerlerine düşen görevi yerine getirdiklerini, izolasyon altında artık yaşamamaları gerektiğini anlattım. Tamamen katılıyorlar, dünyanın desteklediği bir çözümü destekleyen taraf olarak Kıbrıslı Türklerin izolasyon altında yaşatılmasının haksızlık olduğunu anlıyorlar ve vurguluyorlar.'' KKTC Başbakanı Talat, bundan sonra da Hollanda ile temasların devam ettirilmesi kararı aldıklarını belirtti ve Hollanda tarafının da Kıbrıs Türk hükümetiyle sürekli ilişki içinde olunması gereğine inandıklarını dile getirdiklerini kaydetti. 
     
     KUZEYDE BÜRO TALEBİ 
     Talat, görüşmelerde dönem başkanı olarak Hollanda'dan AB'nin, Kıbrıs'ın kuzeyinde de bir büro açılması talebini ilettiklerini söyledi. 
     Başbakan Talat, Rumların Magosa Limanı'nı korsan bir liman gibi gösterme gayreti içinde olduklarına dikkati çektiğini ve bütün bunların görülmez birer tecrit olduğunu vurguladığını söyledi. 
     ''AB'nin temel kurallarından biri de ticaretin serbest yapılabilmesidir'' diyen Talat, görüşmede Hollanda'nın ortaya konulan taleplere tepkisinin olumlu olduğu izlenimini aldığını kaydetti. 
     Rumların, AB'nin bütün kurumlarında temsil edilmesi nedeniyle Türklere karşı kötü niyetlerini kullanma fırsatını sürekli ellerinde tuttuklarını ifade eden Başbakan Talat, ''Bu maalesef üzücü bir durum. Zaten Hollandalılara da sordum, bütün bunları yapmakla Rumlar ne kazanacaklar, örneğin Kıbrıs'a uçuşlar olursa Rumlar ne kaybedecek ya da limanlarımıza gemiler gelirse Rumlar ne kaybedecek Bunların cevabı yok'' şeklinde konuştu. 
     Mehmet Ali Talat, bir soru üzerine de Kıbrıs'ta ufukta bir erken genel seçim görüldüğünü, ancak kendilerinin tek başına iktidara gelme şanslarının çok zayıf olduğunu söyledi. 
     KKTC Başbakanı Talat ve beraberindeki heyet, görüşmeden sonra Türkiye'nin Lahey Büyükelçiliği'nde verilen yemeğe katıldı. 
     Beraberinde Cumhuriyetçi Türk Partisi Milletvekili Okan Dağlı, Başbakanlık Özel Kalem Müdürü Yonca Şenyiğit ve Başbakanlık Basın ve Halkla İlişkiler Müdürü Hüseyin Arca'nın yer aldığı Başbakan Talat, yarın Kıbrıs'a dönecek. 
     
</TEXT>
</DOC>
