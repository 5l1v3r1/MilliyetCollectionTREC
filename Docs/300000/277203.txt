<DOC>
<DOCNO> 277203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo11.html </URL>
<DATE> 2004/10/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aybaba Galatasaray'ı bunalttık ama golü bulamadık 
</HEADLINE>
<TEXT>

     Büyükşehir Belediyesi Ankaraspor Teknik Direktörü Samet Aybaba, Galatasaray karşısında 2-0'lık bir yenilgi almalarına rağmen, özellikle ikinci yarıda çok iyi bir futbol oynadıklarını söyledi. 
     Samet Aybaba, Galatasaray'ın ilk şutunu karşılaşmanın 65. dakikasında bulduğunu belirterek, ''Rakibimizi 3 forvetini de dışarı çıkartacak kadar bunalttık. Ama bu dönemde bir türlü golü bulamadık. İyi oynadığımız maçlarda sürekli basit hatalardan dolayı gol yiyoruz. Takım olarak en büyük sorunumuz da bu. Bunu bir an önce çözmemiz gerekiyor'' diye konuştu. 
     Ligde kendi sahalarında oynayacakları Trabzonspor maçına da değinen Aybaba, şöyle konuştu 
     ''Üst üste çok zorlu maçlar yapıyoruz. Önce Beşiktaş, sonra Galatasaray. Bu hafta da Trabzonspor. Çok zor bir maç olacak. Ama Büyükşehir Belediyesi Ankaraspor olarak bizim her maçtaki hedefimiz 3 puan. Trabzonspor karşısında da aynı düşünceyle sahaya çıkarak, istediğimiz sonucu elde etmek istiyoruz.'' 
     
</TEXT>
</DOC>
