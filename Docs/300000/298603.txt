<DOC>
<DOCNO> 298603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/dunya/axdun02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa, Türkiye'yi ordusu için istiyor' 
</HEADLINE>
<TEXT>


İngiliz Daily Telegraph gazetesi, birçok Avrupalı parlamenterin Türkiye'yi, "Kürtlerle savaşarak deneyim kazanan Türk ordusu için" istediğini yazdı 

DIŞ HABERLER SERVİSİ 


AB zirvesinde yaşanan Türkiye tartışmaları, Avrupa basınında geniş yer buldu. 
İngiliz The Daily Telegraph gazetesi, Türkiye'nin AB'ye üye olması halinde, birliğin büyük bir askeri güce kavuşacağını yazdı. 
Türkiye'yi "Avrupa'yı gerçek bir küresel güç haline getirecek anahtar" olarak nitelendiren The Daily Telegraph gazetesi, 514 bin askeri, 380 bin yedek asker ve ABD uçaklarından oluşan kuvvetli hava gücüne sahip Türk ordusunun yıllarca "Kürtler"le savaşarak deneyimli hale geldiğini" yazdı. 
Gazete, birçok Avrupalı parlamenterin bu nedenle Türkiye'yi desteklediğini savundu. 

Yol, Kıbrıs'tan geçer 
Dünya basınında yer alan diğer haber ve yorumlar şunlardı 
Wall Street Journal "AB'nin Türkiye kararı, Türkiye'nin Müslüman dünyası ile Batı arasında bir köprü kurulmasına yardımcı olacak. New York Times ABD Başkanı George W. Bush, AB'yi Türkiye kararından dolayı çok daha ciddiye almak zorunda kalacak. Karar, Türk halkının 'nereye ait oldukları ve ne istedikleri'ne dair bir muhasebeye yol açtı.Los Angeles Times AB'den tarihi karar. Türkiye'nin üyeliğiyle Avrupa sınırları yüzyıllardır bilinenden farklı bir boyut kazanacak.Chicago Tribune Kapı açıldı, ama şartlar kaldı. The Independent Türkiye'nin liberal, modern Müslümanların ülkesi olarak, kesinlikle AB'nin içinde yer alması gerek.To Vima Yunan gazetesine göre Başbakan Recep Tayyip Erdoğan'ın Kıbrıs konusundaki tutumu, Türkiye'nin AB adaylığını bıçağın keskin tarafına taşıyor.Ethnos Türkiye'ye "evet" denilmesi için yol Kıbrıs'tan geçiyor.Il Sole 24 Ore İtalyan gazetesi, "Atatürk'ün son gayreti" yorumunu yaptı. Il Giornale Berlusconi, Türkiye'yi Avrupa'ya doğru iteliyor. 

'Türkiye değil İsrail Avrupalı' 

İngiltere'de yayımlanan The Guardian gazetesinin Avrupa'nın sınırları ve Avrupalılık üzerine yaptığı anketten ilginç sonuçlar çıktı. Gazetenin "G2" ekine kapak konusu olan ankette katılımcılara, "Aşağıdaki ülkeler Avrupa'nın parçası mı " sorusu soruldu. Seçenekler "Türkiye, Fransız Guyanası, İsrail, Rusya ve İngiltere" idi. Avrupa Parlamentosu üyesi Robert Kilroy - Silk, Türkiye'nin Avrupa'ya ait olmadığını düşündüğünü belirtirken İsrail için, "Çok sayıda Avrupalı özellikleri var" dedi. İngiltere'de öğrenim gören ABD'li öğrenci Taryn Henderson da, Türkiye'nin Avrupa'ya ait olmadığını, ancak isminde "Fransız" sözcüğü geçen Güney Amerika'daki Fransız Guyanası'nın Avrupalı olduğunu savundu. Kuveytli Masuma el Ali ise, ülkesi ile kıyasladığında, Türklerin yaşam tarzının Avrupalı olduğunu söyledi. 


</TEXT>
</DOC>
