<DOC>
<DOCNO> 259015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko25.html </URL>
<DATE> 2004/07/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Otomotivciler sanayinin zirvesinde... 
</HEADLINE>
<TEXT>

     Türkiye'deki otomotiv ana sanayi şirketleri, sanayinin zirvesine yerleştiler. 
     Türkiye'nin en büyük 500 sanayi kuruluşu arasına giren Otomotiv Sanayii Derneği OSD üyesi üreticilerin 14'ü sıralamadaki yerini yükseltti. 
     İstanbul Sanayi Odası'nın İSO ''Türkiye'nin 500 Büyük Sanayi Kuruluşu'' raporunda, 2003 yılı üretimden satışlarda, Ford Otosan ilk kez bir özel sektör kuruluşu olarak, Tüpraş'ın ardından ikincilik koltuğuna oturdu. 
     İlk 10 şirket arasına Ford Otosan'ın yanı sıra Oyak Renault 4., Tofaş 7. olarak girdi. İlk 10 özel sanayi kuruluşu sıralamasında ise Ford Otosan ilk sırayı alırken, Oyak Renault 2., Tofaş 5., Toyota 8. olarak belirlendi. 
     Rapora göre, 14 otomotiv şirketi genel sıralamadaki yerini yükseltirken, 2002 yılında 500 büyük arasında bulunmayan Askam Kamyon İmalat ve Ticaret A.Ş. geçen yıl 73 trilyon liralık üretimden satışla listeye girdi. 
     Listede 11 basamak birden yükselerek ikinci olan Ford 2.4 katrilyon, yedincilikten dördüncülüğe çıkan Oyak Renault 2 katrilyon 51 trilyon, iki basamak gerilemeyle 2003'de beşinci olan Tofaş 1.8 katrilyon lira üretimden satış gerçekleştirdi. 
     Üretimden satışlarda, Toyota 1.3 katrilyon lira ile 4 sıra yükselerek 11., Mercedes-Benz Türk 833.8 trilyon lira ile iki sıra çıkarak 17. sırada yer aldı. 
     Hyundai Assan 485.9 trilyon lira ile 143. sıradan 29. sıraya, BMC 444 trilyon lira ile 93. sıradan 35.'liğe, MAN Türkiye 367.5 trilyon lira ile 55. sıradan 52. sıraya, Otokar 185.1 trilyon lira ile 206. sıradan 118. sıraya, Temsa 177.6 trilyon lira ile 168. sıradan 126. sıraya çıktı. 
     Honda Türkiye 173.2 trilyon lira ile 226. sıradan 131. sıraya, Anadolu Isuzu 163.1 trilyon lira ile 193. sıradan 139. sıraya, Otoyol 149.8 trilyon lira ile 208. sıradan 159 sıraya, Türk Traktör 389.5 trilyon lira ile 216. sıradan 46. sıraya, Uzel 252.3 trilyon lira ile 145. sıradan 92. sıraya yükseldi. 
     160.3 trilyon lira üretimde satış gerçekleştiren Karsan Otomotiv ise 32 basamak gerileyerek 148. oldu. 
     Sıralamada yer alan 17 otomotiv şirketinin toplam üretimden satışları 11 katrilyon 469 trilyon 741 milyar 268 milyon lira olarak gerçekleşti. 
     
     İHRACATA DOPİNG, İŞSİZLİĞE İLAÇ 
     İhracatlarını hızla artıran sektör kuruluşları ihracat sıralamasında da üst sıraları kaptırmadılar. 
     OSD üyesi 17 şirket, toplam 4 milyar 469 milyon 40 bin dolarlık ihracat gerçekleştirdi. 
     Geçen yıl en çok ihracat yapan ilk 5 kuruluşun 4'ü otomotiv şirketlerinden oluştu. 
     500 büyük kuruluş sıralamasında, Oyak-Renault 1 milyar 15 milyon 902 bin dolarlık ihracatla ikinci, Ford Otosan 864 milyon 683 bin dolarla üçüncü, Toyota 831 milyon 170 bin dolarla dördüncü, Tofaş 771 milyon 385 bin dolarla beşinci sırada yer aldı. 
     Başarı grafiği ile dikkat çeken otomotiv sektörü, ülkenin en önemli sorunlarının başında gelen işsizliğe de derman oluyor. 17 ana sanayi şirketinin geçen yılki verilere göre çalışan sayısı 31 bin 836 kişiyi buluyor. 
     
</TEXT>
</DOC>
