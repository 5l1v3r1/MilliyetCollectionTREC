<DOC>
<DOCNO> 281480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun24.html </URL>
<DATE> 2004/10/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Irak'ta havan topu saldırısı 4 ölü, 80 yaralı 
</HEADLINE>
<TEXT>

     Irak'ın başkenti Bağdat'ın kuzeyindeki Irak Ulusal Muhafız karargahına düzenlenen havan topu saldırısında 4 kişinin öldüğü, 80 kişinin yaralandığı bildirildi. 
     Irak polisi ve Ulusal Muhafız yetkilileri, başkentin 40 kilometre kuzeyindeki Maşahidan'daki karargaha sabah 6 havan topu atıldığını kaydettiler. 
     Saldırıda ölenlerin ve yaralananların kesin sayısı henüz belli değil. 
     Amerikan Blackhawk helikopterlerinin, bölgedeki tüm yaralıları tahliye ettiği belirtildi. 
     
     HEDEFTE BİR AMERİKALI 

     Bağdat'ta Amerikan güçlerine yönelik düzenlenen saldırıda Amerikalı bir sivilin öldüğü, biri Amerikan askeri 7 kişinin de yaralandığı bildirildi. 
     Askeri sözcü, havan topu ve tanksavar roketiyle düzenlenen saldırıda, Amerikan ordusunda çalışan bir sivil memurun hayatını kaybettiğini, yaralı Amerikan askeri ile bir Iraklının durumunun ağır olduğunu belirtti. 
     Saldırının düzenlendiği yerle ilgili olarak bilgi vermeyen sözcü, yaralanan Iraklıların Amerikan ordusu için görev yaptıklarını kaydetti. 
     
</TEXT>
</DOC>
