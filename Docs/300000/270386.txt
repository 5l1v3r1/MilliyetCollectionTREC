<DOC>
<DOCNO> 270386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko25.html </URL>
<DATE> 2004/09/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Satıcı "Olduğumuz yerde patinaj çekiyoruz" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, "Önceden piyasalarda dolaşan efsane isimler vardı. Bugün artık yok. Demek ki olduğumuz yerde patinaj çekiyoruz" dedi. 
     Satıcı, Müstakil Sanayici ve İşadamları Derneği'nin MÜSİAD düzenlediği ve markalaşma konusunun ele alındığı "2. İletişim Zirvesi"nde yaptığı konuşmada, kalite, tasarım ve değerler üçgeninde yaratılacak sinerjinin doğrudan karlılığa çevrilmesinde markalaşmanın büyük önemi bulunduğunu vurguladı. 
     Türkiye'nin yaratıcı endüstriyi, tasarımcı ve markasıyla kurmak zorunda olduğunu belirten Satıcı, "Bu noktada finansman, hep ifade edildiği gibi birinci sorun değildir. İlk sorun dünya trendlerini anlayacak ve kavrayacak tasarımcıların varlığı ve bunların firmalarla buluşmasıdır" diye konuştu. 
     Oğuz Satıcı, önümüzdeki dönemde uluslararası bir pazarlama konferansı yapacaklarını ve Anadolu'da marka, tasarım yönetimi ve iletişim konularının ele alınacağı seminerler vereceklerini bildirdi. 
     Parayla marka yaratılamayacağını ifade eden Satıcı, şunları kaydetti 
     "İstediğiniz kadar parayı basın, piyasada kendinize bir yer edinemiyorsanız başarılı olamazsınız. Ancak diğer taraftan çok zengin olmadıkları halde piyasalarda çok itibar gören, tanınan insanlar var. Önceden piyasalarda dolaşan efsane isimler vardı. Bugün artık yok. Demek ki birşeyleri yanlış yapıyoruz, olduğumuz yerde patinaj çekiyoruz. Eğer marka olmak istiyorsak doğru sektörde doğru işe yatırım yapmalı, şirkete çocuğumuza gösterdiğimiz ilgi ve özeni göstermeliyiz. Macera aramayacağımız, Türkiye ve dünyada kendimize yer edineceğimiz sektörleri seçmeliyiz." 
     
</TEXT>
</DOC>
