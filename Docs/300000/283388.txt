<DOC>
<DOCNO> 283388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun33.html </URL>
<DATE> 2004/10/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ermenilerin soykırım iddiaları Vatikan'ın el kitabında 
</HEADLINE>
<TEXT>

     Ermenilerin soykırımı iddiaları, Vatikan tarafından dün yayınlanan ''Kilise'nin Sosyal Öğretisinin Ana Hatları'' adlı resmi belgenin sayfalarına da yansıdı. 
     Kilise'nin toplumsal ve siyasi yaşama ilişkin yaklaşım ve öğretilerinin yaygınlaştırılması amacıyla tüm Katoliklere yönelik olarak hazırladığı el kitabı niteliğindeki belgenin soykırım konusunun işlendiği bölümünde, Ermenilerin de bu söz konusu türden eyleme maruz kalmış halklar arasında anılmaları dikkati çekti. 
     ''Yirminci yüzyıl, trajik bir şekilde, Ermenilerden Ukraynalılara, Kamboçyalılardan Afrika ve Balkanlar'dakilere varıncaya dek farklı soykırımlarla dikkati çekmiştir. Bunlar arasında İbrani halkının maruz kaldığı yakılma işlemi ön plana çıkmaktadır'' ifadelerinin yer aldığı belgede, ''Ulusal, etnik, dinsel ve dilsel grupları ortadan kaldırma girişimleri hem Tanrı'ya, hem de insanlığa karşı işlenmiş suçlardır. Bu cürümlerin sorumluları yargı huzurunda hesap vermelidirler'' denildi. 
     Papa II. Jean Paul'ün talimatıyla, Papalık Adalet ve Barış Komisyonu tarafından hazırlanan el kitabı, Komisyon Başkanı Kardinal Renato Martino tarafından dün düzenlenen basın toplantısı sırasında, ''Kilise'nin sosyal konulardaki öğretileri için temel ve kolay bir başvuru kaynağı'' olarak nitelendi. 
     
</TEXT>
</DOC>
