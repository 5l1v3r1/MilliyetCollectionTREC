<DOC>
<DOCNO> 256536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy08.html </URL>
<DATE> 2004/07/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'de Derviş'e tepki bitmiyor İktidar milletvekiline benziyor 
</HEADLINE>
<TEXT>

     CHP Grup Başkanvekili Haluk Koç, CHP İstanbul Milletvekili Kemal Derviş'in bir muhalefet milletvekilinden çok, bir iktidar partisi milletvekilini anımsatacak tarzda konuşmalar yaptığı bildirerek, ''Bundan sonraki süreçte siyaset, kendi mecrasında Sayın Derviş'le ilgili gelişmeleri kendisi belirler'' dedi. 
     Koç, Parlamento'da düzenlediği basın toplantısında gazetecilerin İstanbul Milletvekili Derviş'le ilgili sorularını yanıtladı. 
     Sorular üzerine Haluk Koç, Derviş'in iki yasama yılında da CHP'nin TBMM'de yaptığı çalışmalara ''Aktif hiçbir katkısı olmadığını'' söyledi. Derviş'in ''Arada bir, bir muhalefet milletvekilinden çok, bir iktidar milletvekilini anımsatacak tarzda konuşmalar yaptığını'' ifade eden Koç, sözlerini şöyle sürdürdü 
     ''CHP'nin çizgisiyle CHP'nin savunduğu ilkelerle CHP'nin verdiği mücadeleyle bir ilgisinin olmadığını sürekli olarak kendisi ifade etmektedir. Benim Sayın Derviş'i tanımlamam gerekmiyor. CHP'nin görüşleri ile bağdaşmayan, CHP'nin çalışmalarına hiçbir şekilde katkı vermeyen bir milletvekili arkadaşımız. Bundan sonraki süreçte siyaset, kendi mecrasında Sayın Derviş'le ilgili gelişmeleri kendisi belirler.'' 
     
</TEXT>
</DOC>
