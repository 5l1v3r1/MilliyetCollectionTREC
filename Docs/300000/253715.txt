<DOC>
<DOCNO> 253715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/guncel/axgun02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik üniversite modacı yetiştirecek 
</HEADLINE>
<TEXT>


İTÜ'de 2004-2005 öğretim yılında Moda Tasarımı ile Tekstil Galiştirme ve Pazarlama programları açılacak 

İSTANBUL Milliyet 

İstanbul Teknik Üniversitesi'nin İTÜ New York Devlet Üniversitesi Moda Teknoloji Enstitüsü ile FIT yaptığı işbirliği çerçevesinde, üniversite bünyesinde 2004-2005 eğitim ve öğretim yılında Moda Tasarımı ile Tekstil Geliştirme ve Pazarlama programları açılacak. 
İTÜ Ayazağa Yerleşkesi'ndeki Süleyman Demirel Kültür Merkezi'nde düzenlenen basın toplantısında konuşan Rektör Prof. Dr. Gülsün Sağlamer, FIT'ın, moda tasarımı konusunda dünyanın önde gelen eğitim kurumlarından biri olduğunu söyledi. "İşbirliğinin gelişmesinde önemli etken, Türk tekstil sektörünün uluslararası başarısıdır" diyen Sağlamer, Tekstil, Tasarım ve Teknolojisi adıyla yeni fakülte kurulacağını, programların bu fakülte bünyesinde olacağını sözlerine ekledi. 

Çifte diploma 
Her iki programa da, 30'ar öğrenci alınacak. 4 yıllık lisans eğitiminin 3 yılı İTÜ'de, 1 yılı FIT'te tamamlanacak. Mezun olanlar, her iki okulun diplomasını almaya hak kazanacak ve 1 yıl süreyle ABD'de çalışma iznine sahip olacak. Her ikisi de ücretli olan program için, 26 Temmuz'a kadar İTÜ'ye başvurulabilecek. Başvuranlar arasında ÖSS'de eşit ağırlık veya sayısal puan türünden en az 185 puan alanlar, değerlendirme komisyonu tarafından yetenek sınavı ve mülakata tabi tutulacak. Moda Tasarımı için 4 yıllık ücret 45 bin 535, diğer program için de 39 bin 535 dolar olarak belirlendi. 

Sağlamer politikaya sıcak bakıyor 

İTÜ'de gelecek ay görevini devredecek olan Prof. Dr. Sağlamer, Mimarlık Fakültesi'ne geri döneceğini söyledi. Sağlamer, politikayla ilgili bir soru üzerine, "Politikayı ciddi olarak düşünüyorum. Yaklaşık 12 yıllık yöneticilik deneyimim var. Dünya görüşüme uygun, iyi işler yapacağıma inandığım bir hareket olursa, öyle bir hareketin içinde olurum. Daha enerjim var" dedi. 


</TEXT>
</DOC>
