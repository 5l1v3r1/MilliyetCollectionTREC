<DOC>
<DOCNO> 279977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/sazak.html </URL>
<DATE> 2004/10/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP, hukuk, AB 
</HEADLINE>
<TEXT>


AKP'ye karşı muhalefet siyasetini iki yıldır netleştiremeyen CHP lideri Deniz Baykal'ın son çelişkisi AB İlerleme Raporu oldu. 
Baykal, Başbakan Erdoğan'la katıldığı bir toplantıda ekranlara gülücükler dağıtarak, 'Başbakan uygun görürse 17 Aralık zirvesine gitmekten onur duyarım' diye açıklamada bulundu. 
CHP liderinin 'onur duyacağı' bu teklif, AKP lideri Erdoğan'dan geliyordu. 6 Ekim'de açıklanan İlerleme Raporu'nun yol açtığı 'bayram havası' içinde Başbakan Erdoğan, 'Brüksel'e Sayın Baykal'la gitmeyi düşünür müsünüz ' sorusuna 'Niye olmasın ' yanıtını vermişti. Bu sözler Deniz Bey'in 'aşka gelmesi' için yetti. 
Baykal sonradan Erdoğan'ın davetini 'şarta bağladı'. Ucu açık bıraktı CHP lideri, 'İktidarın ne yapacağını bilmeden, hadi 17 Aralık'ta Brüksel'e birlikte gidin demek, iyi niyetli temenniyi ifade etmenin ötesinde değer taşımaz' diye tepki gösteriyor. 
Üç günde ne değişti 
Arada tek bir siyasi gelişme oldu. 3 Kasım seçimlerinden bu yana medyadan uzak duran ANAP eski lideri Mesut Yılmaz, çok iyi hakim olduğu AB dosyasıyla Habertürk televizyonuna çıktı. Raporu hallaç pamuğu gibi attı Türkiye'yi bekleyen riskleri anlattı ve tavsiyenin tam üyelik değil, 'özel statü'lü ortaklık içerdiğini savundu. 
Aslında bu görev Meclis'teki muhalefete, CHP'ye düşmez miydi 
Deniz Bey ise her zamanki gibi işin 'magazin tarafına' yönelerek 17 Aralık davetinin üzerine 'balıklama atlamayı' yeğlemişti. 
Baykal bunu hep yapıyor 
3 Kasım 2002 seçimlerinin ertesi günü, daha Erdoğan'ın siyasi yasağı sürerken, AKP Genel Merkezi'ne giderek, aylar sonra başbakan olacak Tayyip Bey'e 'demokrasinin normalleştiği'ni sergilemek adına 'bağlılık' gösterisinde bulunmuştu. CHP seçimi kaybetmişti ancak Baykal bu şekilde kamuoyuna 'ipler muhalefetin elinde' mesajı vermeye çalışıyordu. Oysa bu politika Erdoğan'ı iktidarda güçlendirmekten, muhalefeti de 'uydu' durumuna düşürmekten başka işe yaramadı. 
1995 erken seçimleri öncesinde SHP - CHP birleşmesi sırasında Baykal, SHP'li bakanlara kurultay salonundan 'Kırmızı plakalı araçlarınızdan inin' diye çağrı yaptıktan sonra 'Başbakan Yardımcısı ve Dışişleri Bakanı' olarak kendisi Tansu Çiller'le koalisyon kurmuş ve Gümrük Birliği'ne destek vermişti. 
CHP'nin oyları o seçimde güçbela yüzde 10'u aşabildi, 1999'da ise barajın altında kaldı. 
Baykal keşke, 17 Aralık'a kadar geçen sürece parti içi demokrasi ve hukuk sorunlarına eğilse, Siyasi Partiler ve Seçim Yasası'nın demokratikleşmesi ve barajın yüzde 5'e çekilmesi yönündeki yasa önerilerini CHP adına Meclis'e sunabilse. 17 Aralık'a kadar, Fransız Sosyalistler'i iknaya çalışsa. 
Erdoğan'la geziye çıkmaktan daha iyi olmaz mı 



</TEXT>
</DOC>
