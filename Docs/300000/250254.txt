<DOC>
<DOCNO> 250254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy06.html </URL>
<DATE> 2004/06/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
CHP, Birinci Süper Lig takımlarının hasılatlarını sordu... 
</HEADLINE>
<TEXT>

     CHP İstanbul Milletvekili Kemal Kılıçdaroğlu, Süper Lig kulüplerinin 2003-2004 sezonunda elde ettikleri hasılatları ve bu hasılattan federasyona ve Maliye Bakanlığı'na ne kadar pay verdiklerini sordu. 
     Kılıçdaroğlu, Devlet Bakanı ve Başbakan Yardımcısı Mehmet Ali Şahin tarafından yazılı olarak yanıtlanması için TBMM Başkanlığı'na verdiği soru önergesinde, Fenerbahçe, Beşiktaş ve Galatasaray kulüplerinin kendi stadlarında oynadıkları 17 maçta elde ettikleri hasılatın ne kadar olduğunun açıklanmasını istedi. 
     Bu kulüplerin elde ettikleri hasılattan Futbol Federasyonu'na aktarmaları gereken yüzde 10 oranındaki paydan ne kadarını verdiklerini de soran Kılıçdaroğlu, önergesinde, 2004-2005 yılında, Futbol Federasyonu'nun kulüplerden aldığı gelirleri kontrol edici önlem alıp almayacağı sorusuna da yer verdi. 
     
</TEXT>
</DOC>
