<DOC>
<DOCNO> 291372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun22.html </URL>
<DATE> 2004/11/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Irak konferansı başladı, dünya tartışıyor 
</HEADLINE>
<TEXT>

     Uluslararası Irak Konferansı Mısır'ın Şarm El Şeyh kentinde başladı. 
     Konferansa, Dışişleri Bakanı ve Başbakan Yardımcısı Abdullah Gül ve ABD Dışişleri Bakanı Colin Powell'ın da aralarında bulunduğu 20 ülkenin dışişleri bakanları katılıyor. 
     Irak'ın talebi, ABD'nin desteğiyle toplanan konferansta ayrıca, BM, AB, G-8, Arap Birliği ve İKÖ ile Bahreyn, Tunus, Cezayir'den oluşan Arap troykası temsil ediliyor. 
     
     MISIR ÇÖZÜM FİLİSTİNLE BAĞINTILI 

     Mısır, Irak sorununun çözümünün Filistin sorununun çözümünden bağımsız şekilde düşünülmemesi gerektiğini savunuyor. 
     Mısır Dışişleri Bakanı Ahmed Ebul Geyt, ülkesinin Şarm El Şeyh kentindeki Irak Konferansı'nın açılışında yaptığı konuşmada, ''Irak sorununun çözümü, Filistin sorununun küresel çözümü amacıyla ortaya konan yoğun çabalardan ayrı düşünülmemeli'' dedi. 
     BM Güvenlik Konseyi'nin 1546 sayılı kararının Irak sorununun çözümü için temel referans olduğunu belirten Ebul Geyt, tüm siyasi haklarını ortaya koyabilen birleşik bir Irak'a ulaşabilmek amacıyla 1546 sayılı BM kararınca belirlenen küresel siyasi girişimleri uygulamak için birlikte hareket etmenin gerekliliğine işaret etti. 
     
     ANNAN ULUSAL UZLAŞMA ŞART 

     BM Genel Sekreteri Kofi Annan da konferansta yaptığı konuşmada, Irak'ta Ocak ayında yapılacak seçimler öncesinde ulusal bir uzlaşmanın gerekli olduğunu belirtti. 
     ''Seçim tarihi yaklaşıyor, Irak'taki değişik grupları, diyalog ve anlaşma isteği temelinde ulusal bir uzlaşmaya teşvik etmeli, meşru endişe ve şikayetlerine bir yanıt vermeliyiz'' diyen Annan, Sünni parti ve siyasi hareketlerin 30 Ocak seçimlerini boykot çağrısının, ülkenin işgalini devam ettirmekten başka bir işe yaramayacağını söyledi. 
     Kofi Annan, Irak kamuoyunun, barış içinde ve birleşik bir ülke olasılığının çıkarlarına olduğu konusunda ikna edilmesi gerektiğinin altını çizdi. 
     
</TEXT>
</DOC>
