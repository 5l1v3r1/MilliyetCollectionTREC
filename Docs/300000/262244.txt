<DOC>
<DOCNO> 262244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/axgun02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hurafe'ye suçüstü 
</HEADLINE>
<TEXT>


Çanakkale Valiliği, 'hurafe turizmi'ne karşı harekete geçti. Kokartsız rehberlik yapan bir öğretmen hakkında tutanak tutuldu 

BURAK GEZEN, HAKAN UÇAR Çanakkale DHA 

Gelibolu Yarımadası Tarihi Milli Parkı'nı gezen gruplara büyük zaferi Atatürk'süz, Mehmetçik'siz anlatan ve "evliyalar, görünmez güçlerle hurafe turizmi yapan" sözde rehberler, Vali Süleyman Kamçı'nın talimatı üzerine başlatılan operasyonlarla suçüstü yakalandı. 
Kaçak rehberler, imamlar ve emekli öğretmenlerin ziyaretçileri gezdirirken yanıltıcı bilgiler verdiğinin ortaya çıkması üzerine, Kamçı'nın talimatıyla İl Kültür ve Turizm Müdürlüğü ekipleri denetim yaptı. Eceabat İlçe Jandarma Komutanlığı'na bağlı ekipler de milli parkta önlem aldı. Ekipler, Bursa'dan gelen bir gruba Conkbayırı'nda kokoratsız rehberlik yapan Sefer Göztepe hakkında tutanak tuttu. Grupla birlikte Bursa'dan geldiğini ve rehberlik yapmadığını iddia eden Göztepe'nin Çanakkale Merkez İlköğretim Okulu'nda öğretmen olduğu anlaşıldı. 

Kaçak rehber direndi 
Kültür ve Turizm İl Müdürlüğü yetkilileri, Atatürk'ün saatinin parçalandığı Conkbayırı'nı gezen ve aralarında çarşaflıların da bulunduğu 50 kişilik bir gruba rehberlik yapan kişi hakkında da tutanak tutmak istedi. Ancak grubu gezdiren kişi ekiplere direnerek nufüs cüzdanını vermedi. Bunun üzerine bu kişi hakkında tutanak tutulamadı. 
Milli Parkı gezmek için ailesiyle İzmir'den gelen Nail Kızılkaya ise, karşılaştığı tabloya tepki gösterdi. Kızılkaya, "Vatan toprakların ne şartlarda görmek için buradayız. Ancak Cumhuriyet öncesi insan manzaralarının burada olması büyük çelişki. Atatürk Anıtı önünde çarşaflı tur gezisi görmek beni üzüyor" diye konuştu. 
Conkbayırı'nı gezen Ramazan - Nihal Anitaş çifti de, gezi sırasında değişik grupların rehberlerine kulak verdiklerinde farklı anlatımlar duyduklarını söyledi. Ramazan Anitaş, "İnegöl'den gelen bir grup buradaydı. Başlarındaki rehber savaş sırasında İngiliz askerlerini bir bulutun alıp götürdüğünü söyledi. Her kafadan ayrı ses çıkıyor" dedi. 

6 yıl hapisle yargılanacaklar 

Ziyaretçilere hurafeler anlatan kaçak rehberler hakkında, hem haksız kazanç sağladıkları hem de 5186 sayılı Atatürk Aleyhine İşlenen Suçlar Hakkındaki Kanun kapsamında savcılığa suç duyurusunda bulunulacağı belirtildi. Atatürk'ten hiç söz etmeyen sözde rehberlerin 6 yıla kadar hapis cezası istemiyle yargılanabileceği kaydedildi. Vali Süleyman Kamçı, rehber denetiminin süreceğini ve yasal işlemlerin yapılacağını söyledi. 


</TEXT>
</DOC>
