<DOC>
<DOCNO> 288780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy06.html </URL>
<DATE> 2004/11/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan 17 Aralık'ta 'evet' demezse AB kaybeder 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, 17 Aralık'ta Türkiye'nin müzakere sürecinin başlatılmasına yönelik kararın verilmesi gerektiğini belirterek, ''Eğer 17 Aralık'ta, hiç ihtimal vermiyorum, ancak yanlışlık yapılacak olursa, sınavı kaybeden AB olacaktır'' dedi. 
     Başbakan Erdoğan, AK Parti İstanbul İl Teşkilatı'nca Lütfi Kırdar Uluslararası Kongre ve Sergi Sarayı Rumeli Salonu'nda düzenlenen bayramlaşma törenine katılarak, partililerle tek tek bayramlaştı. 
     Erdoğan, bayramlaşma töreninde yaptığı konuşmada Türkiye'nin AB üyeliğine değindi. 
     17 Aralık'ta bir dönüm noktası yaşanacağını ve AB ülkelerinin Türkiye'nin müzakere sürecinin başlatılmasına yönelik kararının verileceğini hatırlatan Erdoğan, ''Bu 2005'in içinde ilk çeyrekte, ikinci çeyrekte olur. Üçüncü veya dördüncü çeyreği telaffuz etmek istemiyorum. 2005'te müzakere sürecinin başlamasına yönelik karar verilecektir, verilmelidir'' diye konuştu. 
     Kopenhag zirvesinde AB üyesi ülkelerin kendilerine ''Kopenhag siyasi kriterlerini Türkiye'nin yerine getirmesi halinde, 2004 Aralık'ında gecikmeksizin Türkiye ile müzakere başlar'' dediğini hatırlatan Erdoğan, ellerinde Tavsiye Eki ve İlerleme Raporu olmak üzere 3 belge bulunduğunu söyledi. 
     Bunların içinde Türkiye ile ilgili olumlu kararların azami ölçüde bulunduğunu vurgulayan Erdoğan, rapor içinde ayrıca belki hoşlanılmayan ya da eksiklik olarak görülen bazı kanaatlerin de yer aldığını, ancak bunların doğal olduğunu dile getirdi. 
     25 ülkenin kendilerine her zirvede ''İlerleme Raporu'nu görelim, olumlu çıkarsa biliniz ki biz de sizden yanayız'' dediğini hatırlatan Erdoğan, ''Rapor ortada, olumlu. Eğer 17 Aralık'ta, hiç ihtimal vermiyorum, ancak böyle yanlışlık yapılacak olursa, sınavı kaybeden AB olacaktır. Biz ülkelerden bir ülke değiliz. Biz Türkiye'yiz. Verdiğimiz sözleri iktidarıyla, muhalefetiyle, sivil toplum örgütleriyle yerine getirdik. El ele omuz omuza verdik'' şeklinde konuştu. 
     
     CHP'YE TEŞEKKÜR 
     Konuşmasında Avrupa Parlamentosu'nda kürsü dışında yaptığı konuşmalara da atıfta bulunan Erdoğan, şöyle dedi 
     ''Türkiye AB'ye girme noktasında. Şu anda gerekenleri yaptı. Zemin hazırdır. Müzakere süreci verilmesi konusunda birlik üyesi dostlarımızın duygusal davranmaya hakları yoktur. Yapılması gereken burada iki kere iki dörttür. Dostlarımızın adeta siyaset matematiğini çalıştırması lazım. İki kere iki beş olmaz.'' Türkiye'de bu konulardan bihaber bazı çevrelerin farklı şeyler söylediğine işaret eden Başbakan Erdoğan, şöyle devam etti 
     ''Biz aldığımız emanetin çok iyi farkındayız. Sene 59, sene 2004. Bu ülkede birçok hükümetler geldi geçti. Bunlar bu işi çok iyi kavramış olsalardı Türkiye bu günlere kalmazdı. Bu işi bizim iktidarımız ciddi tuttu. Bundan önce tutanlar yok muydu Vardı ama, be kardeşim nereden tutulduğu ortada. İşi inanarak samimi yapacaksınız. Şu bizim iktidarımız muhalefetiyle beraber hakikaten bu işe ciddi sarıldı. Yasal, Anayasal değişikliklerde omuz omuza bir dayanışma içinde bu mücadeleyi birlikte yürüttü. Bundan dolayı CHP'ye özellikle teşekkür ediyorum. Bu dayanışma sadece Türkiye'de değil, dünyada da farklı bir yansıma buldu.'' AB müzakere sürecinin başlamasının ne getirip, ne götüreceğini şimdi konuşmanın çok da faydası olduğuna inanmadığını kaydeden Erdoğan, ''Şunu net ifade etmem gerekir ki, Türkiye 17 Aralık'tan sonra müzakere süreciyle ilgili onayı aldığı anda farklı bir atmosferin içine girecektir. Türkiye'nin geleceğine yönelik ufkunu farklı şekilde etkileyecektir'' diye konuştu. -DİĞER KONUŞMALAR- İstanbul Büyükşehir Belediye Başkanı Kadir Topbaş da, ''Halkımızın 3 Kasım'da bize verdiği destekle, sevinçte ve tasada halkımızla birlikte olmamız istendi'' dedi. Topbaş, kendisiyle ilgili ''Başkan by-pass olmuş'' söylentilerine de değinerek, ''Meyve veren ağaç taşlanır'' şeklinde konuştu. 
     AK Parti İstanbul İl Başkanı Mehmet Müezzinoğlu da, bu yılki Ramazan Bayramı'nı daha coşkulu kutladıklarını, belediye başkanları ve meclis üyeleriyle birlikte yaklaşık 950 kişinin bugünkü bayramlaşmaya katıldığını söyledi. 
     
     AK PARTİYE KATILIM 
     Bayramlaşma töreni sırasında ANAP'lı Çatalca Belediye Başkanı İsmail İp'in AK Parti'ye katıldı. İsmail İp'e AK Parti rozetini Başbakan Erdoğan taktı. 
     Bayramlaşma törenine Devlet Bakanı ve Başbakan Yardımcısı Mehmet Ali Şahin ve Ulaştırma Bakanı Binali Yıldırım da katıldı. 
     Bu arada, Başbakan Erdoğan, törene gelişi sırasında evinden çıkışında evinin önünde kendisini bekleyen mahalle sakinleri ve çocuklarla bayramlaştı. İşadamı Erdoğan Demirören ile eşi de Başbakan Erdoğan'ı evinde ziyaret etti. 
     
</TEXT>
</DOC>
