<DOC>
<DOCNO> 254409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo08.html </URL>
<DATE> 2004/07/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gaziantepspor, Portekiz'den Macansa ve Libya'dan Ettayeb ile anlaştı 
</HEADLINE>
<TEXT>

     Gaziantepspor, dış transferde Libya milli takımı oyuncusu ve Tunus'un Sfax Tıwm takımından Tarık Ettayeb ve Portekiz'in Boavista kulübünde futbol yaşantısını sürdüren orta saha oyuncusu Andre Venceslan Macansa ile 3 yıllık anlaşma imzaladı. 
     Gaziantep Ticaret Odası Konferans Salonu'nda, bugün yapılacak olan Gaziantepspor Kulübü olağanüstü kongresi öncesi imza töreni düzenlendi. 
     Menajerleri ve tercümanları ile birlikte kulüp başkanı Celal Doğan ile bir araya gelen Ettayeb ve Andre, Gaziantepspor kongre üyelerinin ilgi odağı oldu. Taraftarlara bol bol imza dağıtan iki futbolcu daha sonra noter huzurunda kendilerini 3'er yıllık Gaziantepsporlu yapan mukaveleye imzayı attı. 
     Kulüp başkanı Celal Doğan, dış transferde adeta ince eleyip sık dokuduklarını, kulübün bütçesi ve menfaatleri doğrultusunda hareket etmek zorunda olduklarını belirterek, ''Boavis'ta kulübünden aldığımız Andre ve gerekse Libya milli takımından transfer ettiğimiz Tarık Ettayeb bulundukları takımların gözde oyuncuları. Hem kulüplerini hem de kendilerini zor ikna ettik. İkisi de gündemimizde olan oyunculardı. Kırmızı-siyahlı formayı giydirdiğimiz için mutluyum'' diye konuştu. 
     Kulüp Asbaşkanı Bülent Mamatoğlu'nun Portekiz'de 5 günden bu yana adeta kamp kurduğunu, Boavista kulübü ve futbolcu Andre ile her şartlarda anlaşmanın sağlanarak Türkiye'ye getirildiğini ve imza attırıldığını kaydeden Doğan, şunları söyledi 
     ''Orta saha için özellikle alınması için ısrar ettiğimiz bir oyuncuyu kadroya kattığımız için çok mutluyuz. Andre, çok güçlü fizik yapısına sahip ve pasları çok isabetli, kıvrak bir oyuncu. Yaramıza merhem olacak tipte bir futbolcu. Andre ve Tarık'ın tranfserleri ile dış transfere artık son noktayı koyduk. Her ikisinin de kaliteli transferler olduğunu söylemek isterim. Sözleşmelerinde satılmaları halinde geldikleri kulübe pay verilecek maddesi de koydurdular. Kaliteleri zaten buradan anlaşılacaktır.'' Kırmızı-siyahlılarla 3 yıllık anlaşma yapan Andre Macansa da, Portekiz'in Boavista kulübünde futbol yaşantısını sürdürdüğünü, Gaziantepspor'un geçtiğimiz yıl da kendisine transfer teklifi yaptığını belirterek, ''Geçtiğimiz yıl da ısrarla istediler ancak, Boavista ile anlaşamadılar. Güçlü ve köklü bir kulübe geldiğimi biliyorum. Çok özelliklerim var. Ama ben sahada konuşmasını severim. Bekleyin görün'' dedi. 
     Tarık Ettayeb ise Gaziantepsporlu yöneticilerin bu transferi gerçekleştirebilmek için çok uğraştığını, hatırlı kişileri araya koyduğunu, kendisini ve kulübü Sfax Tıwns'ı ikna ettiğini kaydederek, ''Burada olmaktan dolayı gerçekten mutluyum. Jaziri ve Bouazizi'nin de burada olması beni umutlu konuşmaya itiyor. Umarım yeni takımımız adına iyi ve olumlu şeyler ortaya koyarız'' diye konuştu. 
     
</TEXT>
</DOC>
