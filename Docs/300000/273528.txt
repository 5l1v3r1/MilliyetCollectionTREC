<DOC>
<DOCNO> 273528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/siyaset/siy01.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Son şans' formülü 
</HEADLINE>
<TEXT>


AB'nin tepkisi üzerine, Meclis'in olağanüstü toplanıp bir gün içinde TCK tasarısını yasalaştırması formülü kulislerde konuşuluyor 

SALİHA ÇOLAK Ankara 


Zina tartışmaları nedeniyle son 2 maddesinin görüşmeleri sırasında geri çekilen TCK Tasarısı'nın AB tarafından müzakere tarihinde "koşul" olarak gösterilmesi, 6 Ekim'de açıklanacak İlerleme Raporu öncesi "son dakika formülü arayışı"nı gündeme getirdi. 
Başkent kulislerinde 1 Ekim'de açılacak Meclis'i bu tarihten önce olağanüstü toplayıp tasarıyı genel kurula getirme ve bir günde çıkarma formülü konuşuluyor. Bu formül uygulanmazsa, TCK'nın 6 Ekim'e yetişmesi imkansız olacak. Başbakan Recep Tayyip Erdoğan, toplantıya olumlu işaret verirse, Meclis en geç 29 ya da 30 Eylül'de toplanabilecek. Komisyon 2 maddeyi birkaç dakika içinde genel kurula getirebilecek, aynı gün Meclis kabul ederek tasarıyı çıkarmış olacak. 
Tasarının görüşüleceği Adalet Komisyonu'nun Başkanı Köksal Toptan, tasarının olağanüstü toplantıyla geçirilmesinin mümkün olduğunu söyledi, Toptan, "Bunun kararını verecek olan Bakanlar Kurulu. Siyasi açıdan karar verilirse bir yolunu buluruz" dedi. 


</TEXT>
</DOC>
