<DOC>
<DOCNO> 290253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur41.html </URL>
<DATE> 2004/11/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Seyyar satıcılarla tartışan 2 turistten biri bıçaklandı .. 
</HEADLINE>
<TEXT>

     Eminönü'nde, seyyar satıcılarla tartışan 2 turistten 1'i bıçakla yaralandı. 
     Alınan bilgiye göre, Laleli Ordu Caddesi'nde tezgahları üzerinde saat satan 3 kişi ile saatlerin fiyatlarını soran İsrail uyruklu Ahron Filip ve Nachum Linob arasında tartışma başladı. 
     Çıkan arbede sırasında Filip, karnından bıçakla yaralandı. Haseki Eğitim ve Araştırma Hastanesi'ne kaldırılan Filip, burada tedavi altına alındı. 
     Olayla ilgili çalışma başlatan polis, Filip'i bıçaklayan seyyar satıcının yanındaki 2 arkadaşını gözaltına aldı. 
     Zanlının da yakalanması amacıyla çalışmaların sürdüğü bildirildi. 
     Diğer turist Nachum Linob'un bilgisine başvurulduğunu belirten emniyet yetkilileri, ''İstanbul'da turist olarak bulunan İsraillilerin seyyar satıcılara saat fiyatlarını sorduklarının, ancak konuşmalar sırasında ortamın elektriklendiğinin ve taraflar arasında kavga çıktığının'' belirlendiğini söylediler. 
     Filip'in bilgisine henüz başvurulamadığını anlatan yetkililer, yakalanan kişilerin turist Linob'un cep telefonuyla resimlerini çektiği 2 kişi olduğunu kaydettiler. 
     
</TEXT>
</DOC>
