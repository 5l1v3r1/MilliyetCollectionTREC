<DOC>
<DOCNO> 281832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko11.html </URL>
<DATE> 2004/10/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fazla mesai ücretlerine 15.4 zam... 
</HEADLINE>
<TEXT>

     Fazla mesai yapan devlet memurları, yeni yılda her 1 saatlik fazla çalışma için '75 Yeni Kuruş' mesai ücreti alacak. 
     2005 yılı Bütçe Kanun Tasarısı ile devlet memurlarının fazla mesai ücretleri, yeni yılda yüzde 15.4 oranında zam görecek. 
     Bu çerçevede, bu yıl 650 bin lira olarak uygulanan saat başına fazla çalışma ücreti, 2005'de paradan 6 sıfır atılması ve mesai ücretlerindeki artış ile birlikte 75 Yeni Kuruş olacak. 
     Fazla çalışma ücreti, makam şoförleri dahil Bakanlıkların özel kalem müdürlüklerinde çalışan personel için de ayda 90 saati geçmemek üzere saat başına 95 Yeni Kuruş olarak uygulanacak. 
     Yine her bir makam için aylık toplam 450 saati aşmamak üzere, kurul başkanı, genel müdür ve daha üst birim yöneticileri, vali, general ve amiral rütbesine haiz olmak kaydıyla Genelkurmay Başkanlığı, Milli Savunma Bakanlığı, Kuvvet Komutanlıkları, Jandarma Genel Komutanlığı ve Sahil Güvenlik Komutanlığı'ndaki Daire Başkanı ve daha üst birimlerin yöneticileri, rektör, büyükşehir ve il belediye başkanları ile birlikte çalışan personele de, makam onayına istinaden ayda 90 saati geçmemek üzere yine saat başına 95 Yeni Kuruş ödenecek. 
     Bakanlıklar ve katma bütçeli genel müdürlüklerin merkez teşkilatlarına ait kadrolarda görev yapan şoförlere ise ayda 60 saati aşmamak kaydıyla, saat başına 95 Yeni Kuruş fazla çalışma ücreti verilecek. 
     
     DEPREM ARAŞTIRMACILARINA DA FAZLA MESAİ 

     Kredi ve Yurtlar Kurumu ile üniversitelere bağlı yurtlar ve Atatürk Orman Çiftliği kadrolarında görev yapan personelden fazla mesaisi karşılığı kendilerine izin kullandırılamayanlar ise ayda 90 saati geçmemek şartıyla 85 Yeni Kuruş fazla çalışma ücreti alacak. 
     2005'den itibaren Boğaziçi Üniversitesi Kandilli Rasathanesi ve Deprem Araştırma Enstitüsü personeli ile Tapu ve Kadastro Genel Müdürlüğü ile Devlet Meteoroloji İşleri Genel Müdürlüklerinin taşra teşkilatında çalışanlar da fazla mesai ücreti almaya başlayacak. 
     Kandilli Rasathanesi ve Deprem Araştırma Enstitüsü'nde çalışıp da, fazla mesaisi karşılığı izin kullanamayanlar, 110 kişiyi geçmemek ve ayda 60 saati aşmamak kaydıyla saat başına 75 Yeni Kuruş fazla mesai ücreti alacak. 
     Tapu ve Kadastro Genel Müdürlüğü ile Meteoroloji İşleri Genel Müdürlüğü'nün taşra teşkilatında çalışan ve hava alanlarında havacılık amaçlı rasat hizmeti yürütenlerden de fazla çalışmaları karşılığı izin verilemeyenlere, yine ayda 60 saati aşmamak üzere saat başına 75 Yeni Kuruş fazla çalışma ücreti ödenecek. 
     KİT'lerde sözleşmeli olarak çalışanların fazla çalışma ücreti ise 75 Yeni Kuruşu aşmamak üzere, unvanlar itibarıyle teşebbüs veya bağlı ortaklığın yönetim kurulları tarafından tespit edilecek. 
     
     DİĞER KURULUŞLAR 

     Milli Eğitim Bakanlığı'na bağlı her dereceli okullar ile kurumların atölye ve birimlerinde, döner sermaye işleri üzerinde, çalışma saatleri dışında fiilen çalışanlara şoförler ve yardımcı hizmetler sınıfı personeli hariç öğretim günlerinde günde 3 saati, milli ve dini bayram günleri harici tatillerde de günde 8 saati geçmemek kaydıyla fazla çalışma ücreti ödenebilecek. 
     Okul ve kurum müdürlüklerince belirlenecek bu tutar, 3 Yeni Türk Lirasını aşmayacak. 
     Meslek yüksekokulları ile ilişkilendirilen mesleki ve teknik orta öğretim kurumlarında görev yapan Milli Eğitim Bakanlığı idari personeline ise ayda 100 saati geçmemek üzere, saat başına 1.5 Yeni Türk Lirası fazla çalışma ücreti verilecek. 
     2005 Bütçe Kanun Tasarısı ile Çevre ve Orman Bakanlığı ve Orman Genel Müdürlüğü Orman Muhafaza memurlarının aylık maktu fazla çalışma ücreti de, yüzde 13.3 artışla 17 Yeni Türk Lirasına yükselecek. 

     
</TEXT>
</DOC>
