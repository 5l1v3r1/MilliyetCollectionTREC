<DOC>
<DOCNO> 284196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur70.html </URL>
<DATE> 2004/10/28/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
SSK sağlık tesislerinin devrine tepki... 
</HEADLINE>
<TEXT>

     Türk Metal-Sen Manisa Şube Başkanı Mehmet Ali Özaltın, SSK sağlık tesislerinin Sağlık Bakanlığı'na devrine tepki göstererek, ''Alın terimizle kurduğumuz sağlık tesislerine sahip çıkacağız'' dedi. 
     Özaltın, sendika üyelerinin katılımıyla SSK Manisa Hastanesi'nin bahçesinde SSK sağlık tesislerinin Sağlık Bakanlığı'na devredilmek istenmesine karşı düzenlenen protesto eyleminde yaptığı konuşmada, SSK sağlık tesislerinin işçilerin primlerinden elde edilen gelirle kurulduğunu belirtti. 
     ''Alınterimizle kurduğumuz sağlık tesislerimize sahip çıkacağız'' diyen Özaltın, gerekirse SSK hastanelerini kendilerinin çalıştırabileceğini kaydetti. 
     Özaltın, SSK'nın sağlık sektörüne yönelik yatırımlarının bilinçli olarak engellendiğini ve sağlık tesislerinin artan talebi karşılayamaz hale getirildiğini savunarak, SSK hastanelerinin bugünkü duruma gelmesine ''siyasilerin'' neden olduğunu iddia etti. 
     
     ''HÜKÜMET, SSK HASTANELERİNİN DEVREDİLMESİYLE İLGİLİ DÜŞÜNCESİNDEN VAZGEÇMEZSE DEMOKRATİK TEPKİLERİMİZİ ARTIRARAK SÜRDÜRECEĞİZ'' 

     Türk-İş Genel Teşkilatlandırma Sekreteri ve Genel Maden İşçileri Sendikası Genel Başkanı Çetin Altun, ''Hükümet, SSK hastanelerinin devredilmesiyle ilgi düşüncesinden vazgeçmezse demokratik tepkilerimizi artırarak sürdüreceğiz'' dedi. 
     Altun, sendikalarının gazetecilere verdiği iftar yemeğinde yaptığı konuşmada, SSK sağlık tesislerinin Sağlık Bakanlığı'na devrine tepki göstererek, sağlık sektörünün tamamen özelleşmesine imkan tanınacağından kaygılandıklarını söyledi. 
     Konfederasyonlarının, hükümetin aldığı karardan dönmesi için her türlü mücadeleye hazır olduğunu belirten Altun, şöyle konuştu 
     ''Ülkemizde çok sayıda emekli ve çalışan kesim, SSK hastanelerinden faydalanmaktadır. Sağlık hizmetlerinde bazı aksaklıklar yaşandığı doğrudur. Ancak, bunun en temel nedeni 1980'li yıllardan itibaren IMF direktifli ekonomik politikalar sonucu hiçbir yatırımın yapılmaması. 
     Hükümet, SSK hastanelerinin devredilmesiyle ilgi düşüncesinden vazgeçmezse demokratik tepkilerimizi artırarak sürdüreceğiz. Türkiye bir hukuk devletidir. Bir an önce bu konunun Ekonomik ve Sosyal Konseye getirilerek uzlaşma sağlanmasını bekliyoruz. Amacımız, ülkemiz için en doğru karara varılmasıdır.'' 
     
</TEXT>
</DOC>
