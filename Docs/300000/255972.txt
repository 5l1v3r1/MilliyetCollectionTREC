<DOC>
<DOCNO> 255972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur29.html </URL>
<DATE> 2004/07/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sahte pasaportun sahibi Pasaportumu kaybetmiştim 
</HEADLINE>
<TEXT>

     Türk güvenlik güçlerinin verdiği istihbarat üzerine Avusturya'nın Graz kentinde yakalanan Alaaddin Çakıcı'nın Türkiye'den yurtdışına kaçarken kullandığı yeşil pasaportun sahibi MİT emeklisi Faik Meral'in 56 , ifadesinde, ''Çakıcı'nın yıllar öncesinden arkadaşı olduğunu ve cezaevinden tahliye olduktan sonra ziyaret edip görüştüğünü söylediği'' öğrenildi. 
     İzmir-Bornova'daki evinde gözaltına alınan Meral'in sorgulaması, Kaçakçılık ve Organize Suçlar Şube Müdürlüğü'nde sürüyor. 
     Alınan bilgiye göre, Meral'in ifadesinde, ''Alaaddin Çakıcı'yı yıllardır tanıdığını ve arkadaş olduklarını, cezaevinden tahliye olduktan sonra Çakıcı'yı ziyaret ederek, görüştüğünü söylediği'' öğrenildi. 
     
     ''PASAPORTU KAYBETTİM'' İDDİASI 
     Meral'in, Çakıcı'nın kullandığı kendisine ait pasaportu bir süre önce kaybettiği, ancak, Çakıcı'nın eline nasıl geçtiğini bilmediğini iddia ettiği belirtildi. 
     Pasaportunun kaybolduğunu öne süren Meral'in, herhangi bir kayıp başvurusunda bulunmadığı bildirildi. 
     Bu arada, Kaçakçılık ve Organize Suçlar Şube Müdürlüğü'nden sorumlu Emniyet Müdür Yardımcısı Zeki Saygılı, Çınarlı'daki hizmet binası önünde bekleyen gazetecilere, ''Faik Meral, işlemleri tamamlandıktan sonra, İstanbul'dan gelecek polis ekibine teslim edilecek'' dedi. 
     Çakıcı'nın Türkiye'den yurtdışına kaçarken kullandığı yeşil pasaportun ''30 Haziran 1948 Bor doğumlu, Faik Meral'' adına düzenlenmiş gerçek bir pasaport olduğu, Çakıcı'nın kullanabilmesi için fotoğrafının değiştirildiği ve seri numarasında da tahrifat yapıldığı belirlenmişti. 
     
</TEXT>
</DOC>
