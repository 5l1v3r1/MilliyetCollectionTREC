<DOC>
<DOCNO> 294585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas01.html </URL>
<DATE> 2004/12/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çocuklara taciz... Dr. Bilgen "Cinsel taciz failleri genelde evli" 
</HEADLINE>
<TEXT>

     Psikiyatrist Dr. İbrahim Bilgen, Amerika'da ve Almanya'da her 4 çocuktan birinin cinsel tacize uğradığını, Türkiye'de bu oranın daha fazla olduğunu belirterek, ''Cinsel taciz faillerinin yüzde 80-95'i 20-45 yaşlarında, çocuğun tanıdığı evli ve çocuklu erkeklerdir'' dedi. 
     Adana'daki Minecan Anaokulu velilerine Anne, Baba, Çocuk ve Ergen İlişkisi' konulu bir seminer veren Psikiyatrist Dr. İbrahim Bilgen, çocukların yaşadığı cinsel taciz olaylarına değindi. En fazla cinsel tacize uğrayan çocukların 5-11 yaş arasında olduğunu ifade eden Dr. Bilgen, tacize uğrayan çocukların bunu ailelerine söylemekten koktuğunu kaydederek, ''Çünkü çocuk bunu söylediğinde yakın akrabası ise ailesinin dağılacağını ve bunda kendisinin payı olacağını düşünecektir. Cinsel tacize uğrayan çocuklarda genelde bazı ortak karakteristikler oluşur. Yani öz saygıları düşük, hiçbir işe yaramama duygusu, seks konusunda tuhaf düşüncelerin oluşması, içine kapanık ve yetişkin insanlara fazla güvenmemek gibi. Hatta bazı çocuklarda intihara teşebbüs bile olabilir'' dedi. 
     Tacize uğrayan çocuklarda çeşitli belirtilerin ortaya çıkabileceğini bildiren psikiyatrist Dr. Bilgen sözlerini şöyle sürdürdü 
     ''Cinsellik veya seks konularına anormal ilgi gösterme veya tamamen ilgisiz kalma, uyku sorunları ve kabus görme, aile fertlerinden, arkadaşlarından uzaklaşma, okula gitmeyi istememe, normalin dışında yaramazlık yapıp söz dinlememe, oynadığı oyunlarda ve çizdiği resimlerde cinsel tacizi andıran resimler ve oyunlar, cinsel tacize uğrayan çocukların gösterdiği davranışlardır. Eğer çocuğunuz bu konuda size bir şey söylerse, söylediklerini sakin bir şekilde dinleyip, bu olayların onun suçu olmadığını vurgulayın. Derhal tıbbi ve profesyonel psikolojik yardım alın. Ebeveynler çocuklarının cinsel tacize uğrama riskini veya eğer uğrarlarsa bunun çocuğa olan etkisini azaltmak için şu uyarılarda bulunmalıdır Eğer senin vücuduna biri dokunmaya çalışırsa, o kişiye hayır de ve gelip bana söyle lütfen.' Ayrıca çocuklarınıza büyüklerine karşı saygılı olmalarını söylerken bunun büyüklerin her dediğini yap anlamına gelmediğini vurgulamalısınız.'' 
     
</TEXT>
</DOC>
