<DOC>
<DOCNO> 265753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo18.html </URL>
<DATE> 2004/08/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Eşref Apak'ın antrenöründen samimi itiraf Benim bilgim bu kadar 
</HEADLINE>
<TEXT>

     28. Yaz Olimpiyat Oyunları'nda erkekler çekiç atmada bronz madalyayı kılpayı kaçıran Eşref Apak'ın antrenörü Artun Talay, ''Dünya Şampiyonası'nda Türkiye'nin Eşref ile altın madalya kazanması için benim kenara çekilmem lazım'' dedi. 
     Oyunlarda alınan dördüncülüğün kimseyi gerçeklerden uzaklaştırmaması gerektiğini belirten Artun Talay, ''Bronz madalyayı kaybettik. Eşref, atış sırasında hızlandığında çekiçin yörüngesi değişiyor ve bu nedenle kafese takılıyor. Bu sorun, Eşref 80 metreyi geçmeye başladıktan sonra ortaya çıktı'' diye konuştu. 
     Talay, bu nedenle kendisinin bu sorunu aşabilecek kapasitede olmadığını ifade ederek, şunları söyledi 
     ''Eşref'in suçu yok. Bu saatten sonra benim bilgim yetersiz. Dünyada bu işi iyi yapan 5'i Rus asıllı 2'si Macar 7 antrenör var. Bunlar, 1999'dan bu yana sporcularına 83 metrenin üzerinde attırıyorlar. Hepsiyle oyunlar öncesinde görüşüldü. 'Olimpiyatlar'dan sonra görüşelim' dediler. Oyunlar bitmek üzere. Yapılacak tek şey benim kenara çekilip, bu insanlarla çalışmak.'' 
     
</TEXT>
</DOC>
