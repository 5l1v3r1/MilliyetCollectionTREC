<DOC>
<DOCNO> 284700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas02.html </URL>
<DATE> 2004/10/30/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Yamyam "Hannibal" hala aç 
</HEADLINE>
<TEXT>

     Oscarlı ''Kuzuların Sessizliği-Silence of the Lambs'' filmine konu olan yamyam doktor Hannibal Lecter yine tüyleri ürpertmeye hazırlanıyor. Cani doktorun yeni macerasını konu alan ''Behind the Mask'' adlı roman 2005'te kitapevlerinin raflarındaki yerini alacak. 
     Internetteki ''etonline'' sitesinin haberine göre, beyazperdede efsane aktör Anthony Hopkins'in canlandırdığı Hannibal Lecter, hala aç bilaç geziyor. 
     Eserin yayın haklarını elinde bulunduran Random House, yazar Thomas Harris'in insan kanına doymayan doktorunun yeni macerası ''Behind the Mask''in gelecek yıl sonbahar aylarında yayınlanacağını duyurdu. 
     Random House'un yönetici direktörü Richard Cable, romanın hikayenin başına dönerek Hannibal'ın nasıl bir cani olduğunu gözler önüne sereceğini kaydetti. 
     Okuyucunun Doktor Lecter'ı bir cani yapan olayları merak ettiğini dile getiren Cable, ''Dünyanın dört bir yanında 25 dilde yayınlanan romanın milyonlarca okuru Doktor Lecter'ın nasıl kötü olduğunu merak ediyor. Bu hikaye bu merakı giderecek'' dedi. 
     
     YENİ FİLM DE ÇEKİLECEK Mİ 
     Kitabın film haklarına sahip olan ve ''Hannibal'' ve ''Red Dragon'' filmlerine imza atan yapımcı Dino DeLaurentiis de yeni romanı duyunca harekete geçti. 
     Romanda işlenen genç yamyam Lecter'ın yeni filmde de genç bir aktör tarafından canlandırılabileceği ifade edilirken, bu durumun seride Hannibal'ı canlandıran 66 yaşındaki ünlü aktör Anthony Hopkins ile yapımcıların da yollarını ayıracağı kaydedildi. 
     Doktor Lecter'ın ilk macerası ''Red Dragon'', 1981 yılında yayınlanmış, seri 1988'de ''Kuzuların Sessizliği'' ve 1999'da ''Hannibal'' ile sürdürdü. 
     Romandan beyazperdeye uyarlanan ''Kuzuların Sessizliği'', tüm dünyada büyük bir gişe başarısı elde etti, film 1991'de Hopkins'e ''En İyi Erkek Oyuncu'' dalında Oscar ödülü kazandırdı. 
     Bu filmden sonra 2001 yapımı ''Hannibal'' ve 2002 yapımı ''Red Dragon'' da seriden beyazperdeye uyarlandı. 
     Harris'in romanından daha önce de 1986 yılında ''Manhunter'' adlı film sinemaya aktarıldı. 
     Ünlü yazarın romanlarından beyazperdeye aktarılan dört film, toplamda 400 milyon dolarlık müthiş bir gişe hasılatına imza attı. 
     
</TEXT>
</DOC>
