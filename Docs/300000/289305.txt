<DOC>
<DOCNO> 289305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur08.html </URL>
<DATE> 2004/11/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Ben bıçaklarken, Sevda kocasının ölümünü seyretti' 
</HEADLINE>
<TEXT>

     Hasan DUMAN DHA 

BURSA'nın Karacabey İlçesi'nde, evinde öldürülen 39 yaşındaki Rıdvan Canbaz'ın katil zanlısı İbrahim İbrahimoğlu 4 gün sonra polise teslim oldu. Dün tutuklanan İbrahimoğlu verdiği ifadede, "Ben Rıdvan'ı öldürürken, sevgilim olan karısı Sevda cinayeti seyretti'' dedi. İbrahim İbrahimoğlu'nun Yeni TCK'ya göre lehlerinde düzenleme olan hükümlülere uygulanan infazın durdurulmasından yararlanarak tahliye edildiği ortaya çıktı. 
     Karacabey'in Emirsultan Mahallesi Tat Yapı Kooperatifi A-1 Blok'ta 10 Kasım 2004 tarihinde meydana gelen olayda Akcan Ekmek Fırını'nın ortaklarından 2 çocuk babası Rıdvan Canbaz, evindeki yatak odasında 35 yerinden bıçaklanarak öldürüldü. 
     Olay, Rıdvan Canbaz'ın 11 yaşındaki oğlu Cemre'nin, sabah kalktığında annesi Sevda Canbaz'ı oturma odasında elleri, ayakları ve ağzı bağlı olarak bulmasıyla ortaya çıktı. Oğlunun ellerini çözdüğü annesi Sevda Canbaz verdiği ifadede, kocasının, evlerine gelen tanımadığı iki kişi tarafından öldürüldüğünü, saldırganların kendisinin elleri, ayakları ve ağzını bantla kapatarak kaçtığını söyledi. 
     Polis, Sevda Canbaz'ın verdiği ifadeyi çelişkili bularak çarpraz sorguya aldı. Polislerin sorularından bunalıp doğruyu anlatmak zorunda kalan Sevda Canbaz, "Sevgilim cezaevindeydi. TCK'daki değişikler sayesinde bir süre önce tahliye oldu. Kocam, ilişkimizi biliyordu. Sevgilim İbrahim ibrahimoğlu ile görüşmem yüzünden tartıştık. Olay günü Rıdvan'ın sesi duyulmasın diye, çocukları odasına kapatıp bilgisayardaki müziğin sesini açtım. Kapıya gelen komşuları da kandırıp gönderdim'' dedi. 
     Sevda Canbaz, tutuklanarak cezaevine konurken, her yerde aranmaya başlanan katil zanlısı İbrahim İbrahimoğlu, önceki gün polise teslim olarak suçunu itiraf etti. Sevda Canbaz'la yıllardır ilişkisinin olduğunu belirten İbrahim İbrahimoğlu, "Olay günü Rıdvan bana telefon açıp, küfür etti. Eve gidip, hesap sordum. Sevda gelişmeleri izledi. Sonra tartıştık. Ben bıçakla kendisini öldürdüm. Sevgilim Sevda ise, kocasının ölümünü kenara çekilip seyretti. Kapı çalınınca, komşuları yanlış yöne yönlendirdi. İş bitince, oturup, olaya hırsızlık için cinayet işlendi süsü verdik. Ben, Sevda'nın elini, ayağını bağlayıp, ağzını bantladım. Sonra evden ayrıldım'' dedi. 
     Gelişmeleri gazetelerden izlediğini belirten İbrahim İbrahimoğlu, "Cinayetten sonra, Bursa ve İstanbul'da kaldım. Sonra, bu işin sonunun olmadığına karar verip, teslim oldum. Pişmanım'' dedi. Adliyeye sevk edilen ibrahim İbrahimoğlu, çıkarıldığı mahkemece tutuklanarak Bursa E Tipi Cezaevi'ne kondu. 
     2001 yılında silah zoruyla otomobil gasp etmek suçundan 19 yıl hapis cezasına çarptırılarak cezaevine konan İbrahim İbrahimoğlu'nun Yeni TCK'na göre lehlerinde düzenleme olan hükümlülere uygulanan infazın durdurulmasından yararlanarak 15 gün önce tahliye edildiği anlaşıldı. Öldürülen Rıdvan Canbaz'ın çocukları ise anneannesine teslim edildi. 

     
</TEXT>
</DOC>
