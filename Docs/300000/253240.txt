<DOC>
<DOCNO> 253240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun13.html </URL>
<DATE> 2004/07/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
KKTC'de hükümet krizi... Talat İstifa çok riskli, erken seçim zorunlu 
</HEADLINE>
<TEXT>

     KKTC Başbakanı Mehmet Ali Talat, ''Uluslararası temasların yoğunlaştığı ve uzun soluklu bir mücadelenin sürdüğü dönemde hükümetin istifasını son derece riskli bulduğunu'' belirterek, hükümete istifa çağrısı yapanların iç politika değil, dış politika açısından düşünmesini istedi. 
     Başbakan Talat, hükümetin istifasını istemenin sorumsuz bir davranış olduğunu söyledi. 
     Talat, Londra'dan dönüşünde Ercan Havaalanı'nda, bir gazetecinin, üçlü koalisyon hükümeti kurma çalışmalarının başarısızlıkla sonuçlanmasının ardından Cumhuriyetçi Türk Partisi'nin CTP dün meclise erken seçim önergesi vermesiyle ilgili sorusu üzerine, hükümet konusunu değerlendirdi. 
     ''Uluslararası temaslar ve uzun soluklu bir mücadele sürerken, içte karmaşa yaşandığını'' ifade eden Talat, ''Bazı çevreler verilen mücadelenin farkında değil ki istifa çağrısı yapabiliyorlar. Halbuki istifa etmek bu çabaları sonlandırmak demektir. İstifa etmiş bir hükümetin başkanı olarak İngiltere Dışişleri Bakanı ile görüşmem söz konusu bile değildir'' dedi. 
     Başbakan Talat, hükümetinin istifası halinde Fransa ve Almanya'ya yapılması planlanan ziyaretlerin de yapılamayacağını belirterek, şöyle konuştu 
     ''Bu dönemde böyle bir sorunu yaşamanın gereği yoktur. Doğru olanı ya bir hükümet kurmaktır, ki o çabayı ortaya koyduk, başaramadık, ya da erken seçime gitmektir. Hükümetin istifa etmesinin bir anlamı yoktur. CTP, DP ve BDH çalıştı ve bir hükümet kuramadı. Başka bir alternatif mi var İstifa çağrısı yapanlar Ulusal Birlik Partisi'nin UBP hükümet kurmasını mı hedefliyorlar Başka bir alternatif yok çünkü. Bizim istifamızla eğer bir hükümet kurulacaksa bu UBP hükümetidir, CTP'nin içinde olacağı bir hükümet olmaz. CTP'nin içinde olacağı bir başka formülasyon düşünülüyorsa bunun için de hükümetin istifasını gerektirmez.'' 
     
     İSTİFA RİSKLİ 
     ''Hükümetin istifası son derece risklidir'' diyen Talat, konunun iç politika açısından değil, dış politika açısından düşünülmesini istedi. 
     ''İçte istikrar gerektiğini, bunu sağlayamadıklarını, bunun kabahatini kimseye yükleyemeyeceğini, CTP dışındaki partileri bundan sorumlu tutamayacağını'' ifade eden Talat, ''Ama hükümetin istifasını istemek bana göre oldukça sorumsuz, sadece iç politikayı düşünen bir yaklaşımdır ve bunu kesinlikle doğru bulmuyorum. Doğru olan rahat şekilde yine partilerin demokratik şekilde yarışacağı bir erken seçimdir'' diye konuştu. 
     Talat, istifa etmiş bir hükümetin değil, seçime giden bir hükümetin başkanı olarak uluslararası temasları sürdürmesinin mümkün olduğunu ve bunu daha doğru bulduğunu söyledi. 
     Bu nedenle CTP grubu olarak erken seçim önergesi verdiklerini belirten Talat, ''Umuyoruz ki değerlendirilir ve erken seçim kararı alınır. Erken seçim bizi birçok sorundan tutup çıkaracak bir çalışma olacaktır eminim. Kıbrıs Türk halkının iradesi neyse herkesin boynu kıldan ince olacaktır. O yüzden erken seçim çekinilecek, korkulacak bir şey değil, günümüz şartlarında galiba bir zorunluluktur'' dedi. 
     DP Çıkış yolu erken seçim... 
     KKTC'de koalisyon hükümetinin küçük ortağı Demokrat Parti'nin DP Merkez Yönetim Kurulu, ''bugünkü şartlarda herhangi bir hükümet formülünün uzun vadeli çalışır olamayacağını, bu nedenle erken seçimin çıkış yolu olduğunu'' bildirdi. 
     DP Genel Merkezi'nden yapılan yazılı açıklamada, DP Merkez Yönetim Kurulu'nun Genel Başkan Serdar Denktaş başkanlığında toplanarak, üç milletvekilinin istifasıyla hükümette ortaya çıkan aritmetik sorun nedeniyle gelinen durumun değerlendirildiği kaydedildi. 
     Açıklamada, ''DP Merkez Yönetim Kurulu, mevcut parlamento yapısını dikkate alarak olası hükümet formüllerini de masaya yatırmış, içinde bulunulan koşullarda olacak herhangi bir hükümet formülünün uzun vadeli olamayacağını değerlendirmiş ve erken seçimin bir çıkış yolu olduğu kararına varmıştır'' denildi. 
     DP açıklamasında, alınan tavsiye kararının 12 Temmuz Pazartesi günü yapılacak parti meclisi toplantısında sonuçlandırılacağı, DP'nin erken seçim ve seçimin tarihiyle ilgili nihai tutumunu belirleyeceği ifade edildi. Açıklamada, tüm siyasi partilerin seçim tarihi konusunda mümkünse uzlaşmayla karar almasının en doğru yol olacağı kanaati dile getirildi. 
     Koalisyon hükümetinin büyük ortağı Cumhuriyetçi Türk Partisi CTP , 26 Eylül'de erken seçim yapılması için dün Cumhuriyet Meclisi Başkanlığı'na öneri sunmuştu. 
     
</TEXT>
</DOC>
