<DOC>
<DOCNO> 290699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur11.html </URL>
<DATE> 2004/11/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Asayiş ve kaçakçılık olayları arttı... 
</HEADLINE>
<TEXT>

     Emniyet Genel Müdürlüğü verileri, bu yıl geçen yıla göre asayiş ve kaçakçılık olayları ile trafik kazalarında artış yaşandığını, terör olaylarının ise azaldığını ortaya koydu. Bu yıl asayiş olaylarında 5 bin 602 kişi, trafik kazalarında ise 2 bin 277 kişi yaşamını yitirdi. 
     Emniyet Genel Müdürlüğü Araştırma Komuta Kontrol Merkezi Daire Başkanı Nurten Haliloğlu'nun geçen yılın Ocak-Eylül dönemi ile bu yılın aynı dönemini kıyaslayarak yaptığı değerlendirmeye göre, asayiş olayları geçen yıla göre yüzde 7.49 arttı. 
     Verilere göre, 2003 yılında Ocak ayı başından Eylül sonuna kadar geçen 9 aylık dönemde 244 bin 270 asayiş olayı meydana geldi. Bu olayların 109 bin 759'u şahsa karşı, 134 bin 511'i mala karşı işlenen suçlardan oluştu. Bu olaylarla ilgili 240 bin 240 kişi hakkında yasal işlem yapılırken, 15 bin 815 kişi firari kaldı. Asayiş olaylarında 2003 yılında Ocak-Eylül döneminde 5 bin 721 kişi ölürken 63 bin 60 kişi de yaralandı. 
     2004 yılının aynı döneminde 262 bin 589 asayiş olayı gerçekleşti. Bu olayların 120 bin 69'u şahsa karşı, 142 bin 520'si de mala karşı işlendi. Asayiş olayları ile ilgili 2 bin 506 kişi hakkında işlem yapılırken, 19 bin 222 kişi yakalanamadı. Asayiş olaylarında 5 bin 602 kişi yaşamını yitirirken, 70 bin 872 kişi de yaralandı. 
     
     TERÖR OLAYLARI AZALDI... 
     Terör olaylarında ise geçen yıla göre azalma oldu. Geçen yıl Eylül ayının sonuna kadar geçen 9 aylık sürede bin 625 terör olayı oldu. Bu olaylarla ilgili 2 bin 606 kişi hakkında işlem yapıldı. Terör olaylarında 15 kişi öldü, 133 kişi yaralandı. 
     Bu yıl ise 9 aylık dönemde, terör olaylarında yüzde 16.92'lik azalma gerçekleşti. Yurt genelinde bin 350 terör olayı meydana gelirken, olaylarla ilgili 2 bin 196 kişi hakkında işlem yapıldı. Terör olaylarında bu yıl 27 kişi öldü, 144 kişi yaralandı. 
     
     KAÇAKÇILIK OLAYLARI... 
     Emniyet Genel Müdürlüğü'nün verilerine göre, geçen yıla göre kaçakçılık olaylarında yüzde 28.42'lik artış oldu. Geçen yıl 9 aylık sürede 11 bin 215 kaçakçılık olayı meydana geldi. Bu olaylarla ilgili 20 bin 797 kişi hakkında işlem yapılırken, 2 bin 145 kişi yakalanamadı. Kaçakçılık olaylarında 19 kişi öldü, 7 kişi yaralandı. 
     Bu yıl ise aynı dönemde 14 bin 403 kaçakçılık olayı meydana geldi. Bu olaylarla ilgili 26 bin 65 kişi hakkında işlem yapılırken, 2 bin 483 kişi ise firari olarak aranıyor. Bu yılki kaçakçılık olaylarında 17 kişi öldü, 12 kişi yaralandı. 
     
     TRAFİK KAZALARI... 
     Türkiye'de bu yıl trafik kazaları, geçen yıla göre yüzde 17.33 arttı. 
     Geçen yıl Ocak-Eylül döneminde 300 bin 759 trafik kazası meydana geldi. Bu kazalarda bin 981 kişi yaşamını yitirirken, 70 bin 638 kişi yaralandı. 
     Bu yıl ise aynı dönemde 352 bin 895 trafik kazası meydana geldi. Bu kazalarda 2 bin 277 kişi öldü, 81 bin 978 kişi de yaralandı. 
     
</TEXT>
</DOC>
