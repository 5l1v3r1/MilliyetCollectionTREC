<DOC>
<DOCNO> 293183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur35.html </URL>
<DATE> 2004/11/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
78 yaşında görünüyor, emekli olamıyor... 
</HEADLINE>
<TEXT>

     Uşak Devlet Su İşleri DSİ 23. Şube Müdürlüğü'nde güvenlik görevlisi olarak çalışan 49 yaşındaki Nazım Ustaoğlu, Sosyal Sigortalar Kurumu'nun SSK ''hatalı kayıt''yapması nedeniyle Sağlık Karnesi'nde ''78 yaşında'' göründüğünü, sigorta sicilindeyse ''bir başkasının ismi çıktığı'' için emekli olamadığını ileri sürdü. 
     Ustaoğlu, AA muhabirine yaptığı açıklamada, 1977 yılında Trabzon'da bir inşaat firmasında ''61010-11014991'' sicil numarasıyla SSK'lı olarak çalışmaya başladığını, bir ay çalıştığı işyerinden sigorta kartı aldığını belirtti. 
     1983 yılında da DSİ Trabzon Bölge Müdürlüğü'ne güvenlik görevlisi olarak girdiğini bildiren Ustaoğlu, şunları söyledi 
     ''2 yıl önce Uşak'ta çalışmaya başladım. 5 ay önce eşim rahatsızlandı ve hastaneye gittik. Sağlık karnesini doktora verdiğimde bana ''yaşınız kaç' diye sordu. Ben de '49' dedim, şaşırdı. Neden şaşırdığını sorduğumdaysa Sağlık Karnesi'ne göre yaşımın 78 olduğunu, genç gösterdiğimi söyledi. Bu hatayı ilk o zaman fark ettim.'' SSK'lı olarak 22 yıl çalışıp 5 bin günü doldurduğunu, SSK'dan emekliliğini istediği sırada ''şaşkına döndüğünü'' anlatan Ustaoğlu sözlerini şöyle sürdürdü 
     ''Hizmet dökümümde, işe giriş tarihim olan 1977 yılında karşıma hiç tanımadığım Remzi Bagator isimli kişinin sicili çıktı. Benim hizmet dökümümde bu kişinin ne işi var diyerek SSK Trabzon Bölge Müdürlüğü'nü aradım. 1977'de ilk girişim olmasına rağmen 'benim sicil numaramın başkasına da verildiğini, o dönemde sicil numaralarının iki-üç kişiye birden verilmiş olabileceği' söylenerek, dava açmam önerildi. SSK'nın yaptığı hatayı ben mi düzelteceğim Hatalarını kendileri düzeltsin. Ben emekliliği çoktan hak ettim. 1977 yılında yapılan hatayla Sağlık Karnesi'nde doğum tarihim olan 1926 yılını düzeltilmesini istiyorum.'' Ustaoğlu, yasalar çerçevesinde hakkını arayacağını sözlerine ekledi. 
     
</TEXT>
</DOC>
