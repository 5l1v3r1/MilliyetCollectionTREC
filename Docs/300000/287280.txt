<DOC>
<DOCNO> 287280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/ekonomi/eko03.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ötelenen zam riski artırdı' 
</HEADLINE>
<TEXT>


EKONOMİ SERVİSİ 

Merkez Bankası MB , akaryakıt ve doğalgaz fiyat artışlarının ileriye ötelenerek ve yıl sonuna yakın yapılmasının 2005 enflasyonu için riskleri artırdığını belirtti. 
MB, dün açıkladığı 'Enflasyon Görünümü' raporunda, enflasyonda geleceğe yönelik bazı risklere dikkat çekti. İthal hammadde fiyatlarındaki yükselişin enerji fiyatlarında ayarlamaları kaçınılmaz hale getirdiğini ve bu ayarlamaların bir kısmının ekimde yapıldığını hatırlatan MB, enerjide zamların dolaylı etkileri de düşünülerek yapılmasının faydalı olacağını kaydetti. 
MB, akaryakıt fiyatlarında bekletilmeden yapılan zamlarla, koşullar oluşmasına karşın ileriye ötelenen zamların enflasyon bekleyişlerine etkisinin farklı olduğunu, yapılan zamların çok kısa sürede ve yılın bitimine çok az kala yansıtılmasının 2005 enflasyonu açısından riskleri artırdığı uyarısında bulundu. 
"Zamlar bekletilmeseydi fiyat artışlarının dolaylı etkileri 2005'e sarkmayacaktı" diyen MB, bu yolla 2005 enflasyon hedefine erişilebilirlik için önemli bir riskin bertaraf edileceğini ve ÖTV gelirinden feragat edilmek zorunda kalınmayacağını belirtti. 


</TEXT>
</DOC>
