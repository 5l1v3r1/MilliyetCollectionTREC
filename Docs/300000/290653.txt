<DOC>
<DOCNO> 290653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy03.html </URL>
<DATE> 2004/11/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP Ankara İl Başkanlığı'ndan Sarıgül'e üstü kapalı kınama... 
</HEADLINE>
<TEXT>

     CHP Ankara İl Başkanlığı, ''çarpık tavır içinde olanları'' kınadığını belirterek, demokratik bir ortamda parti içi iktidar arayışının meşru zemininin Kurultay olduğunu kaydetti. 
     CHP Ankara İl Başkanlığı'ndan yapılan yazılı açıklamada, Başkan Suha Okay başkanlığında Ankara il yönetimi, 24 ilçe başkanı ve Ankara İl Kadın ve Gençlik Kolları başkanlarıyla dün yapılan toplantıda alınan kararlara yer verildi. 
     Açıklamada, ''dini devlet yönetimine egemen kılma anlayışını iktidar olanaklarını kullanarak yaşama geçirmeye çalışan AKP'nin ekonomiden dış politikaya her alandaki uygulamalarıyla yıprandığı'' bir dönemden geçildiği ifade edilerek, ''böyle bir süreçte her türlü engele rağmen ana muhalefet partisi görevini en etkin şekilde yerine getiren CHP'nin kimi çevrelerce yıpratılmasına yönelik girişimlerin arttığı'' belirtildi. 
     Açıklamada, şunlar kaydedildi 
     'Kişisel hesaplarını ve parti içi iktidarı ele geçirme ihtirasını, ilkesi olmayan bir anlayışla ve partimize zarar veren söylemlerle gündeme taşıyanlar, bundan yarar umanlar, örgütlere rağmen taşıma güçlerle açık hava toplantısı düzenleyenler, partimizin meşru organlarını yok sayarak CHP'yi iktidara taşıyacaklarını iddia edenler, bilmeliler ki sonuçta CHP'yi yıpratmaktadırlar. 
     CHP'yi yıpratma girişimlerini yalnızca parti içi muhalefet olarak değerlendirmek mümkün değildir. Böylesi siyasal ilkelerle bağdaşmayacak bir anlayışla parti içi iktidar hevesinin ifade edilmesi, Cumhuriyet'i kuran, Cumhuriyet'le yaşıt CHP'nin deneyimi ve siyasi kimliğine uygun düşmemektedir. Bu çarpık tavır içinde olanları CHP Ankara İl örgütü olarak kınıyoruz. Demokratik bir ortamda parti içi iktidar arayışının meşru zemininin kurultay olduğunu bir kez daha anımsatıyoruz.'' 
     
</TEXT>
</DOC>
