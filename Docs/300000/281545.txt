<DOC>
<DOCNO> 281545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy01.html </URL>
<DATE> 2004/10/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Avrupalı Yeşiller, Türkiye'ye destek için İstanbul'da 
</HEADLINE>
<TEXT>

     Avrupa Parlamentosu Yeşiller grubunun bugün İstanbul'da başlayacak genel kurul toplantısında ''Türkiye ile müzakereler başlasın'' mesajı verilecek. 
     Türkiye ile müzakerelerin başlatılması ve üyelik konusunda en net desteği veren Yeşiller grubu, bugünden itibaren üç gün boyunca İstanbul'da Türkiye'nin olası üyeliğini tartışacak ve sivil toplum örgütleriyle biraraya gelecek. 
     Konferansın açış konuşmasını TBMM Başkanı Bülent Arınç, Daniel Cohn Bendit'le birlikte yapacak. 
     İlerleme Raporu'nun tartışıldığı Avrupa Komisyonunu'nda 'boğaz mucizesi' benzetmesiyle Türkiye'yi öven 'Kızıl Danny' lakaplı Bendit, İstanbul'a çıkarma yapıyor. Bendit'in eşbaşkanı olduğu Avrupa Parlamentosu'nda 42 sandalyeye sahip olan Yeşiller grubu, üç gün boyunca İstanbul'da Türkiye'yi tartışacak. 
     
     Toplantıya kimler katılıyor 
     Alman Dışişleri Bakanı Fischer, Dışişleri Bakanı Abdullah Gül, AB Komisyonu'nun 1 kasımdan itibaren genişlemeden sorumlu üyesi Olli Rehn, Yeşiller grubu eşbaşkanı Monica Frassoni, milletvekilleri Cem Özdemir, Joost Lagendijk, Orhan Pamuk, Kemal Derviş, Cüneyd Zapsu gibi isimler Türkiye'nin olası üyeliğini masaya yatıracak. 
     
     İslam ve Türkiye'nin üyeliği ele alınacak 
     İlk gün toplantılarında İslam ve Türkiye'nin üyeliği ele alınacak. Bu toplantıda, Alevi cemaati temsilcisi Esat Korkmaz da görüşlerini belirtecek. 
     Eski DEP milletvekili Leyla Zana'nın katılımıyla da Türkiye'de sivil özgürlükler ve kadın hakları incelenecek. 
     
     En önemli toplantı yarın 
     En önemli toplantı ise çarşamba öğleden sonra gerçekleşecek. Komisyon üyesi Olli Rehn, Türk ve Alman dışişleri bakanları aynı panelde buluşacak. 
     Yeşiller, konferansın ardından Brüksel'de İstanbul Deklarasyonu yayınlanacak. 
     Deklerasyonda, Yeşiller grubunun Türkiye'yle müzakerelerin başlaması konusunda desteklerini tekrarlaması bekleniyor. 
     
</TEXT>
</DOC>
