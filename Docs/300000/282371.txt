<DOC>
<DOCNO> 282371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/spor/spo04.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan sitem etti 
</HEADLINE>
<TEXT>


Bordo-Mavillier'in teknik patronu, camianın beklediği olgunlukta olmadığını ima ederek, "Hangi şartlarda neler yapıldığı göz ardı ediliyor" diye konuştu 


'Taktir lazım' 
ZİYA Doğan, eldeki imkanlara bakıldığında Trabzonspor'un başarılı olduğunu, ancak bunun görülmediğini söyledi. Tecrübeli hoca, "Çıkıyoruz, hedefleri büyük koyuyoruz. Belirli bir yere kadar geliyoruz. Bu sefer yetersiz görüyorlar. Hangi şartlarla neler yapıldığı göz ardı ediliyor. Türkiye'de eşit şartlarda olmamasına rağmen bu duruma geliyorsak, insanların taktir etmesi lazım" dedi. 

'Hayalci olmayın' 
CAMİANIN soğukkanlı olması gerektiğine işaret eden Trabzonpor Teknik Direktörü, "Buradaki kamuoyu, halk, en küçük şeyden çabuk etkileniyor. Bunlar zayıf yönler" diye konuştu. Ziya Doğan, "Beraberliği kabul edemiyorlar. Biraz gerçekçi olmak lazım. Hayalperest olmamak lazım. İstanbul takımlarının şartlarına bakıp, kıyaslarsan Trabzonspor çok önemli işler başardı" ifadelerini kullandı. 

'Şov yapmıyorum' 
SAHA kenarında zaman zaman agresifleşen Doğan, şova dönük eylemlerden kaçındığına dikkat çekti. Doğan, "Aslında hayalim, oturup hiç sesimi çıkarmamak. Ancak bu, on yıl çalıştığın, istediğin her şeyi ezberlettiğin oyuncularla olur. Uyarısız olmuyor. Ama ben asla kendimden geçmiyorum. Maça konsantre oluyorum. Şova yönelik hareketler aklımın ucundan geçmiyor" değerlendirmesini yaptı. 

250 milyarlık doping 

GALATASARAY ile cumartesi günü kritik bir maça çıkacak olan Trabzonspor'da yönetim kesenin ağzını açtı. Beşiktaş galibiyetinin toplam 250 milyar liralık primlerinin bugün futbolculara dağıtılacağı açıklandı. Mali Sayman Yüksel Şimşek, bu paranın ödenmesiyle birlikte prim borçlarının kalmayacağını söyledi. 
BORDO - Mavili takım, bugünden itibaren kampa girerken, çalışmalar basın ve taraftara kapatıldı. Ziya Doğan'ın özellikle oruç tutan futbolculardan dolayı kampı erken başlattığı ve fiziksel olarak takımı hazır tutmayı düşündüğü bildirildi. Savunmanın solunda sakat Celalettin'in yerine Volkan forma giyecek. 

Biletleri atmayın 

YÖNETİM, Galatasaray maçının biletiyle Diyarbakırspor karşılaşmasının da izlenebileceğini açıkladı. Basın Sözcüsü İbrahim Şahin, "Sahamızda üst üste iki maç oynayacağız. Bu durumun taraftarlarımıza ekonomik bir yük getirebileceği düşüncesiyle, iki maç için tek bilet uygulamasını getirdik" dedi. 


</TEXT>
</DOC>
