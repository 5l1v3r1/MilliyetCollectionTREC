<DOC>
<DOCNO> 284343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun29.html </URL>
<DATE> 2004/10/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Arafat, tedavi için Paris'te 
</HEADLINE>
<TEXT>

     Tedavi görmek üzere Fransa'nın başkenti Paris'e giden Filistin lideri Yaser Arafat'ı taşıyan askeri uçak, Paris yakınlarındaki Villa Kuble Askeri Havaalanı'na indi. 
     Filistin lideri, bu sabah Ramallah'tan askeri bir helikopterle Ürdün'e, buradan da Fransa Cumhurbaşkanlığı'na ait tıbbi donanımlı özel bir jetle Fransa'ya getirildi. 
     Görgü tanıkları, tekerlekli sandalyeyle uçağa bindirilen Arafat'ın, uçakta bir sedyeye yatırıldığını söylediler. 
     Üç yıldır Ramallah'taki karargahında İsrail ablukasında yaşayan 75 yaşındaki Arafat'ın, uçağa binmeden önce yanındaki yardımcılarına, ''Allah'ın izniyle geri döneceğim'' dediği belirtildi. 
     Arafat’ın üç yıldır Fransa’da yaşayan karısı Süha Arafat da, eşinin rahatsızlığı nedeniyle yıllar sonra ilk kez eşinin yanındaydı. Süha Arafat, yolculuk öncesi geceyi eşinin yanında geçirdi. 
     
     Arafat'ın yetkileri geçici olarak Kurey ve Abbas'ta 

     Tedavi görmek için Fransa'ya giden Filistin Devlet Başkanı Yaser Arafat'ın yetkilerinin, geçici olarak Başbakan Ahmed Kurey ve eski başbakan Mahmud Abbas'a geçtiği açıklandı. 
     Filistinli yetkililer, Arafat iyileşinceye ya da ölünceye kadar, Batı Şeria ve Gazze'deki idare organı Filistin Yönetimi'nin günlük işlerini Kurey'in yürüteceğini belirtti. 
     Eski Başbakan Abbas'ın da halihazırda iki numaralı adamı olduğu Filistin Kurtuluş Örgütü'nü FKÖ idare edeceği kaydedildi. 
     
     Düne göre daha iyi 

     Bu sabah askeri bir helikopterle Ürdün'e getirilen Arafat'ın, düne göre daha iyi göründüğü bildirildi. 
     Bu arada, doktorları 75 yaşındaki Filistin liderinin durumuyla ilgili ilk resmi açıklamayı da yaptı. Filistin liderine yapılan testler sonucu, Arafat'ın kanındaki trombosit sayısının normalden düşük olduğu görüldü. 
     Adının açıklanmasını istemeyen Filistinli bir yetkili ise, Arafat'ın kan kanseri olduğundan şüphe edildiğini belirtti. 
     Ancak Arafat'ın özel doktoru Eşref Kürdi, henüz kesin teşhis koymak için erken olduğunu, ek tetkikler gerektiğini açıkladı. 
     Arafat'ın sağlık durumunun iyi ve moralinin yerinde olduğunu belirten Kürdi, şu an için hayati tehlikesi bulunmadığına da sözlerine ekledi. 
     
     AB'den İsrail'den Arafat için garanti isteği 

     Tedavi için Paris'e giden Filistin lideri Yaser Arafat'ın tedavisinin ardından Filistin topraklarına geri dönüşünün garanti edilmesi için AB, İsrail nezdinde girişimde bulundu. 
     El Hayat gazetesinin haberinde, AB Ortak Dış Politika ve Güvenlik Yüksek Temsilcisi Javier Solana'nın, bu konuda İsrailli yetkililerle yaptığı görüşmelerin içeriği hakkında Brüksel'deki Filistin delegesi Şevki El Armali'ye bilgi verdiği belirtildi. 
     Gazetenin Filistinli kaynaklara dayandırdığı haberinde de Kudüs'teki ABD Başkonsolosu'nun ''ABD yönetiminin, Arafat'ın Filistin topraklarına geri dönüşünü yasaklamayacağına dair İsrail'den garanti aldığını'' Kurey ile Filistin yönetiminin başgörüşmecisi Saib Erakat'a aktardığı kaydedildi. 
     
</TEXT>
</DOC>
