<DOC>
<DOCNO> 250485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun29.html </URL>
<DATE> 2004/06/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Amerikan televizyonları patlamaları ilk haber olarak veriyor 
</HEADLINE>
<TEXT>

     Burak Coşkun 

Amerikan televizyonları, İstanbul ve Ankara'da meydana gelen patlamaları bültenlerinde ilk haber olarak veriyorlar. 
     Uluslararası haber ajansları, Ankara ve İstanbul'da düzenlenen bombalı saldırıları, acil koduyla geçtiler. CNN ve BBC televizyonları, Ankara'daki patlamayı "Bush'un kalacağı otel yakınlarında patlama" başlığıyla duyurdu. 
     AFP, Associated Press ve Reuters, saldırıların geçtiğimiz yıl kasım ayında İstanbul'da düzenlenen bombalı saldırıların ardından yaşanan terör endişesini yeniden alevlendirdiğini belirttiler. 
     Reuters ajansı, Chicago mahreçli haberinde, Irak'ta düzenlenen bombalı saldırılar ve Ankara'daki patlamanın ardından, doların İsviçre Frangı ve Japon Yeni karşısında hızla değer kaybetmeye başladığına dikkati çekti. New York Borsası'nda, dolar 107.35 Yen'den 107.13 Yen'e gerilerken, 1.2459 İsviçre Frangı'ndan da 1.2425 değerine düştü. 
     Haberde, benzer durumlarda yatırımcıların dolardan daha güvenli görülen İsviçre Frangı'na yönelidiği belirtildi. Haberde ayrıca, 11 Eylül saldırıları sonrasında Amerikan dolarının büyük değer kaybettiği hatırlatılırken, analistlerin benzer küresel endişeler yaşanabileceği konusunda uyarıda bulunduğu hatırlatıldı. 
     CNN televizyonu, geçtiğimiz ay Türkiye'ye resmi ziyarette bulunana İngiltere Başbakanı Tony Blair'ın ziyareti öncesinde de İstanbul'da benzer patlamaların olduğuna dikkati çekti. 
     Haber ajansları saldırıların sorumlusu olarak İslami militanlar, Kürt ayrılıkçılar ve sol görüşlü gruplardan şüphelenildiğini kaydetti. web siteleri de bombalı saldırılarla ilgili gelişmelere ayrıntılı yer veriyorlar. 
     
</TEXT>
</DOC>
