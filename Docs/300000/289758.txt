<DOC>
<DOCNO> 289758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun06.html </URL>
<DATE> 2004/11/18/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
İsrail tankı, Mısırlı askerleri vurdu 
</HEADLINE>
<TEXT>

     İsrail tankının ateşine hedef olan 3 Mısırlı askerin öldüğü açıklandı. 
     İsrail basınında yer alan haberlerde, Mısır-Gazze sınırında, Filistinli militan sanılarak yanlışlıkla ateş açılan Mısırlı askerlerin öldüğü bildirildi. 
     İsrailli ordu yetkilileri henüz resmi bir açıklama yapmazken, Haaretz gazetesinin internet sitesindeki haberde, İsrail Savunma Bakan Yardımcısı Zeev Boim'in, olaydan üzüntü duyulduğunu belirten açıklamasına yer verildi. 
     İsrail güvenlik kuvvetlerinden bir kaynak, Mısırlılara, silah kaçıran Filistinli sanılarak ateş açıldığını belirtti. 
     İsrail radyosunun haberinde ise Mısırlı askerlerin, sınırdaki silah kaçakçılığını engellemekle görevli askeri birime dahil oldukları kaydedildi. 
     İsrail ile Mısır, 1979'da barış anlaşması imzalamış olmasına rağmen, iki ülke arasındaki ilişkiler zaman zaman tam güvenilirlik çizgisinden uzaklaştı. 
     
     ŞARON MÜBAREK'TEN ÖZÜR DİLEDİ 

     İsrail Başbakanı Ariel Şaron, Mısır Devlet Başkanı Hüsnü Mübarek'ten, Mısır-Gazze sınırında İsrail tank ateşinde Mısırlı polislerin ölmesinden dolayı özür diledi. 
     Mısır devlet ajansı MENA, Şaron'un Mübarek'i telefonla arayarak özür dilediğini bildirdi. 
     Ajans, İsraillilerin, polislere yanlışlıkla ateş açtıklarını kaydetti. 
     
     MISIR'DAN SERT PROTESTO, İSRAİL'DEN SORUŞTURMA 

     Mısır, İsrail askerlerinin açtığı tank ateşi sonucu 3 polisinin ölmesi nedeniyle, İsrail'i sert bir şekilde protesto etti. 
     Mısır Dışişleri Bakanlığı'ndan yapılan açıklamada, ''Bu sorumsuz olayı şiddetli bir şekilde protesto eden ve kınayan Mısır, İsrailli yetkililerin acilen tam ve kapsamlı bir soruşturma yapmasını talep etmektedir'' denildi. 
     Açıklamada, Bakanlığın Tel Aviv'deki elçiliğinden, ''Mısır'ın bu sorumsuz davranışı protesto ettiğini İsrail Dışişleri Bakanlığı'na bildirmesini ve bir açıklama istemesini'' talep ettiği belirtildi. 
     İsrail ise özür dileyerek, soruşturma açtı. 
     İsrail ordusundan yapılan açıklamada, İsrail askerlerinin bölgeye bomba yerleştirmeye çalışan 3 Filistinli militanı teşhis ettiği, askerlere militanlara ateş açma emri verildiği, ancak yanlışlıkla o sırada bölgede olan Mısırlı polislere ateş açıldığı anlatıldı. 
     Olayla ilgili geniş çaplı soruşturma başlatıldığını duyuran İsrail ordusu, Mısırlı polislerin ölümü için üzüntülerini iletti. 
     Mısır kabine sözcüsü Magdi Radi de ölen polislerin İçişleri Bakanlığı bünyesindeki paramiliter bir birlik olan Merkez Güvenlik Güçleri'nin üyeleri olduklarını açıkladı. 
     Şimdilik olayın bir yanlışlıktan kaynaklanmış gibi göründüğünü belirten Radi, İsrail'den daha fazla bilgi beklediklerini söyledi. 
     Mısır güvenlik kaynakları da sabah 03.00 civarında meydana gelen olayda ölen polislerin Hani Ali Sobhi, Amir Ebu Bekr Amir ve Muhammed Abdülfaettah Ali olduğunu, cesetlerin Refah'taki hastaneye götürüldüğünü söyledi. 
     
</TEXT>
</DOC>
