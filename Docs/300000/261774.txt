<DOC>
<DOCNO> 261774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy01.html </URL>
<DATE> 2004/08/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
AKP'li başkan Artık Nataşa'ya nikah kıymam 
</HEADLINE>
<TEXT>

     Mehmet ÇELİK - ALANYA Antalya DHA 
ANTALYA'nın Alanya İlçesi Demirtaş Beldesi'nde artan yabancı evliliklerine Belediye Başkanı AKP'li Mustafa Karagöz tepki gösterdi. Nikahların eski Doğu Bloğu ülkelerinden gelen hayat kadınlarına oturma izni almak için yapılan formalite nikahlar olduğunu savunan Başkan Karagöz, ''Nataşa'ya nikah kıymam'' dedi. 
     Demirtaş Belediye Başkanı Mustafa Karagöz, belediye olarak yabancılarla yapılan nikah işlemlerine kısıtlama getirdiklerini açıkladı. Bundan önceki dönemde yabancı kadınlarla 30 nikahın kıyıldığını belirlediklerini anlatan Başkan Karagöz, bu nikahların Doğu bloku ülkelerindeki kadınlarla gerçekleştirilen formalite nikahları olduğunu ifade etti. Karagöz, şunları söyledi 
     ''Nikah yapanların tamamını Rus, Ukrayna, Moldavya, Azerbaycan ve Gürcistanlı bayanlar oluşturuyor. Bu kişiler bölgede fuhuş yapmak ve vize sorununu ortadan kaldırmak için nikah masasına oturuyor. Bundan sonra Demirtaş Belediyesi olarak bize müracat eden her yabancının nikahını kıymama kararı aldık. Böyle bir rezilliğe belediyemiz olarak çanak tutmayacağız.'' Aynı titizliği diğer ülke vatandaşları için de göstereceklerini söyleyen Karagöz şöyle konuştu 
     ''Daha önceki dönemlerde belediyemize müracaat eden her çiftin nikahı kıyılmış. Bundan sonra böyle olmayacak. Sınırlama sadece bu belirttiğimiz ülkeler için geçerli değil. Önce çiftin birbirleriyle olan uyumuna bakacağız, ciddiyetlerini anlamaya çalışacağız.'' 
     
</TEXT>
</DOC>
