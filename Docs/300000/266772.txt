<DOC>
<DOCNO> 266772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/akyol.html </URL>
<DATE> 2004/08/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Vatan satılıyor mu 
</HEADLINE>
<TEXT>


YABANCILARA mülkiyet satışı bir yıldır mümkün... Bazı yabancılar Türkiye'nin çeşitli yerlerinde bina ve arazi satın alıyorlar. 
Çeşitli rakamlardan bahsediliyor, "Arsa veya arazi değil, ülke parçaları satılıyor" diye kaygılar belirtiliyor. 
"Suriyeliler Hatay'da çok geniş araziler alıyorlar... İsrailliler GAP arazilerini ele geçiriyorlar" diyerek gizli planlar olduğu söyleniyor. 
Öyle ise çok vahim tabii... 
Tapu Kadastro Genel Müdürlüğü'nün internet sitesinde rakamlar var. Merak edenler www.tapu.com.tr adresine girip bakabilirler. 
Ben girip baktım. 
Ankara'da araştırdım, konu Milli Güvenlik Kurulu'nda "gündem dışı" sohbet kabilinden konuşulmuş bir alarm durumu yok. 

ÖNCE söz konusu sitedeki genel rakamlara bakalım. Son bir yıl içinde, altı bin yabancı Türkiye'de beş bin parça taşınmaz mal satın almış. En çok Almanlar 1376 Alman toplam 2000 dönüm arazi almış çoğu Alanya'da, turistik bölgelerde. 
Bazı yaşlı Almanların, bunaldıkları "sanayi toplumu"dan böyle asude bir bölgede emekliliklerini geçirmek istediklerini, bu yüzden de kilise açılmasına ihtiyaç duyduklarını biliyorduk zaten. 
2300 kadar İngiliz daha az alım yapmış. İngilizlerin satın aldığı iki bin küsur parça taşınmazın toplamı yaklaşık 400 dönüm... 
Diğerleri çok daha az sayıda ve çok daha düşük yüzölçümlü... 
Siyasi ve sosyal bakımdan "stratejik" anlam ifade edecek büyüklükteki "arazi"den ziyade, ikamet ve küçük işletmecilik için yeterli ölçüde taşınmazlar satılmış... 

SURİYE, Hatay ilimizde arazileri kapatıyor Suriye'de o kadar sermaye var mıymış 
Ayrıca, rakamlara da baktım 6 Suriye vatandaşı Türkiye'de 17 parça taşınmaz almış. Bunların üçü Hatay'dan, aldıkları arazi miktarı da on dönüm 
Hatay'da taşınmaz alan yabancılar şöyle 53 Alman, 7 Avusturyalı, bir İngiliz... 
"İsrail GAP'ı kapatıyor " 19 İsrailli Türkiye'de 61 parça taşınmaz mal almış, toplam 30 bin dönüm. Ama Urfa'da, Van'da, Diyarbakır'da taşınmaz satın almış tek İsrailli, tek yabancı gözükmüyor. 
Demek ki, "Ermeniler Van'ı satın alıyor" lafı da doğru değil. 
Ticari bakımdan mümkün de değil 
Ayrıca... Yabancıların taşınmaz mal almasına imkan veren 3 Temmuz 2003 tarihli kanuna göre, yabancıların Türkiye'de taşınmaz almaları şartlara bağlıdır 
Önce, o yabancı ülkeyle "karşılıklılık" anlaşması olacak.Türkiye'nin 'güvenlik bölgesi' ilan ettiği yerden yabancılar taşınmaz mal alamazlar.30 hektarın üzerinde taşınmaz mal almak için Bakanlar Kurulu izni şart 
Resmi rakamlar da ortada... 
Başka "vahim rakamlar" varsa, yetkililer resmen gerçeği açıklamalı, "vahim rakamlar" doğru ise hep birden ayağa kalkalım, yanlış ise paranoyaya gerek yok, çünkü akıllı olmak gereken bir çağdayız. 
1960'lar solculuğunun önyargılı "yabancı sermaye düşmanlığı"nın Türkiye'ye neler kaybettirdiğini iyi düşünmeliyiz. 
Çağımızda milletlerin gelişip güçlenmeleri "dışa açılmaları"na yani dünya ekonomisinden daha fazla pay almanın yollarını bulmalarına bağlıdır. 



</TEXT>
</DOC>
