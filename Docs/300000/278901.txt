<DOC>
<DOCNO> 278901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko11.html </URL>
<DATE> 2004/10/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Güçlü Türkiye'de hamleye ihtiyaç var, aksi halde dengelerimiz bozulacak 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de hamleye ihtiyaç olduğunu vurgularken, ''aksi halde dengelerimiz bozulacak. Terörün tekrar başlamaması bile buna bağlı'' dedi. 
     İncelemelerde bulunmak ve çeşitli açılışlara katılmak üzere Tokat'a gelen Bakan Güçlü, Tokat Valisi Ayhan Nasuhbeyoğlu ile birlikte, Valilik Toplantı Salonu'nda düzenlenen ''Tokat ili tarımsal faaliyetleri'' konulu brifinge katıldı. 
     Burada, Tarım İl Müdürü Yaşar Kavak ve Köy Hizmetleri İl Müdürü Muhlis Yeşilyurt, kentin tarımsal çalışmaları hakkında bilgi verdi. 
     Brifingin ardından konuşan Bakan Güçlü, sınırlı kaynaklarla, öncelikle sorunların çözülmesi konusunu ele almak gerektiğini belirterek, bunun da şehrin yöneticilerinin, siyasetçilerinin, vatandaşlarının, meslek kuruluşlarının mutabakata vararak yapılacağını, başka yolu olmadığını söyledi. Bakan güçlü, şöyle konuştu 
     ''İşte o şehirde yaşayan insanların bu konuda özveride bulunarak, aralarındaki şahsi, politik veya küçük grup çıkarlarını bir tarafa bırakarak, bu şehrin geleceğiyle ilgili hususta öncülük edebililerse, toplumu buna inandırabilirlerse, o zaman ne yapılacağı, nasıl yapılacağı konusuna döneceğim. Bu herşeyden önemli. Adeta şöyle bir aile, bir işletme, bir toplumun bir ülkenin gelişmesinde bu tip bir anlayışın hakim olmasına bağlıdır. Aile içerisindeki sorunları çözelim, çözmesekte azaltalım.'' 
     
     ''HAMLEYE İHTİYAÇ VAR'' 
     Siyasi istikrar, halkın çok büyük ekseriyeti ile oy vermeyenlerin dahi hükümete olan güvenlerinin sürüyor olmasının, bu ülkedeki en önemli alt zemini olduğunu kaydeden Güçlü, şöyle devam etti 
     ''Çalışmalar, gayretler, alınacak kararlar, Türkiye'de geçmiş zamana baktığımızda, hamleye ihtiyaç vardır. Aksi halde dengelerimiz bozulacak. Terörün tekrar başlamaması bile buna bağlı. Türkiye 2004- 2005'ten itibaren hızlı bir kalkınma dönemine girmesin, terör bir tehdit olarak durabilir. Ama ekonomide hamle yapalım. İnsanların geleceklerini terör örgütlerinin davetinde değil, bir iş bulma ümidi arttığı anda çağrılara cevap vermesi hiç kolay değildir. Zaten toplumun geldiği noktada bu yönde çok kararlıdır. HADEP'ten AK Parti'ye geçen belediye başkanları, Ağrı dahil birçok yerde, bunun ifadesidir. Dolayısıyla içinde bulunduğumuz dönemde, hamle dönemine ihtiyacımız var.'' 
     
</TEXT>
</DOC>
