<DOC>
<DOCNO> 266463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/spo07.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençsin, yaparsın 
</HEADLINE>
<TEXT>


Gençlerbirliği, UEFA Kupası 2. ön eleme rövanş maçında Hırvatistan'da Rijeka ile karşılaşacak, 1 - 0'lık avantajını koruyup, tur kovalayacak 


Zafer yolu açık 
GENÇLERBİRLİĞİ, Hırvatistan deplasmanında Avrupa macerasına ya tamam, ya da devam diyecek. Kırmızı - Siyahlılar, ilk maçta Ankara'da 1 - 0 yendiği Rijeka ile bu gece deplasmanda kozlarını paylaşacak. Karşılaşma TSİ 20.30 başlayacak. Her türlü galibiyet ve beraberlik temsilcimize turu getirecek. 1 - 0'lık yenilgi maçı uzatmaya taşıyacak. Tek farklı ama gollü yenilgilerde gülen taraf ekibimiz olacak. İki fark ve üstündeki yenilgiler ise rakibe yarayacak. 

Arıca iddialı 
KIRMIZI - Siyahlılar'ın hocası Erdoğan Arıca, bu tür maçlarda iyi futboldan çok skorun önemli olduğunu söyledi. Arıca, "İlk maça oranla daha farklı bir oyun anlayışı ile mücadele edeceğiz. 90 dakika sonunda gülen taraf biz olacağız" dedi. Bu arada Başkent ekibinin genç Milli oyuncularından Ali Öztürk ile Orhan pasaportları federasyonda kaldığı için kafileden çıkarıldı. Sakatlığı süren Ali Tandoğan'ın durumu ise maç saatinde belli olacak. 


</TEXT>
</DOC>
