<DOC>
<DOCNO> 260729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yazar/akyol.html </URL>
<DATE> 2004/08/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak cehennemi 
</HEADLINE>
<TEXT>


MURAT Yüce'nin Irak'ta barbar teröristler tarafından öldürülmesi Türkiye'yi hem canıyla hem ticaretiyle vurdu. Türkiye'nin güvenliği açısından Irak'ın ne kadar önemli olduğunun bir göstergesidir bu. 
Murat Yüce'yi katleden 'İslamcı' teröristler arasında iki Türk'ün bulunduğu şüphesi de Irak'taki olayların Türkiye'yi nasıl yakından ilgilendirdiğini gösteren başka bir sembolik hadise... 
Irak'ta barut fıçısı gibi duran Kerkük bölgesinde bir iç savaş patlarsa bu Türkiye'yi nasıl etkiler, ne tür 'irtibatlar' oluşur 
İstanbul'daki sinagog saldırılarının tertipçileri Habib Akdaş, Gürcan Baç ve Azad Ekinci'nin El Kaide'nin El Zarkavi kolu ile 'irtibatlı' olduğu kesin. Felluce'ye kaçtıkları biliniyor. Azad Ekinci bir çatışmada ölmüş olabilir. 
Teknik düzeyde yapılan ilk ses analizleri Murat Yüce'nin öldürülmesi sırasında işitilen iki Türkçe sesin bu teröristlere ait olduğu şüphesini güçlendiriyor. 
Türkiye'ye kıvılcımlar atan bir cehennem var Irak'ta 

BAĞDAT ve Felluce camilerindeki vaazlarda bazı din adamlarının "Türkler kardeşlerimiz, Türklere dokunmayın, Türkler Amerikalı askerlere topraklarından geçiş izni vermedi..." şeklinde zaman zaman konuştuklarını öğreniyoruz. 
Türkiye Iraklı bazı din adamlarını davet etmişti. Bu tür ilişkiler sürüyor. 
Aşiretlerle de öyle... Bazı aşiret liderleri Türkiye'ye davet edilmişti. Halen bu ilişkiler devam ediyor. 
Terör örgütleri, El Arabia ve El Cezire gibi Arap televizyonlarına bilgi veriyorlar, mesajlarını ve eylemlerini duyurmak için... Bu da onlar arasında bir 'ilişki' oluşturuyor. Türkiye bu TV'lerden de bilgi alabiliyor. 
İlginç bir örnek... Bir terör örgütü Felluce bölgesinde iki Türk'ü kaçırmış ve Türkiye'de 'halk'ın Irak'taki Amerikan işgalini kınaması halinde bunları serbest bırakacaklarını bir Arap TV'sine bildirmişlerdi. 
Dışişleri Bakanı Abdullah Gül hemen DİSK Başkanı Süleyman Çelebi'yi ve MİSK Başkanı Salim Uslu'yu telefonla arayarak görüşüyor. 1 Mayıs mitinginde Türk rehinelerin serbest bırakılmasını sağlayacak şekilde konuşmalarını rica ediyor. Onlar da bu milli ve insani ödevi seve seve yapıyorlar 
- İşgale karşıyız ama teröre de karşıyız, Türk rehineleri bırakın 
Türk Dışişleri'nin girişimiyle 1 Mayıs mitingindeki bu sözler El Arabia ve El Cezire televizyonlarında yayınlanıyor ve iki Türk rehine serbest bırakılıyor. 

TÜRK Dışişleri'nin ve istihbaratının bu tür ilişkileri elbette önemli ama her zaman sonuç vermiyor tabii... İşte Murat Yüce'nin öldürülmesi rehin alındığı bile bilinmiyor, 'kayıp' sanılıyordu. Ardından infaz kaseti TV'lerde yayınlandı Irak'ta hangi örgütün ne yaptığı ne yapacağı belli değil. Karmakarışık bir terörler yumağı 
Sosyal ve dini gruplarla ilişkiler elbette önemli ama terörist grupların çoğu bunları dinlemiyor. 
Belli ki Irak'ın ekonomik bakımdan düzelmesini engelleyecekler, en azından geciktirecekler 
Vampir gibi kan içtikçe kuduruyorlar. 
Türkiye'nin diplomasi ve istihbarat faaliyetlerini artırması, güvenlik konusunda Irak ve ABD yönetimlerine daha çok baskı uygulaması şart. Bir şart daha var Vatandaşlarımızı kaçıran, öldüren teröristleri yıllarca takip ederek de olsa bularak ya çatışmada gebertmek veya yakalayıp yargılayarak müebbet hapiste gebermelerini sağlamak 



</TEXT>
</DOC>
