<DOC>
<DOCNO> 251407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun34.html </URL>
<DATE> 2004/06/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Talat "Rumlar gündem değiştirmeye çalışıyor" 
</HEADLINE>
<TEXT>

     KKTC Başbakanı Mehmet Ali Talat, Rum yönetiminin 3 maddelik Güven Yaratıcı Önlemler paketi sunduğunu belirterek, bunun tamamen gündem değiştirmeye yönelik olduğunu ve samimi bulmadığını söyledi. 
     Başbakan Talat, Emekli Dernekleri Eşgüdüm Komitesi heyetini kabulü sırasında bir soru üzerine, Rumların önerilerini değerlendirdi. Rumların üç önerisi bulunduğunu ifade eden Talat, bu önerileri şöyle sıraladı 
     ''Lefkoşa'nın surlariçinin askerden arındırılması. Derinya'da birliklerin birbirinden uzaklaşması. Sınır bölgesinde 2 kilometre mesafede ağır tankların, mekanize birliklerin tatbikat yapmaması, hareket halinde olmaması.'' ''Böyle bir gündemimiz mi var Allah aşkına'' diyerek tepkisini ortaya koyan Talat, ''Şu anda böyle bir sorun mu var Bir konfraktasyon mu oldu Bir çatışma mı oldu '' diye konuştu. 
     Meselenin açık olduğunu kaydeden Talat, ''Rum tarafının yaptığı büyük günahın hesabını veremeyeceği, uluslararası platformda bölünmeyi teşvik edişini açıklayamayacağı için, sorunun çözümünü engelleyip Kıbrıslı Türkleri dünyadan izole etmenin anlamını izah edemeyeceği için gündem değiştirmeye çalıştığını'' vurguladı. 
     ''Bu tamamen gündem değişikliğidir'' diyen Talat, ''Güven Yaratıcı Önlem Paketi diye hiç gündemde olmayan ve akla, mantığa sığmayan boş bir çabadır'' dedi. 
     
     11 KAPI 
     Rumların bununla da kalmayıp 11 tane de sınır kapısı açılmasını istediğini hatırlatan Talat, ''Ama Güney Kıbrıs'a bizim taksilerimizin geçmesi yasak, otobüslerimizin geçmesi yasak, ZET kiralık arabalar bile geçemiyor. Ama diyor ki 'daha çok kapı açın da gidip gelelim.' Bu ne biçim bir öneri, hangi akla mantığa sığar'' diye konuştu. 
     Başbakan Talat, hükümet olarak güven yaratıcı önlemlere karşı olmadıklarını, bunların belli safhalarda çok önemli olduğunu, ancak bu safhada meselenin güven yaratıcı önlemden çok, Rumların gündem değiştirme çabası olduğunu söyledi. 
     Rumların, Avrupa Konseyi'nde karar alma toplantısını erteleyerek Kıbrıslı Türklerin söz söylemesinin önüne geçtiğini, Kıbrıslı Türklerin dünyayla temaslarını engellemeye çalıştığını ve kendisinin İngiltere ziyaretini bile hazmedemediğini ifade eden Talat, Rumların uluslararası alanda Kıbrıslı Türklere hayat hakkı tanımak istemediğini kaydetti. 
     Başbakan Talat, ''Onlar önce bunların hesabını vermeli. Güven yaratıcı önlem ancak bu tür girişimlerden vazgeçmekle olur. Samimi bulmuyorum. Ama değerlendireceğiz'' dedi. 
     
     SERBEST TİCARETİ DAVA 
     Rum basınından öğrendiklerine göre, Rumların serbest ticaretle ilgili yapılacak düzenlemeleri Avrupa Adalet Divanı'na götürmeye hazırlandığını da belirten Talat, bunun Papadopulos hükümetinin Kıbrıslı Türklere yönelik gerçek niyetini dünyaya bir kez daha kanıtlayacağını söyledi. 
     ''Yapmalarını dilerim'' diyen Talat, ''Rumlar böylece Kıbrıslı Türklere yönelik iyi niyet sahibi olduklarına yönelik tek kelime edemezler. Ederlerse de dünyayı inandıramazlar'' diye konuştu. 
     
     RUM HALKINA SESLENİŞ 
     Konuşmasında Rum halkına seslenen Talat, Kıbrıs Rum yönetiminin Kıbrıslı Türklere yönelik bu insanlık dışı niyetlerine uyanık olmalarını ve Kıbrıslı Türklerin iyi niyetini kendilerine farklı aktaran yaklaşımlara rağbet etmemelerini istedi. 
     Talat, ''Kıbrıslı Türklerin, Kıbrıslı Rumların düşmanı olmadığını ve barış ellerini hala daha uzatmış beklediğini'' belirtti. 
     
     BAKANLAR KURULU TOPLANDI 
     Bu arada, Bakanlar Kurulu, Başbakan Mehmet Ali Talat başkanlığında toplandı. 
     Başbakan Talat, toplantı öncesinde yaptığı açıklamada, Bakanlar Kurulu üyelerine Kıbrıs konusundaki son gelişmelerle ilgili bilgi vereceğini belirtti. Talat ayrıca, çarşamba günü İngiltere'ye yapacağı resmi ziyaret için bilgilendirme konuşması yapacağını söyledi. 
     
</TEXT>
</DOC>
