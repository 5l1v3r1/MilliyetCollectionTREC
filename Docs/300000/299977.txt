<DOC>
<DOCNO> 299977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur02.html </URL>
<DATE> 2004/12/22/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
'Ben Hakan, yani hırsız, 0 535 469 5X XX ara beni yavrum' 
</HEADLINE>
<TEXT>

     Taylan YILDIRIM DHA 

İZMİR'in Çiğli ilçesinde, 75'inci Yıl Endüstri Meslek Lisesi ve yanındaki Mehmet Hikmet Kaşerci İlköğretim Okulu'na giren kimliği belirsiz hırsızlar, toplam 25 milyar lira değerindeki 23 bilgisayarın hard disc ve CD rom gibi elektronik parçalarını çaldı. Hırsızlar, sınıfta tahtaya "Ben Hakan yani hırsız, 0 535 469 5X XX ara beni yavrum'' yazıp kaçtı. Hafta sonunda ilçede toplam 4 okulda hırsızlık yapıldığı ortaya çıkarken, polis soruşturmaya başladı. 
     Hafta sonu tatilinin ardından önceki gün saat 08.00 sıralarında Çiğli İtfaiye Amirliği yakınındaki 75'inci Yıl Endüstri Meslek Lisesi öğrencilerinin, bilgisayar dersi için bilgisayar laboratuvarına gitmeleriyle hırsızlık olayı ortaya çıktı. Bilgisayar kasalarının içlerinin boş olduğunu gören öğretmenlerin ihbarı üzerine harekete geçen polis, okulda inceleme yaptı. Okulun alt katındaki pencereleri tornavidayla açarak içeriye giren ve birkaç kişi oldukları sanılan hırsızların, daha sonra üçüncü kattaki bilgisayara laboratuvarına girdikleri belirlendi. 
     Laboratuvardaki 16 bilgisayarın ağır ve taşınması zor olan kasalarını bırakıp, içlerindeki para eden hard disc, CD room gibi parçalarını alan hırsızların, ayrıca öğretmenler ve müdür yardımcılarının odasındaki üç bilgisayarla, Müdür Yardımcısı Recep Çorum'a ait çekmecedeki cep telefonunu aldıkları anlaşıldı. 
     
     TELEFON NUMARASI BIRAKMIŞLAR 

     Olayla ilgili okul içinde ipucu araştırmalarını sürdüren, parmak izi çalışması yapan polis, hırsızlar tarafından bilgisayar laboratuvarı tahtasına yazılan Ben Hakan yani hırsız, 0 535 469 5X XX ara beni yavrum' yazısını farketti. Araştırmada telefon numarasının ismi açıklanmayan ancak olayla ilgisinin bulunmadığı ortaya çıkan bir kişiye ait olduğu belirlendi. 
     Hırsızlar en büyük zararı ise öğrencilere verdi. Laboratuvardaki bilgisayarlar çalındığı için, bin öğrencinin bilgisayara bağlı eğitimi yarım kaldı. Teknik çizimlerin çoğunu bilgisayarda yapan öğrenciler, bazı ders saatlerini boş geçirmeye başladı. Ayrıca öğretmenler odasındaki bilgisayarın çalınmasıyla da, yüklenen öğrenci notları çalınmış oldu. 
     Okul yöneticileri, öğretmenlerden alınacak notların yeniden bilgisayar ortamına yükleneceğini, bulunamaması durumunda da öğrencilere tekrar sözlü veya yazılı yapılabileceğini söyledi. Hırsızlara büyük tepki gösteren öğrenciler, okullarına yeni bilgisayarların biran önce alınmasını istedi. 
     
     YANINDAKİ OKULDA SOYULMUŞ 

     75'inci Yıl Endüstri Meslek Lisesi'nin bitişiğindeki Mehmet Hikmet Kaşerci İlköğretim Okulu da, hırsızların hedefi oldu. Yine geceyarısı okula giren hırsızların, ikinci kattaki balkondan içeriye girip kapısını ve camlarını kırdıkları odalarda bulunan 4 bilgisayarın parçalarını aynı şekilde çaldıkları ortaya çıktı. 
     
     İKİ OKUL DAHA SOYULMUŞTU 

     Öte yandan yine hafta sonunda Çiğli İlköğretim Okulu ve Çifte Havuzlar İlköğretim okullarına camlarına kırarak giren kimliği belirsiz hırsız yada hırsızlar, beş bilgisayar, fotokopi makinası, ikişer tane DVD ve VCD'yi çalmışlardı. Hafta sonunda cuma, cumartesi veya pazar gecesi meydana geldiği sanılan dört ayrı hırsızlık olayının ardından polis okullar çevresinde önlemlerini artırdı. Okulların aynı hırsızlık şebekesi tarafından soyulduğu ihtimali üzerinde duruluyor. 
     
</TEXT>
</DOC>
