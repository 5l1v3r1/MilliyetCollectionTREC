<DOC>
<DOCNO> 272104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur24.html </URL>
<DATE> 2004/09/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çaycı, okul müdürünü nasıl öldürdüğünü anlattı... 
</HEADLINE>
<TEXT>

     Malatya'da, Özalper İlköğretim Okulu Müdürü Kemal Şahin'i öldürdüğü iddiasıyla tutuklanan sanığın yargılanmasına başlandı. 
     Malatya 2. Ağır Ceza Mahkemesi'ndeki duruşmada, tutuklu sanık Ali Altuntaş hazır bulundu. 
     Altuntaş, savunmasında, Kemal Şahin'in, gayri resmi ortağı olduğu Birikim Dershanesi'ne bir süre önce kendisini çaycı olarak işe aldığını belirterek, şöyle dedi 
     ''Kemal hoca, olay günü kantine gelerek, satışını yaptığım eşyaların paralarını tahsil edemediğimi söyleyerek bana hakaret etti, bağırdı, küfretti. Bunun üzerine onu öldürmeye karar verdim. Tabancasını çantasının yanına koymuştu. Uzanıp aldım ve ona ateş ettim. Şahin'i öldürdükten sonra üzerindeki kredi kartlarını alıp eve gittim. Olaydan bir gün sonra onun kredi kartlarıyla alışveriş yaptım. Ardından 2 arkadaşımla eğlence merkezinde eğlendim.'' Mahkeme heyeti, Altuntaş'ın tutukluluk halinin devamına karar vererek, dosyadaki eksikliklerin giderilmesi için duruşmayı erteledi. 
     Altuntaş hakkında, ''kasten adam öldürme'' suçundan, TCK'nin 448. ve 504. maddeleri uyarınca 24 yıl hapis cezası isteniyor. 
     
</TEXT>
</DOC>
