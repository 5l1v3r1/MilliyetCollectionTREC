<DOC>
<DOCNO> 256482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun42.html </URL>
<DATE> 2004/07/19/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
KKTC'de 20 Temmuz kutlamaları 
</HEADLINE>
<TEXT>

     KKTC Cumhurbaşkanı Rauf Denktaş, 20 Temmuz'un Kıbrıs Türkleri için ''yeniden doğuş'' olduğunu söyledi. 
     Cumhurbaşkanı Rauf Denktaş, 20 Temmuz kutlamalarına katılmak amacıyla KKTC'ye gelen Dışişleri Bakanı ve Başbakan Yardımcısı Abdullah Gül, Cumhurbaşkanlığı Başdanışmanı emekli Orgeneral Nezihi Çakır ile TBMM Başkanvekili Nevzat Pakdil ile bürokratlardan oluşan heyeti kabul etti. 
     Heyete hitaben kısa bir konuşma yapan Denktaş, 1974 Barış Harekatı yapılmamış olsaydı Kıbrıs'ta Türk kalmayacağını belirterek, ''20 Temmuz'u Kıbrıs Türk halkının yeniden doğuşu olarak niteliyoruz'' dedi. 
     Denktaş, ''Bizi kurtarmış olan Anadolu'nun, Türk ulusunun hükümetlerini ve temsilcilerini aramızda görmek bize güç vermektedir. Aynı kaderi paylaştığımızın bilinci içindeyiz'' dedi. 
     
     GÜL ''TÜRKİYE HİÇ TEREDDÜT ETMEYECEK'' 

     Heyet adına konuşan Dışişleri Bakanı ve Başbakan Yardımcısı Abdullah Gül de Kıbrıs Türkünün coşkusunu paylaşmaktan duydukları memnuniyeti dile getirerek, şunları söyledi 
     ''30 yıl önce Kıbrıs Türklerinin geleceği tehlike altındaydı. Barış Harekatı bunu önledi ve sadece Kıbrıs Türklerinin değil, bölgenin istikrarını sağladı. Bu süre içinde çok şeyler geçti ve Kıbrıs Türkleri ayakta durmayı başardı. Haklı davalarını sonuna kadar savundular, kendi demokratik yapılarını ve devletlerini kurdular. Türkiye sonuna kadar Kıbrıs Türklerinin yanında olacak ve üstüne düşen her görevi yapmada hiç bir zaman tereddüt etmeyecek. Siyasi ve ekonomik destek devam edecek. Kıbrıs Türklerinin hak ettikleri refah seviyesine ulaşmaları için ne gerekirse yapılacak.'' Türk tarafının Kıbrıs'taki iyi niyetli tutumu ve barış isteminin son yaşanan süreçle ortaya çıktığını belirten Gül, dünyanın bu süreçte Kıbrıs gerçeklerini gördüğünü kaydetti. 
     Gül, ''Kıbrıs Türkleri ve Türk halkının en saygı duyduğu kişisiniz. Kıbrıs davasının ayakta durmasında, bu noktalara gelmesinde en önemli sima sizsiniz'' diyerek Denktaş'a saygılarını ifade etti. 
     
     DENKTAŞ tÜRK HEYETİNİ KABUL ETTİ 

     Dışişleri Bakanı ve Başbakan Yardımcısı Abdullah Gül, ambargonun kaldırılması, doğrudan uçuşlar gibi Kıbrıs Türklerine verilen sözlerin yerine getirilmesi gerektiğini belirterek, ''Bunları yakından takip ediyoruz, kendi haline bırakmıyoruz. Bazı adımlar vardır, yakında göreceksiniz'' dedi. 
     20 Temmuz Barış ve Özgürlük Bayramı kutlamaları için KKTC'ye gelen Gül, Cumhurbaşkanı Rauf Denktaş'ın kabulü sırasında gazetecilerin sorularını yanıtladı. 
     ''Türkiye ile Rum yönetimi arasında gümrüklerin kalkmasıyla KKTC'nin konumunun ne olacağına'' ilişkin bir soru üzerine Gül şunları söyledi 
     ''Üzerlerine Rumlar düşen sorumluluğu yerine getirmeleri gerekir. Kıbrıs Türk devleti tüm kapıları aylar önce açtı, iyi niyet gösterdi. Aynı iyi niyeti karşıdan bekleme hakkı vardır. Buraya geliş gidişlere uygulanan zorluklar, sıkıntılar dünyanın gözü önündedir. Barış ve huzur isteniyorsa herkes iyi niyetini aksiyonuyla göstermek zorundadır. Dolayısıyla bu tip engeller muhakkak kalkmalı. Dışarıda Kıbrıs Türklerine karşı herhangi bir engel çıkartma gayreti içinde olunmamalıdır.'' 
     
     ''YAKINDA GÖRECEKSİNİZ'' 

     Gül, ''Sürekli olunmamalı , yapılmamalı diyorsunuz, ama yapılıyor. Uçuşlar başlamadı, bir adım atılmadı ve Güney Kıbrıs Rum yönetimi lideri Papadopulos Maraş'ı istiyor. Bu cesareti biz mi verdik '' yönündeki soru üzerine şunları kaydetti 
     ''Hayır, Rumların önerileri inandırıcı değil, kimse de dikkate almadı. Ayrıca Kıbrıs Türkleri barıştan yana olduklarını gösterdiler. Rum tarafı oylarıyla Türkleri temsil etmediğini gösterdi ve bütün bunlar BM Genel Sekreteri'nin raporuna da yansıdı. Esas dikkatli, sabırlı çalışma dönemi şimdidir. Hiçbir şeyin sözde kalmaması, herkesin sabırla çalışması gerekir. Bazı gelişmeler, olumlu adımlar var, ama yeterli ve tatmin edici değil. 
     Avrupa Birliği'nin ticari ambargosunu kaldırma yönündeki kararının komisyon tarafından onaylanması, direkt uçuşların başlaması gerekir. Bununla ilgili çalışmalar yapılmaktadır. Kısa sürede direkt uçuşların başlayacağını umut ediyoruz. Bunlar olmazsa bu sözleri verenler tüm inandırıcılıklarını kaybederler ve bizim de tek taraflı düşünme ve hareket etme hakkımız doğar. Bu nedenle sözler muhakkak yerine getirilmeli ve bunları yakından takip ediyoruz. Kendi haline bırakmıyoruz. Bazı adımlar vardır, yakında göreceksiniz'' 
     
</TEXT>
</DOC>
