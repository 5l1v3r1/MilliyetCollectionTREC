<DOC>
<DOCNO> 271552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/magazin/amag.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk 'ticari sır' açığa çıktı .. 
</HEADLINE>
<TEXT>


'En Son Babalar Duyar'dan çıkarılan Ayşegül Atik ile Ali Erkazan'ın suçlamalarına Birol Güven cevap verdi 10 ay için 1 trilyon lira aldılar 

MAGAZİN SERVİSİ 

"En Son Babalar Duyar"ın oyuncuları Ayşegül Atik ile Ali Erkazan'ın önce basın toplantısı düzenleyerek "Bizi işimizden etti" açıklaması, ardından Oyuncular Meslek Birliği'nden gelen "senaryo infazlarına karşı tedbir çağrısı", yapımcı ve senarist Birol Güven'i kızdırdı. 
Dizinin senaristi ve yapımcısı Güven, iki oyuncuyla para konusunda anlaşamadıkları için yollarını ayırdıklarını söyledi. Güven, Atik ile Erkazan'ın şirketine ve kendisine yönelik haksız suçlamalarına son vermek için şimdiye kadar bölüm başına aldıkları ücreti ve yeni bölümler için talep ettiklerini, yazılı bir açıklamayla duyurdu. 

'Parada anlaşamadık' 
Mint Prodüksiyon'dan yapılan açıklamada şu görüşlere yer verildi 
"Şirketimiz, oyuncularımızın dizilerden aldıkları 'ticari sır prensibi' gereği bugüne kadar açıklanmamıştır. Ancak yapılan haksız suçlamalara son vermek için gerçekleri açıklamak zorunda kaldık. Dizimizin başrol oyuncusu Ali Erkazan, son olarak bölüm başına, çekimden hemen sonra peşin olmak kaydıyla 13 milyar 225 milyon alıyordu. Ücretinin stopaj ve KDV'si de tarafımızdan ödeniyordu. Kendisi yeni yayın dönemi için yazılı olarak, ilk 13 bölüm için bölüm başına 32 milyar KDV hariç , ikinci 13 bölüm için bölüm başına 40 milyar KDV hariç , üçüncü 13 bölüm için de yine KDV hariç 46 milyar talep etti. 'En Son Babalar Duyar'dan bölüm başına 23 milyar 805 milyon KDV hariç alan Ayşegül Atik ise paranın büyük bir kısmını peşin istedi. Anlaşamadığımız için sözleşmeler yenilenmedi." 

Haftada 2 gün çekim 
Erkazan ile Atik'e, Eylül 2003 - Haziran 2004 döneminde oynadıkları 31 bölüm için kapalı bir mek nda haftada sadece 2 günlük çalışmaları karşılığında toplam 1 trilyon 65 milyar ödeme yaptıklarını söyleyen Güven, "İki oyuncumuzun taleplerini dikkate alarak yayıncı kuruluş Star TV'ye yeni bir bütçe sunduk, kabul edilmedi. Aksine bütçe kısılınca yapacak başka bir şey yoktu" dedi. 




</TEXT>
</DOC>
