<DOC>
<DOCNO> 296803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun27.html </URL>
<DATE> 2004/12/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Serdar Denktaş Papadopulos'un boyu veto etmeye yetmez... 
</HEADLINE>
<TEXT>

     KKTC Başbakan Yardımcısı ve Dışişleri Bakanı, Demokrat Parti DP Genel Başkanı Serdar Denktaş, Rum yönetiminin Türkiye'nin Avrupa Birliği'ne AB üyelik müzakereleri için tarih almasını veto edemeyeceği yönündeki görüşünü yineleyerek, ''Papadopulos'un boyu veto etmeye yetmez'' dedi. 
     DP'den verilen bilgiye göre, Girne'de düzenlenen Demokrat Parti Dayanışma Gecesi'nde konuşan Serdar Denktaş, 17 Aralıkta Türkiye'nin tarih alacağına inandığını belirtti. Denktaş, ''Rum liderliğinin Türkiye'yi veto edemeyeceğini, veto etmeye boyunun küçük olduğunu'' vurguladı. 
     Serdar Denktaş, Cumhuriyetçi Türk Partisi CTP -Demokrat Parti DP koalisyonunun kuruluşundan bugüne geldiği aşamayı da anlatarak, ''Verdiğimiz kararların doğru olduğunu süreç ispatlamıştır'' dedi. 
     Etkinliğe katılan Cumhurbaşkanı Rauf Denktaş da, yeniden aday olmayacağını yineledi. 
     Rauf Denktaş, ''DP'nin küçülüp bittiğini söyleyenler var. Ben bu kalabalığı görünce bu düşüncelerin doğru olmadığını anladım'' dedi. 
     Cumhurbaşkanı Denktaş, ''CTP-DP Koalisyon hükümetine DP'nin katılmasının yanlış olduğunu söyleyen bir grubun olduğunu, bir başka grubunsa tam tersini, DP'nin hükümete katılmasının toplumsal uzlaşıya katkı koyduğunu söylediğini'' anlatarak, ''zamanın DP'nin hükümet konusunda vermiş olduğu kararın doğru olduğunu gösterdiğini'' kaydetti. 
     ''Tüm siyasi partilere eşit mesafede olduğunu'' vurgulayan Cumhurbaşkanı Denktaş, ''Anavatan Türkiye'nin garantisi, iki kesimlilik ve devleti savunan parti ve kuruluşlara yakın olmayı sürdüreceğini'' söyledi. 
     
</TEXT>
</DOC>
