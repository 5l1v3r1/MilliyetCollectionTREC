<DOC>
<DOCNO> 294200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur04.html </URL>
<DATE> 2004/12/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Okumak için evden kaçtı 
</HEADLINE>
<TEXT>

     Mustafa ŞAN DHA 

ŞIRNAK'ın Uludere İlçesi'ne bağlı Ortabağ Köyü'nde oturan ve ailesinin okula göndermediği 15 yaşındaki Adalet Encu, köyden kaçarak Şırnak'ta Valiliğe gelip Vali Osman Güneş'ten yardım estidi. Vali Güneş, genç kızın masraflarını karşılayarak Nazmiye Demirel Kız Meslek lisesine kaydını yaptırdı. 
     Uludere İlçesi Ortabağ Köyü'nde oturan Adalet Encu, ilköğretimi bitirdikten sonra liseye gitmek istedi. Ailesi onun bu isteğini yerine getirmeyence Encu, cuma günü yanına diploması ve nüfus cüzdanını alarak evden kaçıp Şırnak il merkezine geldi. Şırnak'ta Nazmiye Demirel Kız Meslek Lisesi Müdürü Dilek Tatar'ın yanına gelen Adalet Encu, okumak için köyden kaçtığını belirtince Müdür Tutar, Adalet'i alarak Vali Osman Güneş'in yanına çıktı. Adalet Encu, Vali Güneş'e, hasta annesine bakacak kimse olmadığı için babasının kendisini okula göndermediğini belirterek, "Okumak istiyorum. Bana yardımcı olun'' dedi. 
     Vali Osman Güneş, Adalet Encu'nun babası Hacı Encu ile temasa geçerek okula gitmesi için babasını ikna etti. Vali Güneş, Adalet Encu'nun tüm okul masraflarını karşılayarak, "Kızımızın bazı ailevi sorunları olduğundan okuluna devam edememiş. Okuma aşkıyla yanan bu kızımız evden kaçarak, bize geldi ve okumak istediğini söyledi. Biz de okuluna devam edebilmesi için gereken imkanları sunduk'' dedi. 
     Okul üniformasını giyerek eğitime başlayan Adalet Encu, çok mutlu olduğunu belirterek, Vali Güneş'e teşekür etti. Vali Güneş, kalacak yeri olmadığından, Adalet Encu'yu Şırnak Merkez Kız Yatılı Bölge İlköğretim Okulu'na yerleştirdi. 
     
</TEXT>
</DOC>
