<DOC>
<DOCNO> 259291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko28.html </URL>
<DATE> 2004/07/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdemir, "Dünya Yıldızı" yarışmasında... 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları'nın ERDEMİR T.A.Ş, ''2004 Worldstar for Packaging Awards Dünya Yıldızı '' yarışmasına katılmaya hak kazandığı bildirildi. 
     ERDEMİR'den yapılan açıklamada, kaliteyi bir yaşam biçimi haline getiren şirketin, TSE İzmir Bölge Müdürlüğü Ambalaj Geliştirme ve Deney Merkezi tarafından bu yıl 17'ncisi düzenlenen Ambalaj Yarışması 2004'te ödül kazandığı belirtildi. 
     II. Soğuk Haddehane'nin, deniz aşırı ülkelere sevkiyat için geliştirdiği ''CCR İhraç Lamiflexli Ambalaj''la ödül kazanan ERDEMİR'in, WPO World Packaging Organizasyon-Dünya Ambalaj Teşkilatı tarafından ekim 2004'te Hindistan'da düzenlenecek ''Dünya Yıldızı'' yarışmasına katılacağı kaydedilen açıklamada şöyle denildi 
     ''Şirketimizin paydaşları arasında yer alan müşteri memnuniyetini artırmak amacıyla ihraç rulolarda uyguladığı bu ambalaj, deniz aşırı sevkiyatlarda 2004 yılı başından itibaren kullanılmaya başlanmıştır. CCR İhraç Lamiflexli Ambalaj'ın özellikleri ise polietilen laminasyonlu krep kağıt, lamiflex dış sargı, metal yan kapak, galvanizli dış çevre ve iç göbek köşebenti, galvenizli iç göbek sargısı, çelik çember, plastik toka, ürün etiketi ve ikaz çıkartmasıdır.'' 
     
</TEXT>
</DOC>
