<DOC>
<DOCNO> 276537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo04.html </URL>
<DATE> 2004/10/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Portolulardan Mourinho'ya ilginç tepki Tükürük 
</HEADLINE>
<TEXT>

     Chelsea'nin Porto'yu 3-1 mağlup ettiği maç öncesi Portolu bir taraftar, takımının eski çalıştırıcısı Jose Mourinho'ya tükürdü. Portekizli teknik adam olayı normal karşılarken, Porto'ya ceza kapıda... 
     Şampiyonlar Ligi'nde merakla beklenen maç gerçekleşirken, Jose Mourinho yeni takımı Chelsea ile eski ekibi Porto'ya karşı 3-1'lik zafer kazandı. Karşılaşmanın en ilginç olayıysa Portolu bir taraftarın maç öncesi Mourinho'ya tükürmesi oldu. 
     Portekizli teknik adam, maç öncesi takımı ısınırken seyircileri selamlamak istedi. Bu sırada Portolu bir taraftar Mourinho'ya tükürdü. Ünlü çalıştırıcıya karşı kişisel bir kin beslediği öne sürülen taraftar stattan ayrılırken, olayla ilgili UEFA soruşturma başlattı. Olay nedeniyle Porto'ya para cezası vermesi bekleniyor. Mourinho, bu davranışı normal karşıladığını söyledi. 
     Mircea Lucescu'nun teknik direktörlüğünü yaptığı Shakhtar Donetsk ise deplasmanda Barcelona'ya 3-0 yenilerek ikinci maçından da puansız ve golsüz ayrıldı. Rumen çalıştırıcı maç sonrası yaptığı açıklamada, penaltıdan yedikleri ikinci gole kadar çok iyi oynadıklarını ancak daha sonra dağıldıklarını söyledi. 

     
</TEXT>
</DOC>
