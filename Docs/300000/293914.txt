<DOC>
<DOCNO> 293914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur35.html </URL>
<DATE> 2004/12/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trafik canavarına 5 yıl 4 ay hapis .. 
</HEADLINE>
<TEXT>

     Keçiören'de, ehliyetsiz olarak kullandığı kepçeli iş makinesi ile yaptığı kazada 2 kişinin ölümüne neden olan Halil Akyol, 5 yıl 4 ay hapis cezasına çarptırıldı. Mahkeme, TCK'nın ''bilinçli taksir'' hükmünü içeren 45 son maddesini de uyguladı. 
     Ankara 16. Asliye Ceza Mahkemesi'nde görülen davanın karar duruşmasına, tutuklu sanık Halil Akyol ve avukatı İbrahim Şahin ile müdahil Yasemin Günay'ın avukatı Zeynep Aşçıoğlu, müdahil Ünsal Karabulut'un avukatı Emre İncula katıldı. 
     Müdahil avukatları Emre İncula ve Zeynep Aşçıoğlu, sanık Akyol'un ehliyetsiz olarak kepçeli iş makinesini kullanması sonucu kaza olacağının herkes tarafından öngörülebileceğini belirterek, sanığın, olayda bilinçli taksirinin sözkonusu olduğu, bu nedenle Türk Ceza Kanunu'nun TCK 45 son maddesinin de uygulanması gerektiğine ilişkin iddialarını tekrarladı. 
     Cumhuriyet Savcısı Turhan Şen, Akyol'un, izinsiz olarak aldığı kayınpederi Elvan Çelik'e ait kepçeli iş makinesinin direksiyon hakimiyetini kaybedip kaza yaptığı, kazada 2 kişinin ölümüne neden olduğu, bu nedenle TCK'nın ''tedbirsizlik ve dikkatsizlik sonucu birden çok kişinin ölümüne neden olma'' hükmünü içeren 455 2. maddesi uyarınca cezalandırılmasına ilişkin önceki celse verdiği esas hakkındaki mütalaayı yineledi. 
     Akyol'un avukatı İbrahim Şahin, esas hakkındaki savunmasını yazılı olarak mahkemeye sundu. TCK'nın 45. maddesindeki düzenlenen bilinçli taksirin unsurlarının oluşmadığını savunan Şahin, müvekkilinin tahliyesine ve beraatine karar verilmesini talep etti. 
     
     ''PSİKOLOJİM BOZULDU, TAHLİYEMİ İSTİYORUM'' 
     Son sözü sorulan Halil Akyol ise 7 aydır tutuklu olduğunu ve psikolojik sorunlarının başladığını ifade ederek, ''Suçsuzum, tahliyemi istiyorum'' dedi. 
     Yargıç Güven Özkan, Akyol'un, TCK'nın 455 2. maddesi uyarınca, ''tedbirsizlik ve dikkatsizlik sonucu 2 kişinin ölümüne neden olma'' suçundan 4 yıl hapis cezasına mahkum edildiğini belirtti. 
     Olayda ''bilinçli taksirin'' sözkonusu olduğunu ifade eden Özkan, TCK'nın ''Failin öngördüğü neticeyi istememesine rağmen neticenin meydana gelmesi halinde bilinçli taksir vardır, bu halde ceza üçte bir oranında artırılır'' hükmünü içeren 45 son maddesinin de uygulanarak sanığın cezasının 5 yıl 4 aya çıkarıldığını açıkladı. 
     Mahkeme, sanığın tutukluluk halinin devamına karar verirken, TCK'nın indirim öngören maddelerini uygulamadı. 
     İddianamede, Halil Akyol'un, kayınpederi Elvan Çelik'e ait kepçeli iş makinesini kömür taşıyacağı gerekçesiyle gizlice aldığı, Keçiören Atış Caddesi'nden Sanatoryum istikametine giderken direksiyon hakimiyetini kaybederek kaza yaptığı belirtiliyordu. Kazada, 1995 doğumlu Can Muhammet Ulus ile 1988 doğumlu Şeyma Karabulut'un yaşamlarını kaybettiklerini anlatılan iddianamede, park halindeki 4 araçta da hasar oluştuğu kaydediliyordu. 
     İddianamede, TCK'nın 455 2. maddesi uyarınca 4 yıldan 10 yıla kadar hapis isteniyordu. 
     
</TEXT>
</DOC>
