<DOC>
<DOCNO> 267887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo21.html </URL>
<DATE> 2004/08/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş yarın Azerbaycan'ın Karvan takımıyla özel maç yapacak... 
</HEADLINE>
<TEXT>

     Birinci Süper Futbol Ligi'ne son 29 yılın en kötü başlangıcını yapan Beşiktaş, gelecek hafta deplasmanda oynayacağı Sakaryaspor maçı hazırlıklarına aralıksız devam ediyor. 
     Siyah-beyazlılar, BJK Nevzat Demir Tesisleri'nde, teknik direktör Vicente del Bosque yönetiminde yaptığı idmanla hazırlıklarını sürdürdü. 
     Beşiktaş'ın bugünkü çalışmasına, ayak bileklerinde burkulma olan Ali Güneş ve Kaan Dobra, dünkü idmanda sol ayak alt baldırına aldığı darbe sonucu ödem oluşan Cordoba ile sol ayak bileğinde hafif sakatlığı bulunan Sergen katılmazken, bu futbolcuların salonda çalıştıkları açıklandı. Sakatlıkları bulunan Juanfran ve Tayfun'un tedavilerine de devam edilirken, milli takımlarda bulunan Okan Buruk, İbrahim Toraman, Pancu, Ahmed Hassan, Carew ve İbrahim Akın da antrenmanda yer almadı. Menajer-oyuncu Tayfur ise ayrı çalıştı. 
     İdmanın başında 45 dakika kondisyon salonunda çalışan siyah-beyazlı oyuncular, daha sonra sahaya çıkarak, dar alanda çok pas ve yarım sahada çift kale maç oynadılar. 
     Beşiktaş'ın bugünkü çalışmasını kulüp asbaşkanı ve futbol şube sorumlusu Kıvanç Oktay da izledi. 
     
     AZERBAYCAN TAKIMIYLA ÖZEL MAÇ 
     Beşiktaş, Sakaryaspor maçı hazırlıklarını yarın sabah basına kapalı yapacağı idmanla sürdürecek. 
     İkinci Lig A Kategorisi takımlarından Kocaelispor ile oynamayı planladıkları hazırlık maçı iptal olan siyah-beyazlılar, yarın İstanbul'da Azerbaycan Birinci Ligi takımlarından FK Karvan ile özel maç yapacak. 
     BJK Nevzat Demir Tesisleri'ndeki karşılaşma saat 17.30'da başlayacak. 
     
</TEXT>
</DOC>
