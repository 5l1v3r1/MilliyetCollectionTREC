<DOC>
<DOCNO> 258809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo23.html </URL>
<DATE> 2004/07/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tomas, resmen Galatasaray'da... 
</HEADLINE>
<TEXT>

     Galatasaray Kulübü, Hırvat futbolcu Stjepan Tomas ile 1 yılı opsiyonlu olmak üzere 3 yıllık sözleşme imzaladı. 
     Mecidiyeköy'deki Galatasaray Sportif A.Ş. binasında gerçekleştirilen törende, Hırvatistan Milli Takımı'nda da forma giyen Tomas, kendisini 3 yıllığına sarı-kırmızılı renklere bağlayan sözleşmeye imza attı. 
     İmza törenine, kulüp futbol şubesi sorumlularından Fatih Gökşen, yönetici Niyazı Yelkencioğlu ve sportif direktör Mustafa Turgun katıldı. 
     Fatih Gökşen, imza töreninden sonra yaptığı açıklamada, kulübün ihtiyacı olan mevkilere titizlikle kendilerini kanıtlamış oyuncuları aldıklarını belirterek, ''Tomas ile savunmamız güçlendi. Şampiyonluğun en güçlü adayıyız. Yönetim kurulu elinden geleni yaptı, şimdi top taraftarda'' dedi. 
     Galatasaray, 100. yılına girerken hedeflerine ve verdikleri sözlere bir bir ulaşmanın mutluluğunu yaşadıklarını ifade eden Gökşen, Tomas'ın transferi ile 6 yabancı oyuncu kontenjanını doldurduklarını, ancak teknik direktör Gheorghe Hagi'den talep gelmesi durumunda gündemlerine gelecek oyuncularla görüşme yapabileceklerini söyledi. 
     Gökşen, 1 yılı opsiyonlu 3 yıllık sözleşmeye imza atan Tomas'ın bonservisini de aldıklarını bildirdi. 
     Tomas da büyük bir takıma geldiği için çok mutlu olduğunu kaydederek, ''Başkanıma, yöneticilere ve teknik direktör Hagi'ye teşekkür ederim. Galatasaray'ın 100. yılında başarı için elimden geleni yapacağım'' diye konuştu. 
     Sözleşmeyi imzalamasının ardından Galatasaray formasıyla gazetecilere poz veren Tomas, antreman yapmak istediğini belirterek, Florya Metin Oktay Tesisleri'ne gitti. 
     28 yaşında ve 1.86 metre boyundaki savunma oyuncusu, geçen sezon Fenerbahçe'de kiralık olarak forma giymişti. 

     
</TEXT>
</DOC>
