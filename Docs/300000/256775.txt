<DOC>
<DOCNO> 256775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun47.html </URL>
<DATE> 2004/07/20/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
İsrailli General "Hizbullah bir saatli bomba" 
</HEADLINE>
<TEXT>

     İsrailli General Benny Ganz, Hizbullah örgütünü saatli bombaya benzetti. 
     İsrail'in kuzey bölge komutanı olan General Ganz, 2 İsrail askerinin Lübnan sınırında öldürülmesinden sonra yaptığı yazılı açıklamada, ''Hizbullah eninde sonunda patlayacak bir saatli bomba'' ifadesini kullandı. 
     İsrail-Suriye sınırı ile İsrail-Lübnan sınırında konuşlanan birliklerin başında bulunan General, ''Kuzeyde Hizbullah'ı terör saldırıları düzenlemeye iten Suriyeliler, Lübnanlılar ya da İranlılar, gerçek bir tehdidi şekillendiriyorlar'' suçlamasında da bulundu. 
     Bir Hizbullah liderinin Beyrut'ta düzenlenen bir saldırıda öldürülmesinin ardından İsrail ile Hizbullah arasında gerginlik artmıştı. Lübnan sınırında İsrail askerleriyle Hizbullah örgütü militanları arasında bugün çıkan çatışmada 1 militanın ve 2 İsrail askerinin öldüğü bildirildi. İsrail savaş uçakları da, Beyrut'un güneyinde ses duvarını aşmıştı. 
     
</TEXT>
</DOC>
