<DOC>
<DOCNO> 279318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/yasam/axyas01.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faul yaptı, açığa alındı 
</HEADLINE>
<TEXT>


Bir ilköğretim okulu öğretmeni, halı saha maçında İlçe Milli Eğitim Müdür Vekili'ne faul yapınca, hareketinin kasıtlı olduğu gerekçesiyle açığa alındı 

REŞİT ÇELEBİOĞLU Kilis DHA 

Kilis'te Yatılı İlköğretim Bölge Okulu öğretmeni Cüneyt Hasırcı, halı sahada futbol oynarken Musabeyli İlçe Milli Eğitim Müdür Vekili Yılmaz Polat'a 'faul' yaptığı gerekçesiyle açığa alındı. Musabeyli Kaymakamı Ali Arslantaş, Hasırcı'nın müdüre husumet beslediği ve kasıtlı olarak saldırdığı gerekçesiyle açığa alındığını savundu. 
Musabeyli'de, cumartesi günü aralarında Polat'ın da bulunduğu bir grup öğretmen halı sahada futbol maçı yaptı. İddiaya göre, Polat'ın ayağından topu almak isteyen Hasırcı, faul yaptı. Faulden sonra Polat ile Hasırcı kısa süre tartıştı. Tartışmanın ardından sahayı terk eden Polat, öğretmenin kendisine kasten vurduğunu öne sürdü ve diğer öğretmenlerin görüşlerini tutanak haline getirip kaymakamlığa başvurdu. Kaymakamlık da Hasırcı'yı 'amire hakaret' suçundan açığa aldı. Arslantaş, "Hasırcı'nın eşi hakkında da disiplin soruşturması yürütülüyor. Bu nedenle Müdür Vekili'ne husumet beslendiği, maçı fırsat bilerek saldırıda ve hakarette bulunduğu kanaatine varıldı" dedi. 
İl Milli Eğitim Müdürü Şerafettin Kızıltaş da, Hasırcı'nın Polat'ı tehdit ettiği, evine baskına gittiği ve faulün kasıtlı yapıldığı yönünde bilgi geldiğini söyledi. 
Eğitim - Sen Kilis Temsilcisi Selçuk Yaşar da Polat'ın AKP Kilis Milletvekili Veli Kaya'nın akrabası olduğunu, öğretmenler üzerinde baskı kurduğunu iddia etti. 


</TEXT>
</DOC>
