<DOC>
<DOCNO> 253471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/siy02.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'linin misillemesi Çiçek'ten döndü 
</HEADLINE>
<TEXT>


Kara'nın, "Siyaset yapan imama verilecek 2 yıl ceza, siyaset yapan askere de verilsin" yönündeki önerisini Adalet Bakanı Çiçek engelledi 

GÜNSELİ ÖNAL Ankara 


AKP Kilis Milletvekili Hasan Kara, Türk Ceza Kanunu TCK tasarısının görüşüldüğü TBMM Adalet Komusyonu'nda siyaset yapan imama 6 aydan 2 yıla kadar hapis cezası öngörülmesine misilleme olarak, siyaset yapan asker ve üniversite hocasına da aynı cezanın verilmesi için önerge verdi. Kara'yı Adalet Bakanı Cemil Çiçek frenledi. 
Kara, tasarının "İmamların görevini yerine getirirken devlet idaresini, yasaları veya hükümet icraatını alenen kötülemesi durumunda 2 yıla kadar hapis cezası verilmesini öngören maddesi görüşülürken, siyasetin "kışla ve okula da girmemesi" gerekçesiyle bir önerge verdi. 

Önerge gerginliği 
Kara'nın "Din, eğitim - öğretim ve güvenlik hizmeti verenlerin görevlerini yerine getirirken belli bir siyasi görüş veya bir partinin lehine veya aleyhine propaganda yapması halinde 6 aydan 2 yıla kadar hapis cezasına çarptırılmaları" yönündeki önergesi komisyonda gerginlik yarattı. 
Önergeyi tartıştırmayan ve hükümetin katılıp katılmadığını soran Komisyon Başkanı Köksal Toptan, Çiçek'in "Bu bir uzlaşma tasarısı, toplumun tümünü ilgilendiriyor. Katılmıyoruz" demesi üzerine hemen oylamaya geçti. Yapılan oylamayla önerge reddedildi. 


</TEXT>
</DOC>
