<DOC>
<DOCNO> 250077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas15.html </URL>
<DATE> 2004/06/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Evli çiftlerin vergi yükü hafifletildi 
</HEADLINE>
<TEXT>

     ABD'de evlilikleri teşvik etmek için başlatılan yeni uygulamayla evli olanlardan alınan vergi oranı düşürüldü. 
     Vergi düzenlemeleri konusunda kabul edilen yeni yasanın, geçen yıl hazırlanan ve yeni evlilerin bekarken verdikleri vergiden daha fazla gelir vergisi ödemesini öngören yasanın sebep olduğu adaletsizliği de giderdiği kaydedildi. 
     Geçmişteki uygulamadan farklı olarak eşlerin tek gelir beyanında bulunmasını sağlayan yeni düzenlemenin, böylelikle haneden çıkacak vergi miktarını düşürdüğü ifade edilirken, evlileri de bekarlara göre vergi ödeme konusunda daha avantajlı duruma getiriyor. 
     Evlilikten sonra tek eşin çalıştığı çiftler için ise vergi oranlarında bekarlara göre daha büyük indirim yapıldığı kaydediliyor. 
     Yeni yasanın sadece yeni evlilerle sınırlı kalmayıp bütün evli çiftler için de uygulanacağı belirtilirken, çiftler yapacakları başvurularla 2003 yılı da dahil olmak üzere ödedikleri fazla vergileri geri alabilecek. 
     Sadece normal evliliklere uygulanan bu düzenlemeden, ABD federal yasalarının tanımadığı eşcinsel evlilik yapmış çiftler yararlanamayacak ve bu çiftler bekarmış gibi vergi ödemeye devam edecek. 
     
</TEXT>
</DOC>
