<DOC>
<DOCNO> 263337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/spo05.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak Kraliçe 
</HEADLINE>
<TEXT>


Süreyya Ayhan önceki gece gizlice Türkiye'ye geldi. Ankara'daki evinin balkonundan bakarken yakalanan milli atlet, basın mensuplarının görüşme isteğini geri çevirdi 

NECMİ KEPÇETUTAN 


İki gün erken geldi 
SAKATLIĞI nedeniyle Atina olimpiyatına katılmaktan vazgeçen, Edirne kampı sırasında IAAF yetkililerinin yapmak istediği doping kontrolüne girmediği belirlenen milli atlet Süreyya Ayhan ile antrenörü ve eşi Yücel Kop önceki gece gizlice Ankara'ya geldi. Daha önce cumartesi günü Türkiye'de olacakları belirtilen Ayhan'ın havalimanında basınla karşı karşıya gelmekten çekindiği öğrenildi. 

Avukatını bekliyor 
ALMANYA'NIN Münih kentinde devam eden tedavisini tamamlayarak Ankara'da Başbakan Recep Tayyip Erdoğan tarafından kendilerine hediye edilen eve kapanan Süreyya Ayhan ve eşi, basın mensuplarının görüşme isteğini defalarca geri çevirdi. Eşiyle birlikte balkonda görüntülenen milli atletin bu akşam Ankara'ya gelecek olan İngiliz avukatı Emele M.Vrijman ile görüştükten sonra Çankırı'ya ailesinin yanına gideceği bildirildi. 

Dava açacaklar 
İNGİLİZ avukatın soruşturma aşamasındaki olay ile ilgili açıklamaların devam etmesi halinde hukuki yollara başvurarak dava açacağı öğrenilirken, IAAF'ın istediği savunmanın da pazartesi günü yollanacağı kaydedildi. Bu arada görevden alınan Atletizm Federasyonu Genel Sekreteri Ayhan İnanlı ile ilgili incelemenin devam ettiği, sözlü olarak görevlendirilen 4 memurun müfettişlere dosya ve belge ilettiği ifade edildi. 

'Sorumlusu Kop'tur' 

BAŞBAKAN Yardımcısı Mehmet Ali Şahin, Süreyya Ayhan'ın olimpiyatta yarışamamasının baş sorumlusu olarak antrenörü ve kocası Yücel Kop'u gösterdi. Şahin, Milliyet'e yaptığı açıklamada, "Genel Müdürümüz Mehmet Atalay hakkında haddini aşan beyanlarda da bulunduğunu duydum ve çok üzüldüm. Süreyya'nın her zaman yanında olan Atalay değil Kop'tu. İğneyi kendimize, çuvaldızı başkasına batıralım. Süreyya'nın şu anda olimpiyata katılamamasının faturasını kimse başkasına kesmeye çalışmasın. Bu işin sorumlusu hocası olarak Yücel Kop'tur" dedi. 


</TEXT>
</DOC>
