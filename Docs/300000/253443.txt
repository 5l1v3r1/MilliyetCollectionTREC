<DOC>
<DOCNO> 253443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/guncel/agun.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat ruhunun İstanbul turu 
</HEADLINE>
<TEXT>


Atina Olimpiyat Oyunları meşalesi, İstanbul'daki 50 kilometrelik turunda 125 kez el değiştirdi. FIFA hakemi Lale Orta'yla başlayan koşu, halterci Naim Süleymanoğlu'yla sona erdi... 

İSTANBUL AA 

2004 Atina Olimpiyat Oyunları meşalesinin İstanbul koşusu renkli görüntülere sahne oldu. Meşale, kentin Asya ve Avrupa yakalarındaki 50 kilometrelik turunu 125 kişinin ellerinde tamamladı. Ülkemizin ilk kadın FIFA hakemi Lale Orta'yla başlayan koşu, olimpiyat şampiyonu eski halterci Naim Süleymanoğlu'nun elinde son buldu. 
Türkiye Milli Olimpiyat Komitesi TMOK Başkanı Togay Bayatlı, Ataköy Olimpiyatevi'nde düzenlenen törende, Uluslararası Olimpiyat Komitesi IOC Başkanı Jaques Rogge'nin mesajını okudu. Koşunun bu yılki temasının "Meşaleyi taşı, dünyayı birleştir" olduğunu belirten Rogge, dünyadaki önemli yeri nedeniyle meşalenin İstanbul'dan geçtiğini kaydetti. Eski milli atlet Jerfi Fıratlı ile eski TMOK Başkanı Sinan Erdem'in torunu Sinan Erdem, Bayatlı'dan aldıkları meşaleyi Lale Orta'ya bıraktı. Bakırköy sahil yolundan Zeytinburnu'na ulaşan konvoy, Abdi İpekçi Spor Salonu önünden geçtikten sonra, Topkapı Kavşağı'ndan Millet Caddesi'ne girdi. Aksaray'dan Haliç kıyısına inen meşale, Eminönü'nden Sultanahmet'e ulaştı. 

Yatla götürüldü 
Buradaki molanın ardından yeniden yola çıkarılan meşale, Deniz Otobüsü İskelesi'nde bir yata alındı. Meşalenin İstanbul Boğazı'ndaki turu yaklaşık bir saat sürdü. Konvoy da arabalı vapurla Harem'e geçti. Ardından Harem üzerinden Bostancı'ya ulaştırılan meşale, Bağdat Caddesi, Kadıköy, Üsküdar, Beylerbeyi güzerg hını izleyerek Boğaziçi Köprüsü'ne çıktı. Köprü 19.00 - 20.00 saatleri arasında, Asya'dan Avrupa'ya geçiş yönünde trafiğe kapatıldı. Mecidiyeköy, Şişli, Harbiye ve Taksim'i geçen meşalenin turu, Dolmabahçe'de son buldu. Meşale, Beyoğlu İstiklal Caddesi'nde ise tramvayla taşındı. 

Kimler katıldı 

OLİMPİYAT meşalesini taşıyan 125 kişinin, 'yardımcı atletleri' de vardı. Fotoğraftaki bu genç kız gibi. Koşuya katılanlar, Türkiye Milli Olimpiyat Komitesi TMOK ile sponsorlar Coca - Cola ve Samsung Electronics tarafından belirlendi. Bu kişilerden bazıları şöyle Lale Orta, Azra Akın, Mehmet Yurdadön, Erdoğan Teziç, Vuslat Doğan Sabancı, Doğan Hakyemez, Aydın Örs, İbrahim Kutluay, İbrahim Betil, Mehmet Terzi, Ahmet Özhan, Boray Uras, Ferzan Özpetek, Şenol Güneş, Tan Sağtürk, Demet Akbağ, Neslihan Demir, Nasuh Mahruki, Çağla Kubat, Elvan Abeylegesse, Özlem Özçelik, Semih Saygıner, Atıl Kutoğlu, Prof. Dr. Bingür Sönmez, Ediz Hun, Yusuf Kulca, Harun Erdenay, Mehmet Okur, Naim Süleymanoğlu. 


</TEXT>
</DOC>
