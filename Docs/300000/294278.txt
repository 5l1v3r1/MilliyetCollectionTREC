<DOC>
<DOCNO> 294278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/ekonomi/eko01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim'de takvim hazır' 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk, "Hem Telsim'de hem medyada satış takvimini açıklamaya hazır durumdayız" dedi. 
Ertürk, 2. Uluslararası Finans Zirvesi sırasında gazetecilerin sorularını yanıtladı. Telsim'in satışıyla ilgili RTÜK'le anlaşmazlığın giderildiği yönünde bilgiler geldiğinin hatırlatılması üzerine Ertürk, RTÜK Başkanı'yla görüştüklerini belirterek, "Bazı yorumlar yaptı, bizim anladığımız gibi anlamadığını söyledi. Ama bu satış süreci belirsizliğini hiçbir zaman kaldırmaz. Çok net ve çok açık, kesin taahhütler olması lazım. Belirsiz bir ortamda bizim iyi satış yapmamız mümkün olmaz" dedi. 
Hükümete sundukları yasa değişikliği tasarılarında bu konuyu da çözüme kavuşturmak istediklerini ifade eden Ertürk, tasarıda satış sürecinin önündeki bazı belirsizlikleri gidermeye yönelik birtakım öneriler bulunduğunu söyledi. Ertürk, "Biz hem Telsim'de hem medyada satış takvimini açıklamaya hazır durumdayız. Bu değişikliklerin gerçekleşmesini bekliyoruz. Umarım kısa zamanda olursa, biz de satış takvimini netleştirmiş oluruz" diye konuştu. 

Statükodan nemalananlar var 
Zirvenin açılışında konuşan Devlet Bakanı Ali Babacan, Türkiye'nin AB'ye üyelik sürecine işaret ederek, "Yapılanlar ve yapılacak olanlar, Türkiye'nin vitrinini düzenlemeye, Türkiye'ye bir maske ya da bir etiket takmaya, ülkemizi cicili bicili ambalaja sokmaya yönelik değildir" dedi. 
Türkiye'de on yıllarca AB'ye karşı lobiler ve ciddi güç odaklarının var olduğunu belirten Babacan, statükodan güç veya para alarak nemalanan bu kesimlerin, AB'nin getireceği açılımlara rağmen kimi zaman sessiz, kimi zaman sesli itiraz ve direnç içinde oldukları söyledi. 


</TEXT>
</DOC>
