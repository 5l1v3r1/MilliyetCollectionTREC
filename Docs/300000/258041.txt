<DOC>
<DOCNO> 258041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy09.html </URL>
<DATE> 2004/07/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
AKP milletvekili Erdoğan'ın danışmanı Yaşar Serin ölü bulundu 
</HEADLINE>
<TEXT>

     AK Parti Zonguldak Milletvekili Fazlı Erdoğan'ın Danışmanı Yaşar Serin, Zonguldak'ın Ereğli İlçesi'nde büro olarak kullandığı evinde ölü bulundu. 
     Alınan bilgiye göre, AK Parti il genel meclis üyeleri Mehmet Özçiçek ve Ayhan Taşdelen, birlikte bir etkinliğe katılacakları Yaşar Serin'e cep telefonundan sürekli aramalarına rağmen ulaşamadılar. 
     Milletvekili Erdoğan'ın Orhanlar Mahallesi'ndeki büro olarak kullandığı evinin kapısının önüne gelerek Serin'i tekrar cep telefonundan arayan Özçiçek ve Taşdelen, içeriden telefonun sesinin geldiğini fark etmeleri üzerine durumu ''155 Polis İmdat''a bildirdiler. 
     Çilingir yardımıyla kapısı açılan eve giren polis ekipleri ve il genel meclisi üyeleri, Serin'i yatakta ölü olarak buldu. 
     Serin'in ölüm nedeninin otopsi sonucunda belirleneceği bildirildi. 
     Milletvekili Fazlı Erdoğan'ın olayın kendisine bildirilmesi üzerine Zonguldak'taki programını yarıda keserek Ereğli'ye döndüğü öğrenildi. 
     
</TEXT>
</DOC>
