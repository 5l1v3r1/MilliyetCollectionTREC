<DOC>
<DOCNO> 259459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gun01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tren, 160 km hızda bile devrilmemeliydi' 
</HEADLINE>
<TEXT>


2 kat hıza dayanıklı olması gereken demiryollarında'emniyet katsayısı'na uyulmadığı ortaya çıktı 

SERHAT OĞUZ İstanbul 

İstanbul Barosu'nun Pamukova'daki tren kazasını araştırmakla görevlendirdiği bilirkişiler arasındaki Yüksek Makine Mühendisi Levent Seyhan, demiryollarının trenin hızının 2 katına kadar dayanıklı olması gerektiğini söyledi. Hızlandırılmış tren faciasının meydana geldiği belgede hızın 80 km olarak açıklandığını anımsatan Seyhan, "Trenin 160 km hızda bile devrilmemesi gerekirdi" dedi. 
Altyapı ve üstyapının trenin yapacağı hızın 2 katına kadar dayanıklı olmasına "emniyet katsayısı" denildiğini kaydeden Seyhan, Türkiye'deki demiryollarının bu özelliğe sahip olmadığını belirtti. Seyhan, gelişmiş ülkelerde emniyet katsayısının 2-3 kat olduğunu kaydetti. 
Tren faciasının hız sınırının aşılmasından kaynaklandığını sanmadığını vurgulayan Seyhan, şöyle devam etti "Sistemi hızlandırıyorsunuz. Ancak 130 km hızla gidecek lokomotife uygun raylar yapmıyorsunuz. Hızlandırılmış trendeki vagonların 160 km hıza uygun olduğu belirtiliyor. Burada çok büyük hata ortaya çıkıyor. Vagonlar en az 260 km hıza dayanıklı olmalıydı." Bu arada, Bilirkişide yer alan bir uzman da, delillerin ortadan kaldırıldığını söyledi. 


</TEXT>
</DOC>
