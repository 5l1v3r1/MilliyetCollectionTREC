<DOC>
<DOCNO> 269529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur14.html </URL>
<DATE> 2004/09/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Üniversitelere ve yurtlara kayıtlar başladı... 
</HEADLINE>
<TEXT>

     Üniversitelere ve yurtlara kayıtlar, bugün başladı. 
     Üniversitelere kayıtlar, 15 Eylül Çarşamba gününe kadar sürecek. Bu süre içinde her fakülte için farklı kayıt tarihleri belirlendiğinden, adayların, ÖSS yerleştirme sonuç belgelerinde belirtilen tarihte kazandıkları fakülteye başvurmaları gerekiyor. 
     Üniversite adayları ellerine ÖSS yerleştirme sonuç belgeleri ulaşmamış olsa bile kazandıkları üniversiteye başvurarak kayıt yaptırabilecekler. 
     Belirlenen süre içinde kayıt yaptırmayan adaylar haklarını kaybedecek. 
     
     KAYIT İÇİN GEREKLİ BELGELER 

     Kayıt sırasında adaylardan şu belgeler istenecek 
     - ÖSYS sonuç belgesi, - Adayın mezun olduğu okuldan aldığı diplomanın aslı ya da yeni tarihli mezuniyet belgesi, - Aday 0.8 katsayısından veya ek puandan yararlanarak ya da sınavsız geçişle yerleştirilmiş, ancak alan kol veya bölümü diplomasında veya mezuniyet belgesinde belirtilmemişse, hangi okul ve alan kol bölümden mezun olduğunu gösterir resmi belge, - Nüfus cüzdanının onaylı örneği, - İkametgah belgesi, - 1982 ve daha önceki yıllarda doğmuş erkek adaylar için askerlik şubelerinden alınacak askerlik durum belgesi, - 12 adet 4.5 cm x 6 cm boyutunda fotoğraf Fotoğraflar son 6 ay içinde önden, başı açık, adayı kolaylıkla tanıtabilecek şekilde çekilmiş olacak , - Katkı payının ödenmesiyle ilgili belge, - Kayıttan önce belirlenip üniversite tarafından ilan edilecek diğer belgeler. 
     Anadolu Üniversitesi'nin açıköğretim programlarını kazanan adaylar, kayıt işlemleri ve kayıt tarihi için Anadolu Üniversitesi Rektörlüğü'ne başvuracaklar. 
     
     YURTLARA KAYITLAR 

     Üniversite öğrencilerinin barındığı yurtlar, 15 Eylül Çarşamba günü hizmete açılacak. 
     Yurtlara asıl listeden kayıt hakkı kazanan öğrenciler de 6-17 Eylül günleri arasında kayıt yaptırabilecek. 
     Öğrencilerden kayıt sırasında müracaat bilgi formundaki beyanları gereği istenecek belgeler dışında öğrenci durum belgesi, aile durum belgesi vukuatlı nüfus kayıt örneği , 12 adet cepheden çekilmiş vesikalık fotoğraf kız öğrencilerin fotoğraflarının güneş gözlüksüz, düzgün kıyafetli, başı açık erkek öğrencilerin güneş gözlüksüz ve sakalsız olması gerekiyor , savcılık belgesi veya adli sicil raporu, ikametgah belgesi ve 18 yaşını doldurmamış olanlar için veli izin belgesi gerekiyor. 
     Yurtlarda boş kalan yatak sayısına göre hazırlanacak birinci yedek listeden yurda girmeye hak kazanan öğrencilerin kesin kayıtları da 20-24 Eylül 2004 tarihleri arasında yapılacak. Bundan sonraki her pazartesi günü sırasıyla yedek listedeki öğrencilere 5'er gün kayıt süresi tanınacak. Yedek listeler ilgili yurt ve bölge müdürlüklerinden takip edilecek. 
     Öğrenciler kayıt sırasında yurt ücreti ile depozito da ödeyecekler. Ücretler, öğrencinin kalacağı yurdun niteliğine göre 39 milyon lira ile 180 milyon lira arasında değişiyor. 

     
</TEXT>
</DOC>
