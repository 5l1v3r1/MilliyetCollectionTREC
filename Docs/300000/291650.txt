<DOC>
<DOCNO> 291650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yasam/yas02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz kurtulduk 
</HEADLINE>
<TEXT>


Çanakkale Boğazı'ndan Ege Denizi'ne açılan ve Rusya'dan aldığı 74 bin ton ham petrolü İtalya'ya götüren tankerde çıkan yangın, bir saatte söndürüldü 

ERDEM SÜREK, BURAK GEZEN DHA 

Çanakkale Boğazı'ndan geçen ham petrol yüklü tankerde çıkan yangın heyecanlı saatler yaşattı. 
Rusya'dan aldığı 74 bin ton ham petrolü İtalya'ya götüren 232 metrelik Liberya bandıralı 'Gemmar Prokres', Boğaz'ın Ege Denizi çıkışında, Mehmetçik Feneri'nin 13 mil güneyinde bulunan Kumkale önlerine geldi. Kaptan köşküyle kamaraların bulunduğu yaşam alanında başlayan yangın, Gemi Trafik Hizmetleri radar kulesince tespit edildi. Tankerin de yardım istemesi üzerine Söndüren-6 ve Kurtarma-2 römorkörleri yola çıktı. Yangın, ekip gelmeden söndürüldü. Deniz Ulaştırma Bölge Müdürü Adnan Erdal, "Yangın büyük ihtimalle elektrik kontağından çıkmış" dedi. 
Yetkililer, gemi kaptanının, gemide bir sorun yaşanmayacağını, yoluna devam edebileceğini belirten bir garanti mektubu verdiğini kaydetti. Geminin seyrine izin verildiğini ifade eden yetkililer, gemiye römorkörlerin eşlik ettiğini vurguladı. 



</TEXT>
</DOC>
