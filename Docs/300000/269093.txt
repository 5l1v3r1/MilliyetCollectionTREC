<DOC>
<DOCNO> 269093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/dunya/dun05.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın ezen Adalet Bakanı istifa etti 
</HEADLINE>
<TEXT>



Polonya Adalet Bakanı Marek Sadowski, 1995 yılında bir kadının ciddi şekilde yaralanmasına neden olduğu trafik kazasıyla ilgili baskılar üzerine görevinden ayrıldı. Polonya hükümetinden yapılan yazılı açıklamada, Sadowski'nin yerine yarın, Polonya'nın hukuk danışmanları birliği başkanı Andrzej Kalwas'in getirileceği kaydedildi. Sadowski, Polonya basınının, kazanın olduğu tarihte yargıç olan, adalet bakanı olarak atandıktan sonra da dokunulmazlık kazanan Sadowski'nin kazaya ilişkin soruşturma başlatılmasına engel olduğunu ortaya çıkarmasının ardından, geçen ayın sonlarında istifa edeceğini açıklamıştı. Sadowski, kendisine yöneltilen suçlamaların hükümete zarar vermemesi için görevi bırakacağını bildirmişti. 


</TEXT>
</DOC>
