<DOC>
<DOCNO> 280866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/gun04.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Lisesi'ne 7 milyon euro 
</HEADLINE>
<TEXT>


Alman hükümeti, mülkiyeti kendisine ait olan lisenin, depreme karşı güçlendirilmesi için para gönderdi 

ŞÜKRAN PAKKAN İstanbul 

İstanbul'da deprem tartışmaları tüm hızıyla sürerken, Alman hükümeti hemen harekete geçerek Özel Alman Lisesi'ne 7 milyon euro gönderdi. 
"İstanbul'da büyük deprem bekleniyor" uyarılarını dikkate alan Almanya, arazisi ve mülkiyeti kendisine ait lisenin deprem riskine karşı güçlendirmesi amacıyla yaklaşık 7 milyon euro 13 trilyon lira ayırdı. Okulun Marmara depreminde duvarlarında çatlak dahi oluşmamasına rağmen Alman hükümeti, yüzyılı aşkın süredir ayakta duran okulun 7.5 ve üzeri bir depreme karşı dayanıklı hale getirilmesini istiyor. 

80 yıldır eğitim 
İstanbul'un en eski binalarından Alman Lisesi, 1893'ten bu yana faaliyette. Ana bina, Yüksek Mimar Kapp von Gülstein ve Osmanlı Bankası Müdürü Wülfing'in katkılarıyla yapıldı. 1903'te ise, 5 katlı ikinci bina inşa edildi. Lise, 1. Dünya Savaşı sonunda işgal nedeniyle kapandı. 1925'ten bu yana binada kesintisiz eğitim veriliyor. 
Deprem güçlendirme çalışmaları hakkında bilgi veren Alman Lisesi Yönetim Kurulu Üyesi Dr. Wolf Bernd Kretzschmann, İstanbul Teknik Üniversitesi'yle ortak çalışma yaptıklarını, mimariye zarar vermeden birbirinden farklı teknikler kullanılacağını söyledi. 
Kretzschmann, "7 milyon euro ile aslında bir okul baştan yapılabilir. Ancak, bu, hem okula verilen önemi hem de tarihsel değerini gösteriyor. Tarihi bir binayı aslını koruyarak güçlendirmek kolay değil" dedi. 


</TEXT>
</DOC>
