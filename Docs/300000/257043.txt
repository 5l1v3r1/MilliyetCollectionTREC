<DOC>
<DOCNO> 257043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun21.html </URL>
<DATE> 2004/07/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erbakan 'Kıbrıs'ın tamamını alalım' demiştim .. 
</HEADLINE>
<TEXT>

     KKTC Cumhurbaşkanı Rauf Denktaş, devletsiz kaldıktan sonra kimsenin kendilerine hürriyet bahşetmeyeceğini ve insanca yaşama hakkı tanımayacağını söyledi. 
     Lefkoşa'da Şehit Aileleri ve Malul Gaziler Derneği binasında yer alan Şehitler Müzesi'nin ek binasının açılışı, Cumhurbaşkanı Rauf Denktaş, Cumhurbaşkanlığı Başdanışmanı Emekli Orgeneral Nezihi Çakar, TBMM Başkanvekili Nevzat Pakdil ve MGK Genel Sekreteri Orgeneral Şükrü Sarıışık tarafından yapıldı. 
     Cumhurbaşkanı Denktaş, açılışta yaptığı konuşmada, binanın yapımını sağlayan Hava Kuvvetleri Komutanı Orgeneral İbrahim Fırtına ve Kıbrıs Türk Barış Kuvvetleri Komutanlığı'na teşekkür etti. 
     ''Bu devlet altımızdan alınırsa birileri gelip de bize hürriyet bahşetmeyecek'' diyen Denktaş, Annan planını eleştirerek, planın, Kıbrıs Türklerini darmadağın etmeye ve toprağından çıkarmaya yönelik olduğunu söyledi. 
     Rum tarafına kin duymadığını, Rumların, milli siyasetini uyguladığını, bunu iyi bilmek gerektiğini kaydeden Denktaş, kağıt üzerinde kalacak bir anlaşma istemediklerini, böyle bir anlaşmayla mahvolma yoluna gireceklerini belirtti. 
     . 
     . 
     
     DENKTAŞ VE ERBAKAN'DAN 20 TEMMUZ ANILARI 
     Açılışta, Denktaş ve 20 Temmuz 1974 Barış Harekatı dönemi hükümetinin Başbakan Yardımcısı olan Necmettin Erbakan, 20 Temmuz anılarını anlattı. 
     Harekatı, iki ülke arasındaki saat farkı nedeniyle belirlenenden bir saat önce açıkladığını ve bu bir saati çok zor geçirdiğini anlatan Denktaş, top sesleri duyulduğunda yanında bulunan BM'de görevli Avusturyalı emir subayının, ''Şimdi gerçekten kurtuldunuz'' dediğini aktardı. 
     Bu subayı, Barış Harekatı'ndan 6 ay sonra Kıbrıs'a davet ettiğini ve ''şimdi gerçekten kurtuldunuz'' sözüyle ne demek istediğini sorduğunu ifade eden Denktaş, Avusturyalı subayın, Rumların, büyük bir katliam hazırlığı içinde olduğunu söylediğini kaydetti. 
     
     ''TAMAMINI ALALIM'' 
     Necmettin Erbakan da şehitlere Allah'tan rahmet dileyerek, ''Her şeyimizi onlara borçluyuz'' dedi. 
     Barış Harekatı'na başlamadan önceki son üç günü özetleyen Erbakan, ''kimseye dokunmadan adanın tamamını almaktan yana olduklarını, ancak koalisyon hükümeti oldukları için Yeşil Hat'ta karar kılındığını'' dile getirdi. 
     Adanın tamamını alıp, gerçek bir anlaşmadan sonra Yeşil Hat'tın altını Rumlara bırakmayı düşündüklerini kaydeden Erbakan, o dönemde Larnaka'nın alınmasını da istediğini söyledi. 
     Barış Harekatı başlamadan önce Yunanistan'ın istihbarat alamamasının çok önemli olduğuna işaret eden Erbakan, o dönemde, İngiltere Büyükelçiliği'nin Başbakanlık'taki konuşmaları gizlice dinlediğini açıkladı. 
     
</TEXT>
</DOC>
