<DOC>
<DOCNO> 255345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko09.html </URL>
<DATE> 2004/07/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Marmarabirlik hedef büyüttü... 
</HEADLINE>
<TEXT>

     Yıllık 50 bin tonluk zeytin işleme kapasitesiyle Türkiye'nin en büyük zeytin üreticisi konumundaki Marmara Zeytin Tarım Kooperatifleri Birliği MARMARABİRLİK , zeytinin yanı sıra sebze-meyve yetiştiriciliği yapan ortaklarının ürünlerini, ''MARMARABİRLİK'' markasıyla uluslararası pazarlara kazandırmayı hedefliyor. 
     MARMARABİRLİK Yönetim Kurulu Başkanı Refi Taviloğlu, AA muhabirine yaptığı açıklamada, birliğin 30 bini aşkın aktif ortağının zeytinciliğin dışında sebze meyve üretimi de yaptığını belirtti. 
     Ortaklarının bu ürünlerini birliğin markasıyla uluslararası pazarlara sunmayı planladıklarını anlatan Taviloğlu, proje sayesinde ortaklarının ürünlerini ekonomiye kazandırmayı amaçladıklarını söyledi. Taviloğlu, ''Projeyi önümüzdeki dönemde birliğe bağlı kooperatiflerle görüşeceğiz. Onlardan gelecek tepkilere bağlı olarak projemizi hayata geçirmek için çalışmalara başlayacağız'' dedi. 
     Taviloğlu, İzmir yolu üzerindeki zeytin işleme ve ambalajlama entegre tesislerinin, aynı zamanda yaş meyve-sebze işleyebilecek teknik donanıma sahip olduğunu ifade ederek, şunları söyledi 
     ''Proje hayata geçerse, bize ek bir maliyet getirmeyecek. Ortaklarımızın zeytin dışındaki ürünlerini daha iyi nasıl değerlendirebilir, onlara nasıl katkıda bulunabiliriz fikrinden yola çıkarak bu projeyi oluşturduk. Elimizde bir marka var ve bu marka uluslararası piyasada bilinen bir marka. Projeyi önümüzdeki aylarda kooperatiflerle ve genel kurulumuzda görüşeceğiz. Proje, hayata geçmesi durumunda ekonomiye önemli ölçüde katma değer oluşturacak ve ortaklarımıza da katkı sağlayacak.'' Birliğin AB ülkelerinden ABD'ye kadar çok sayıda ülkeye ihracatı bulunduğuna dikkati çeken Taviloğlu, ''Adımızdan dış pazarlarda övgüyle söz ettiriyoruz. Geçen yılı 6 milyon 600 bin dolarlık ihracat geliriyle kapatan kuruluşumuzun 2004 sonu ihracat hedefi 11 milyon dolar. Dış ticaret gelirimiz her yıl yükselen bir trend izliyor. Ortaklarımızın sebze-meyve ürünlerini markamızla dış pazarlara sunmamız durumunda ihracat gelirimiz daha da artacak'' diye konuştu. 
     
</TEXT>
</DOC>
