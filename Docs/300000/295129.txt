<DOC>
<DOCNO> 295129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun32.html </URL>
<DATE> 2004/12/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Putin'den 'sömürgeci' Batı'ya Ukrayna'ya müdahale etmeyiz 
</HEADLINE>
<TEXT>

     Rusya Devlet Başkanı Vladimir Putin, Batı'nın Ukrayna'ya müdahalesini yine eleştirdi. 
     Ankara ziyareti sırasında Rus haber ajanslarına demeç veren Putin, Batı'nın Ukrayna konusunda ''sömürgeci şapkasını'' tekrar başına taktığını söyledi. 
     Batı'yı bir zamanlar ''Belgrad'da yaptığı gibi ülkeyi bölmemesi ve kendisine karşı çıkanları füze ve bombalarla cezalandırmaması için'' uyaran Putin, ''Ukrayna'da Almanya'da olduğu gibi, birinci ve ikinci sınıf insanlar ortaya çıksın istemem'' dedi. 
     Putin, ''Birinci sınıf insanlar durmuş oturmuş demokratik kurallara göre yaşarken, siyaseten koyu renge sahip diğerleri güzel ama acımasız bir durumla karşı karşıya kalsınlar istemem'' ifadesini kullandı. 
     Rus lideri, NATO'nun 1999'da Yugoslav başkentini bombalamasına atıfta bulunarak, ''Yerli halk diklenecek olursa, Belgrad'da olduğu gibi füze ve bombalarla dövülerek cezalandırılıyor'' dedi. 
     Putin, İnterfaks ajansına yaptığı açıklamada da Rusya'nın Ukrayna'daki siyasi krize müdahale etmeyeceğini belirtti. 
     Vladimir Putin, ''Rusya, Ukrayna krizinde arabulucu olarak yer almaya hazır, ancak müdahale etmeyecek. Bu bizim hareket biçimimizin temelini oluşturuyor'' diye konuştu. 
     
     ABD'DEN GÜRCİSTAN'A 60 MİLYON DOLAR 
     Öte yandan, ABD'nin Gürcistan'daki yeni askeri eğitim programı için 60 milyon dolar ayırdığı bildirildi. 
     Gürcistan Savunma Bakanı Giorgi Baramidze, Tiflis'te temaslarda bulunan ABD Genelkurmay Başkan Yardımcısı Orgeneral Peter Pace ile görüşmesinden sonra yaptığı açıklamada, ''istikrarı korumak için operasyon'' programının Ocak'ta başlayacağını kaydetti. 
     Program çerçevesinde, ABD askeri uzmanları tarafından 11 ve 21'inci taburlarda Gürcü askerlerine eğitim verileceğini ifade eden Baramidze, program için 60 milyon dolar ayrıldığını söyledi. 
     Baramidze, anlaşmalı eğitim alacak Gürcü askerlerinin daha sonra Afganistan ve Irak'taki koalisyon güçleri bünyesinde görev almalarının öngörüldüğünü kaydetti. 
     ABD'nin, 2001-2003 yılları arasında Gürcistan'daki 4 taburda hayata geçirdiği eğitim programları için 64 milyon dolar harcama yaptığı belirtildi. 
     
</TEXT>
</DOC>
