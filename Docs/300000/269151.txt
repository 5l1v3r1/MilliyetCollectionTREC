<DOC>
<DOCNO> 269151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/ygokce.html </URL>
<DATE> 2004/09/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çirkin sınav 
</HEADLINE>
<TEXT>



Biz ki, Dünya Kupası üçüncüsüyüz. 2002'de kazandığımız statüko ile 2006 yolculuğuna çıkıp daha ciddi, daha tutarlı, daha hazırlıklı ve daha kararlı olmalıydık. Daha baştan lastik patlattık... Oynadığımız oyun futbol muydu Ehh, zaman zaman .. Peki, sportmence davranıyor muyduk Hayır, hiçbir zaman 
Ersun Yanal, ilk resmi maçında sahaya hiç düşünmediği, taktik antrenmanlarda denemediği on birle çıktı. Bu on birde Daum'un en çok eleştirildiği uygulama tekrarlanıyor, Serkan Balcı geri dörtlünün sağında yer alıyordu. İbrahim Toraman - Deniz Barış savunmanın ortasında beklenmedik bir uyum ve çabukluk örneği sergilediler, arkadaşlarına güven verdiler. Yine Daum'un zoraki sağ ve sol beklerinden Ümit Özat bu defa soldaki zorunlu nöbetçiydi. Orta alan Emre - Okan ikilisine emanet... Solda Hasan Şaş, sağda Tuncay Şanlı, hayret 
Nihat ve Gökdeniz kenarda beklerken böyle zorlu ve ters kanat uygulamalarının anlamı ne Güya baskılı oynuyorduk, ama golü bulamıyorduk. Fatih Tekke'nin muhteşem kafa vuruşuna kadar yüzde yüz kaç pozisyonumuz vardı Tanrı aşkına 
Maçın futbol kalitesi hem bizden, hem de Gürcistan'dan yana çok düşüktü. Ama gerilim çok çok çok yüksek seviyede seyretti. Hakan Şükür, Hasan Şaş, Okan ve Nihat çabucak sarı kart görüyor, anlamsız gerginlik ve itiş - kakışlara karşı sportmence ya da profesyonelce bir tutum takınamıyordu. Hasan Şaş'ın ilk yarıda rakibi tarafından itilmesi elbette penaltıyı gerektirirdi. Ama aynı anda topu elle içeri sokma kurnazlığı sadece sarı kartı getirdi. O saatten sonra Hasan'ı aradınsa bul... Ne kontrol, ne beceri, ne de gayret. Üzerinden atamadığı asabiyet... Anlaşılmaz bir nefret .. Vazgeçemediği öfke... Ve İspanyol hakeme ligimizdeki Türk meslekdaşları gibi davranma gafleti... Gelsin kırmızı kart illeti... Sen daha bir saat sahada kalamazsan bu takım nasıl alacak Dünya Kupası bileti 
Maçı Trabzon'a alan Haluk Ulusoy - Şenol Güneş ikilisi, iyi niyetlerini herhalde yüzleri kızararak hiç istemedikleri bir bedelle ödemişlerdir. Fenerbahçe'ye, işbaşındaki federasyona, basına, gönlünce, polis himayesinde en sunturlu küfürler sallandı. Saha içinde mücadele eden ülke takımı görülemedi, boşlandı. Varsa yoksa Haluk Ulusoy... Yine de büyük ve ezici tribün çoğunluğuna teşekkür ederim. Solukları yettiğince milli takımı desteklediler. 
Kötü bir sınav verdik dostlar. Ne kulübede Ersun Yanal, ne de saha içindeki takım... Ne tribünde bizler, ne de güvenliğimizi sağlamakla ilgili görevliler... Dünya Kupası üçüncüsü olabiliriz. Galiba zor olanı sporcu ülke olmak. Madalya da yetmiyor anlaşılan spor ülkesi olmaya. 
Almanya vizesi zor. Biliriz... 
Ama o vizeyi futbol oynayarak almak anladık ki çok daha zor ... 



</TEXT>
</DOC>
