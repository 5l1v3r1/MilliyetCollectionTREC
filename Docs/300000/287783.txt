<DOC>
<DOCNO> 287783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo02.html </URL>
<DATE> 2004/11/10/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Beşiktaş 105- Mariupol 83 
</HEADLINE>
<TEXT>

     Salon BJK Akatlar Spor Kompleksi . 
     Hakemler Konstantinos Koromilas Yunanistan xxx, Florin Grigoras Romanya xxx, Shay Shtriks İsrail xxx . 
     Beşiktaş El Amin xxx 19, Mouring xx xxx 21, Haluk xxx 11, Nedim xxx 14, Varda xxx 23, Tolga xx xxx 8, Bekir xx 4, Hüseyin xx, Murat xx 3, Eren xx 2, Umutcan xx . 
     Azovmash Mariupol Lubin x 8, Moskalenko x 5, Iailo xx 6, Gurtovvy x 2, Fesenko xx 14, Podtykan xx 13, Weatmers xx 13, Kazlauskas xx 15, Laksa x, Ievstratenko x 7 . 
     1. periyot 28-21 . 
     İlk yarı 54-42 . 
     3. periyot 84-59 . 
     Basketbolda, FIBA Erkekler Avrupa Ligi B Grubu maçında Beşiktaş, Ukrayna'nın Azovmash Mariupol takımını 105-83 yenerek, grupta 3. maçında 2. galibiyetini aldı. 
     Karşılaşmanın ilk dakikalarında pota altında Varda'yı iyi kullanan Beşiktaş, bu oyuncunun basketleriyle 6. dakikayı 14-8 önde geçip, ilk periyotu 28-21 önde kapadı. 
     İkinci periyota da iyi başlayan Beşiktaş, rakibinin top kayıplarını, hızlı hücumlarda El Amin ve Nedim ile bulduğu basketlerle değerlendirerek, 15. dakikada farkı 16 sayıya 45-29 çıkardı. Varda'nın kenara alınmasıyla pota altındaki üstünlüğünü yitiren ve sayı bulmakta güçlük çeken siyah-beyazlılar, 3 dakika boyunca sayı üretemeyip, rakibinin 10-0'lık bir seri yakalamasına engel olamayınca, 18. dakikada fark 6 sayıya 45-39 indi. Bu dakikadan sonra yeniden toparlanan Beşiktaş, etkili savunma yapıp, El Amin ile basketler buldu ve ilk yarıyı 54-42 önde tamamladı. 
     Maçın ikinci yarısına da etkili başlayan siyah-beyazlılar, özellikle dış atışlarda yüksek bir yüzdeyle oynayarak, farkı giderek açtı. Beşiktaş, 3. periyodu 25 sayı farkla 84-59 önde geçti. 
     Son periyotta oldukça rahat bir oyun ortaya koyan ve genç oyuncularına şans tanıyan Beşiktaş, sahadan 105-83 galip ayrıldı. 
     Karşılaşmayı, Beşiktaş Kulübü Başkanı Yıldırım Demirören ve yönetim kurulu üyeleri de izledi. 
     Siyah-beyazlılar, gruptaki 4. maçlarını 16 Kasım Salı akşamı İstanbul'da, Rusya'nın Ural Great takımıyla yapacak. 
     
     ''AZOVMASH MARİUPOL KARŞISINDA GALİBİYETİ HAK ETTİK'' 

     Basketbol FIBA Erkekler Avrupa Ligi B Grubu'nda oynadığı 3. maçında Ukrayna'nın Azovmash Mariupol takımını 105-83 yenerek, 2. galibiyetini alan Beşiktaş'ta yüzler gülüyor. 
     Beşiktaş Kulübü Basketbol Şubesi Kaptanı Şenol Demirağ ile menajer Zeki Can, siyah-beyazlı kulübün resmi internet sitesine yaptıkları açıklamalarda, galibiyeti hak ettiklerini söylediler. 
     Şenol Demirağ, Ukrayna Ligi'nin güçlü takımlarından Azovmash Mariupol'u farklı bir skorla yenmenin önemine dikkat çekerek, ''Akatlar Spor ve Kültür Kompleksi'ndeki ilk Avrupa Kupası maçımız olması nedeniyle karşılaşmanın bizim için ayrı bir anlamı vardı. Avrupa'da galip gelmenin önemini bilerek oynadık. Diğer maçlarımızda da başarılı oyunumuzu sürdürüp, grubumuzda ilk 4 arasında yer alarak tur atlamayı hedefliyoruz. Bu galibiyet camiamıza armağan olsun'' dedi. 
     Zeki Can ise ''Akatlar'daki ilk Avrupa Kupası maçımızı oynadık ve galibiyeti de hak ettik. Oyuncularımız sahada çok iyi bir mücadele sergiledi. Hem yönetimimizin hem de taraftarlarımızın bizlere verdiği destek de çok önemliydi. Bu galibiyeti onlara armağan ediyoruz'' diye konuştu. 
     Siyah-beyazlılar, gruptaki 4. maçlarını 16 Kasım Salı akşamı İstanbul'da, Rusya'nın Ural Great takımıyla yapacak. 
     
</TEXT>
</DOC>
