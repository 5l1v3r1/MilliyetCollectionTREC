<DOC>
<DOCNO> 279361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun16.html </URL>
<DATE> 2004/10/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ta serbest kalan Türk işçiler basın önüne çıktı 
</HEADLINE>
<TEXT>

     Irak'ta rehin alındıktan sonra serbest bırakılan 10 Türk işçisinin sağlık durumunun iyi olduğu bildirildi. 
     Fransız AFP ajansının haberine göre, serbest kaldıktan sonra Bağdat'a gelen Türk işçileri, Vinsan şirketinin Bağdat'taki temsilciliğinde düzenlenen basın toplantısına katıldılar. 
     Vinsan Yönetim Kurulu Başkanı Ali Haydar Veziroğlu, basın toplantısında, şirketinin Irak'taki faaliyetlerini sürdürmeye devam edeceğini belirterek, ''Irak halkına hizmete devam edeceğiz'' dedi. 
     İşadamı Veziroğlu, ''Irak'tan çekilmiyoruz, çünkü eylemciler diyaloğu kabul ettiler ve şirketimizin zarar gördüğünü anladılar'' diye konuştu. 
     Veziroğlu, serbest kalan işçilerin sağlık durumlarının iyi olduğunu ve Türkiye'ye döneceklerini belirtti. 
     El Cezire Televizyonu, 10 Ekim'de, ''Ebubekir El Sıddık isimli silahlı grubun, 40 gündür rehin tuttuğu 10 Türkü serbest bıraktığını açıkladığını'' duyurmuştu. 
     
     ''OĞLUMLA KONUŞTUM, DÜNYALAR BENİM OLDU'' 

     Irak'ta rehin alınan ve 40 gün sonra serbest bırakılan 10 Türk'ün, Türkiye'nin Bağdat Büyükelçiliği'ne, oradan da çalıştıkları şirketin şantiyesine ulaşmaları aileleri sevindirdi. 
     Rehineler arasındaki Denizlili Murat Karaahmetli'nin babası Mehmet Karaahmetli, AA muhabirine, oğluyla telefon görüşmesi yaptığını ve sağlık durumunun iyi olduğu bilgisini aldığını söyledi. 
     Oğlunun VİNSAN şirketinde düzenlenen basın toplantısında çekilen görüntülerini izlediğini ifade eden Karaahmetli, şöyle konuştu 
     ''Kaçırıldığından serbest kalıncaya kadar geçen süre, bizim için kabus doluydu. Allah'a, hep oğluma yeniden kavuşabilmek, onun sağ olduğunu belirtecek sesini duymak için dua ettim. Dualarım kabul oldu. Artık serbestler. Kendisiyle telefonla konuştum, dünyalar benim oldu. Sağlığının iyi olduğunu, kötü muameleyle karşılaşmadıklarını, Türkiye'ye dönüş için yarın yola çıkabileceklerini söyledi. Artık gözlerimiz yollarda, kavuşmayı bekliyoruz.'' 
     
     MUSUL'DA BİR YETKİLİ ÖLDÜRÜLDÜ 

     Öte yandan, Musul kentinde bir yetkili, işe giderken silahlı saldırıda öldürüldü. 
     Yerel konsey üyesi Abdülmecit El Anter'in saldırıya, kentin doğu kesminde sabah saatlerinde uğradığı bildirildi. El Anter'in korumalarının ise, bir otomobilden ateş açılarak yapılan saldırıdan yara almadan kurtulduğu belirtildi. 
     Musul'daki Amerikan karşıtı isyancılar, ABD öncülüğündeki güçlerle işbirliği yaptığından şüphelendikleri Iraklılara sık sık saldırılar düzenliyor. 

     
</TEXT>
</DOC>
