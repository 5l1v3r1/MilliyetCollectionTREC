<DOC>
<DOCNO> 258040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy08.html </URL>
<DATE> 2004/07/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Babacan AKP olarak siyasetin kodlarını değiştirmek istiyoruz 
</HEADLINE>
<TEXT>

     Devlet Bakanı Ali Babacan, siyasette bugüne kadar iş yapılmadığını ve sadece nutuk atıldığını savunarak, ''Biz AK Parti olarak siyasetin kodlarını değiştirmek istiyoruz. Siyaseti hastalıklarından kurtarmak istiyoruz'' dedi. 
     Ali Babacan, AK Parti Genel Merkez Gençlik Kolları tarafından çıkarılan ''Genç Türkiye'' dergisine verdiği röportajda, siyasi değerlendirmelerde bulundu. Babacan, şu görüşlere yer verdi 
     ''Biz AK Parti olarak siyasetin kodlarını değiştirmek istiyoruz. Siyaseti hastalıklarından kurtarmak istiyoruz. Siyaseti yeniden güvenilir bir kurum haline getirmek istiyoruz. Bu işin bir kudsiyeti var. Bunu zedelemişler. Siyasete yazık etmişler. Türkiye yeni bir siyaset tarzıyla, yeni siyasetçi portreleriyle tanıştı. Değişim zaman alacak ama en azından 3 Kasım'da başladı bu değişim. Bugüne kadar iş yapılmamış, sadece nutuk atılmış. Biz ise işimizle meşgulüz. 
     Türkiye'de yaşıyor olmak her vatandaşı asgari siyasetçi yapıyor. Siyasetin bu kadar içinde olan başka bir millet yoktur herhalde. Siyasal bilgiler fakülteleri herhalde ülkemizin en şanssız fakülteleri. Espri bir yana, ülkemizde herkes bir siyasetçi.'' 
     
     ''BURNUNUZ BÜYÜRSE...'' 
     Kibirden çok korktuğunu vurgulayan Babacan, ''Kibir işin içine girdiyse, o iş bitmiştir. Mağrurlanma insanoğlu, senden büyük Allah var... Bunu unuttuğunuz anda kaybettiniz demektir. Burnunuz ne kadar büyürse, bir yere çarpma olasılığı da o kadar artar. İç dünyamda kibir olmadı ve olmayacak'' diye konuştu. 
     Hazineden sorumlu bakan olarak kılı kırk değil, kırk milyon yaran bir hassasiyet içinde olduğunu kaydeden Ali Babacan, bir tek kuruşun bile amacının dışında kullanılmasının vebalinden korktuğunu dile getirdi. 
     Babacan, Parayla bu kadar haşır neşir olmak nasıl bir şey sorusuna da ''İnanın daha tek bir lira bile görmedim. Her şey kağıt üzerinde oluyor. Şaka bir yana, şahsi olarak parayla çok yakın bir dostluğumuz olmadı. Çünkü böyle bir dostluğu hep tehlikeli gördüm. Araya bir mesafe koymak zorundasınız. Aksi takdirde siz parayı değil, para sizi yönetir'' yanıtını verdi. 
     ''Yarın bugünden daha iyi olacak'' diyen Ali Babacan, ''Geçmişteki gibi bugünü kurtarmanın, seçime kadar her şeyi idare etmenin peşinde değiliz'' dedi. 
     
</TEXT>
</DOC>
