<DOC>
<DOCNO> 255605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun29.html </URL>
<DATE> 2004/07/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Denktaş. Cuntanın sabırsızlığı Kıbrıs Türklerini yok olmaktan kurtardı 
</HEADLINE>
<TEXT>

     Kıbrıs'ı Yunanistan'a bağlamak amacıyla Yunan generaller öncülüğünde Makarios'a karşı 15 Temmuz 1974'te yapılan askeri darbenin 30 yıldönümünde, Güney Kıbrıs'ta çeşitli anma ve kınama etkinlikleri yapılıyor. 
     Darbenin başladığı saat olan 08.20'da sirenler çaldı ve kiliselerde darbede ölenler anısına etkinlikler düzenlendi. Güney Lefkoşa'daki bazı anma etkinliklerine Rum yönetimi lideri Tasos Papadopulos da katıldı. 
     Rum yönetimi bakanlar kurulu, geçen hafta, 15 Temmuz'u ''Darbe Karşıtlarını Anma Günü'' olarak kabul etmişti. 
     KKTC Cumhurbaşkanı Rauf Denktaş da faşist Yunan dardesinin 30. yıldönümü nedeniyle gazetecilere yaptığı açıklamada, ''Faşist Yunan darbesini gerçekleştiren cuntanın sabırsızlığının Kıbrıs Türklerini yok olmaktan kurtardığını'' söyledi. 
     Darbenin Kıbırs Cumhuriyeti'ni ortadan kaldırmak için değil, Makarios'u ortadan kaldırmak için yapıldığına işaret eden Denktaş, Yunanistan ve cuntaya karşı olan Makarios'u ortadan kaldırmak için daha önce de iki kez saldırıda bulunulduğunu, ancak Makarios'a bir şey olmadığını anlattı. 
     Makarios'a bu saldırının yapılacağının bilindiğini ifade eden Denktaş, Makarios'un ölmesinin Enosis'in gerçekleşmesi anlamı taşıdığını, daha önce yapılan saldırılarda Makarios'un ölmemesinin Kıbrıs Türklerinin yararına olduğunu kaydetti. 
     ''Cuntanın sabırsızlığı işimize yaradı'' diyen Denktaş, ''Cunta bu saldırıyı yapmasaydı Türkler çok tedirginlik yaşayacaktı ve belki de çok farklı olaylar ortaya çıkacaktı. Allah bizi korudu ve bize yardımcı oldu'' ifadesini kullandı. 
     
     DARBE 
     30 yıl önce Yunan askeri cuntası, Kıbrıs Türk halkını topyekün soykırımdan geçirerek, yıllarca hayalini kurdukları Enosis'i gerçekleştirmek amacıyla Kıbrıs'taki EOKA'cılarla işbirliği halinde Makarios'u devirmiş ve EOKA'cı Nikos Sampson'u sözde cumhurbaşkanı ilan etmişti. 
     Darbe sırasında EOKA karşıtı veya Makarios yandaşı 2 bin kadar Yunan ve Rum öldürülmüştü. Faşist cunta Türklere karşı tedhiş eylemlerinin yoğunlaşmasına da öncülük etmişti. 
     
     BARIŞ HAREKATI 
     Olaylar had safhaya ulaşırken, Türkiye, uluslararası İttifak ve Garanti Anlaşmaları'ndan doğan garantörlük hakkını kullanarak, Kıbrıs Türklerinin can ve mal güvenliğini korumak amacıyla 20 Temmuz 1974'te Barış Harekatı'nı gerçekleştirdi. 
     Barış Harekatı ile Kıbrıs Türk halkının can ve mal güvenliği sağlandığı gibi, darbeciler de Kıbrıs'ta işgal ettikleri makamlardan çekilmek zorunda kaldı. Yunanistan'da da 1967'de askeri darbeyle başlayan cunta dönemi tarihe karışmış, ülkede demokrasiye dönülmüştü. 
     
</TEXT>
</DOC>
