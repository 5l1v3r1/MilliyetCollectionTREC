<DOC>
<DOCNO> 271328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun15.html </URL>
<DATE> 2004/09/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
KKTC'de Dipkarpaz Rum ortaokulu eğitime başladı 
</HEADLINE>
<TEXT>

     KKTC Bakanlar Kurulu'nun iyi niyet çerçevesinde özel izinle açılışına izin verdiği Dipkarpaz'daki Rum ortaokulu bugün eğitime başladı. 
     Öğrencilerin bugün kayıtları yapılan okulda, resmi eğitim 15 Eylül Çarşamba günü başlayacak. 
     Dipkarpaz'da yaşayan Rum çocukların kendi ana dillerinde eğitim alması amacıyla açılan ortaokula 12 Rum öğrenci kayıt yaptırırken, bu sayının artması bekleniyor. 
     Yaklaşık 205 milyara mal olan okulun restorasyonu KKTC bütçesinden karşılandı. 4 derslik, 1 bilgisayar odası, müdür ve öğretmen odalarından oluşan okulda, 17 öğretmenin görev yapacağı bildirildi. 
     Görev yapacak öğretmenlerden ikisi Dipkarpaz'da ikamet ederken, diğer öğretmenlerin çoğunluğu günübirlik Güney Kıbrıs'tan gelerek eğitim verecek. 
     KKTC Milli Eğitim ve Kültür Bakanlığı Bakanlık Müdürü Ali Candan, okulun açılışıyla ilgili yaptığı açıklamada, Dipkarpaz'da oturan Rum ailelerin çocuklarının 2004-2005 öğretim yılında kendi ana dillerinde eğitim alabilmeleri için okulun bugün açıldığını belirterek, tüm öğrencilere başarılar ve sağlıklı bir eğitim diledi. 
     Candan, bir soruya karşılıksa Rum lisesi açılmasının şu anda gündemde olmadığını söyledi. 
     Rum ortaokulunda 17 öğretmenin yer almasının öngörüldüğünü söyleyen Candan, okulun müdürü ve yine öğretmen olan eşinin Dipkarpaz'da ikamet ettiğini, diğer öğretmenlerin günübirlik Rum tarafında geleceğini söyledi. 2005-2006 öğretim yılında, Dipkarpaz'a Türk ortaokulu açılacağını da bildiren Candan, okulla ilgili yer tespitinin yapıldığını belirtti. 
     
     ''İYİ NİYET GÖSTERGESİ'' 
     İskele Kaymakamı Ahmet Cenk Musaoğulları da, konuyla ilgili yaptığı açıklamada, okulla ilgili spekülasyonlara dikkati çekerek, okulun tamiratının her kuruşuna kadar KKTC bütçesinden karşılandığına işaret ederek, bunun KKTC'nin iyi niyetinin göstergesi olduğunu vurguladı. 
     Bu iyi niyete Avrupa Birliği ve AB ve Güney Kıbrıs'tan karşılık beklediklerini ifade eden Musaoğulları, Kıbrıs Türk halkının barışçı olduğunu kaydetti. 
     Okula hangi bayrağın çekileceği soruna karşılık olarak Musaoğulları, bayrak konusunun açık olduğunu, KKTC'de Türk ve KKTC bayraklarının dalgalandığını, bunun dışındaki kararınsa Bakanlar Kurulu'na ait olduğunu belirtti. 
     Musaoğulları, ortaokulun KKTC'nin otoritesinde olduğunu vurguladı. 
     Rumların okulda çarşamba günü dinsel açılış seremonisi talebinde bulunduklarını açıklayan Musaoğulları, konunun değerlendirileceğini belirterek, ''tahrik yoksa biz de iyi niyetliyiz. Yok demeyiz'' dedi. 
     Musaoğulları, Dipkarpaz'daki Türk çocukları için 2005 yılında ortaokul açılacağını da sözlerine ekledi. 
     
</TEXT>
</DOC>
