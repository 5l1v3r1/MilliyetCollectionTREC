<DOC>
<DOCNO> 264453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo07.html </URL>
<DATE> 2004/08/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bursaspor Yusuf ile 1 yıllık sözleşme imzaladı 
</HEADLINE>
<TEXT>

     İkinci Futbol Ligi A Kategorisi takımlarından Bursaspor'da, Yusuf Tokaç ile 1 yıllık sözleşme imzalandı. 
     Teknik heyetin isteği doğrultusunda transfer görüşmelerini sürdüren Bursaspor Kulübü yönetimi, Hakan Çimen'in ardından, geçen yıl Akçaabat Sebatspor'da forma giyen deneyimli orta alan oyuncusu Yusuf Tokaç'ı da yeşil-beyazlı renklere bağladı. 
     Bursaspor gibi büyük bir camiaya geldiği için mutlu olduğunu belirten Yusuf, ''Burada arkadaşlarım var. Uyum sorunu yaşayacağımı sanmıyorum. Antrenman eksiğim de yok. Buraya hazır durumda geldim. İnşallah, Bursaspor'u yeniden Birinci Süper Lig'e çıkaracağız'' dedi. 
     Kulüp ikinci başkanı Süleyman Önsever de, teknik heyetin istediği 2 oyuncuyu zaman yitirmeden transfer ettiklerini ifade ederek, ''Bursaspor'da transfer bitmez. Ligin başlamasına daha süre var. Takımı görüp gerekli değerlendirmeyi yaparız. Bizim hedefimiz mutlak Birinci Süper Lig. Bu hedef doğrultusunda çok güçlü bir kadro oluşturuyoruz. Hakan ve Yusuf da çok kaliteli futbolcular. Zaten güçlü olan takımımıza daha da fazla güç katacaklardır'' diye konuştu. 
     
</TEXT>
</DOC>
