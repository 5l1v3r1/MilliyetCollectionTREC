<DOC>
<DOCNO> 289776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun24.html </URL>
<DATE> 2004/11/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Thatcher'in oğluna resmen darbeci suçlaması 
</HEADLINE>
<TEXT>

     İngiltere'nin eski Başbakanı Margaret Thatcher'in oğlu Mark Thatcher, petrol zengini Ekvator Ginesi savcılığınca bu ülkedeki darbe girişimine karışmakla resmen suçlandı. 
     Gine Başsavcısı Jose Olo Obono, ''Thatcher, darbe girişimini finanse etmeye yardımcı olmakla suçlanıyor'' dedi. Obono, Mark Thatcher'in darbe girişimine karışan paralı askerlerden oluşan 19 kişilik listeye eklendiğini söyledi. 
     Ekvator Ginesi, Thatcher ile bazı İngiliz finansörlerin darbe girişimi için bu ülkedeki muhalefetle işbirliği yaptıklarını iddia ediyor. 
     Afrika'nın 3. büyük petrol üreticisi Ekvator Ginesi'nin Devlet Başkanı Teodoro Obiang'ı devirmeye yönelik bir darbe girişiminin engellendiği Mart ayında açıklanmıştı. Güney Afrika istihbaratının otaya çıkardığı darbe girişimine karıştıkları belirtilen bazı paralı askerler Zimbabve'de tutuklanmıştı. 
     Mark Thatcher da Ağustos ayında Güney Afrika'da evhapsine alınmıştı. 
     
</TEXT>
</DOC>
