<DOC>
<DOCNO> 261092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko08.html </URL>
<DATE> 2004/08/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Özel havayolu şirketleri Biz ucuz uçmuyoruz... 
</HEADLINE>
<TEXT>

     Atlasjet Yönetim Kurulu Başkan Yardımcısı Murat Ersoy, uçak bilet fiyatlarının ucuz olmadığını belirterek, ''Biz ucuz uçmuyoruz, olması gereken fiyattan uçuyoruz. Uçakları doldurduğumuz zaman da güzel para kazanıyoruz'' dedi. 
     Adana'da seyahat acentası temsilcileriyle bir araya gelen Ersoy, AA muhabirine yaptığı açıklamada, iç hatlarda 17 Temmuz'dan itibaren İstanbul çıkışlı 7 noktaya uçuş gerçekleştirdiklerini hatırlattı. 
     Bir ay olmamasına karşın uçuşlarda yüzde 85'lere varan doluluk oranlarına ulaştıklarını belirten Ersoy, her gün 2 bin ila 2 bin 500 yolcu taşıdıklarını bildirdi. 
     Ersoy, bilet fiyatlarının 89 milyon lira olduğunu hatırlatarak, şunları söyledi 
     ''Bize sık sık bilet fiyatları niçin bu kadar ucuz diye soruyorlar. Aslında biz ucuz uçmuyoruz, olması gereken fiyattan uçuyoruz. Uçakları doldurduğumuz zaman da güzel para kazanıyoruz. Havacılık sektöründe herşey dövize endesli. Akaryakıt fiyatları ile döviz kurlarında aşırı dalgalanmalar olmadığı sürece fiyatları değiştirmeyiz. Ancak, ciddi artışlar olursa ayarlama yaparız.'' 
     
     FİLOLARINI GENİŞLETİYORLAR 

     Filolarında 6 uçağın bulunduğunu belirten Ersoy, ''Önümüzdeki aylarda filomuza ön anlaşmalarını yaptığımız 6 uçağı daha dahil edeceğiz. Türkiye'de dakiklik oranı en yüksek havayolu şirketiyiz, bugüne kadar rötar yapmadık, çünkü uçaklarımız yeni. Ayrıca, Türkiye'de 16 yıl gibi en büyük kokpit deneyimine sahip ekibimiz var. Pilotlarımızın tamamı askeri pilot'' diye konuştu. 
     Ersoy, rezervasyon sistemlerinin ''saat gibi'' çalıştığını ve bin tane rezervasyon noktalarının bulunduğunu ifade ederek, ''Kasım ayından itibaren internet üzerinden de bilet satışları gerçekleştireceğiz'' dedi. 
     Ekim'de bölgesel uçuşlara başlayacaklarını ve Adana'dan Ankara ile haftanın 2 günü de KKTC'ye seferler koyacaklarını belirten Ersoy, ''Kasım ayından itibaren de Adana çıkışlı, Almanya'nın 8 büyük kentine uçuşlar yapacağız'' dedi. 

     
</TEXT>
</DOC>
