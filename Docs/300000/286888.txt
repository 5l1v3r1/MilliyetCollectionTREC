<DOC>
<DOCNO> 286888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy10.html </URL>
<DATE> 2004/11/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan Dünkü gösterileri demokratik bulmuyorum 
</HEADLINE>
<TEXT>

     Adem Kadam 

Başbakan Recep Tayyip Erdoğan, ''Cehalet en büyük düşmanımızdır, onu ayaklarımızın altına aldık'' dedi. 
     Başbakan Erdoğan, dün İstanbul ve Ankara'da YÖK'ü protesto amacıyla düzenlenen gösterileri ''demokratik ve hak arayışı olarak doğru bulmadığını'' belirtti. 
     Erdoğan, Çayeli'nde Milli Eğitim Bakanlığı Hizmetiçi Eğitim Enstitüsü ile Ahmet Hamdi İshakoğlu Anadolu Denizcilik Meslek Lisesi'nin ortak açılış törenine katıldı. 
     Burada yaptığı konuşmada, 3 Kasım seçimlerinin ardından emaneti devraldıktan sonra sağlık, eğitim, adalet ve emniyete öncelik verdiklerini kaydeden Erdoğan, ''Bu konuda çok büyük açıklarımızın olduğunu biliyoruz. Demirperde ülkelerinde okuma-yazma oranının yüzde 100 olduğunu dikkate alırsak, Türkiye'nin nerelerde kaldığı ortada. Okuma-yazma oranımız maalesef yüzde 85'lerde...'' diye konuştu. 
     
     ''ALACAK, SANKİ ÖBÜR DÜNYAYA GÖTÜRECEK...'' 

     Hayırsever işadamlarından memleketlerine eğitim ve sağlık kurumu yaptırmalarını isteyen Erdoğan, ''Nedense eller cebe pek gitmiyor. Alacak sanki öbür dünyaya götürecek. Halbuki eğitimde, sağlıkta ne yatırım yaparsa onunla birlikte o gidecek. Gelin sağken bu yatırımları yapalım. Ondan sonra da ebediyen hatıra bırakalım'' dedi. 
     Rize'nin bir cazibe merkezi haline gelmesi ve göçün durması için çaba gösterdiklerini kaydeden Erdoğan, Karadeniz sahil yolunun da 2005 yılı sonunda faaliyete geçeceğini ifade etti. Erdoğan, ''Ne aldanan, ne aldatan olacağız'' dedi. 
     Başbakan Erdoğan, daha sonra Ahmet Hamdi İshakoğlu Denizcilik Meslek Lisesi'nin açılışını yaparak, dersliklerde incelemelerde bulundu. 
     Erdoğan, basın mensuplarının, gemi dümeni ile birlikte fotoğraf çekme isteklerini, dümenin eski teknoloji olduğu gerekçesiyle kabul etmedi. 
     
     ''BİR ŞÜPHENİZ Mİ VAR '' 

     Bir gazetecinin, ''Rota nereye, ülke emin ellerde diyebilir miyiz '' yönündeki sorusuna, ''Bir şüpheniz mi var, gelişmeler ortada'' yanıtını verdi. 
     Erdoğan, bir başka gazetecinin, '' Yelkenler fora diyerek dümeni AB'ye kırdınız. Denizin, havanın durumu nasıl '' sorusuna da şu yanıtı verdi 
     ''Bu konuda kararlı olduğumuzu söyledik. Kararlı bir şekilde AB yolunda üzerimize düşen ödevleri yerine getirdik, yaptık. Artık 17 Aralık sürecinde AB ülkelerinin üzerine düşen görevi yapmasını bekliyoruz. Bunda herhangi bir ümitsizlik söz konusu değil. 
     
     ''HERHANGİ BİR YANLIŞA İHTİMAL VERMİYORUM'' 

     Biz AB sürecinde insanımızın standardını yükseltmek için geceli gündüzlü çalışıyoruz. Eğer 17 Aralık'ta 2002 Kopenhag zirvesinde bize verilen söz yerine getirilmeyecek olursa, Türkiye, Kopenhag siyasi kriterlerinin adını Ankara kriterleri koyar yoluna devam eder. Çünkü Türkiye, ülkelerden bir ülke değildir. Türkiye'nin de nevi şahsına münhasır bir asilliği vardır, bir gücü vardır ve şu andaki yapısıyla da genç dinamik bir nüfus özelliği vardır. AB üyesi ülkeler, bizim tüm yaptığımız görüşmelerde ağırlıklı olarak olumlu görüşlerini beyan etmişlerdir. 17 Aralık'ta inanıyorum ki bu süreç bizlerin istediği biçimde devam edecektir. Herhangi bir yanlışa ihtimal vermiyorum.'' 

     
</TEXT>
</DOC>
