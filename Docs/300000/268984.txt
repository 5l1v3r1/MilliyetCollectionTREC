<DOC>
<DOCNO> 268984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun14.html </URL>
<DATE> 2004/09/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Irak'ta kaçırılan Fransız gazeteciler için Fransa'nın umudu sürüyor 
</HEADLINE>
<TEXT>

     Fransa İçişleri Bakanı Dominique de Villepin, Irak'ta kaçırılan 2 Fransız gazetecinin kısa zamanda serbest bırakılacağından umutlu olduğunu söyledi. 
     De Villepin, gazetecilerin serbest bırakılması için girişimlerde bulunmak üzere Irak'ta bulanan Fransız Müslüman heyetinin Fransa'ya dönmesinin ardından yaptığı açıklamada, ''bütün işaretlerin gazetecilerin kısa zamanda serbest bırakılacağı umudunu desteklediğini'' kaydetti. 
     De Villepin, ''Ancak, Irak'taki durumu biliyorsunuz. Bu çerçevede pek tabii ki büyük dikkat gerekiyor'' dedi. 
     Le Figaro gazetesinden Christian Chesnot ve Radio France için çalışan Georges Malbrunot'tan en son 19 Ağustosta haber alınmış, gazetecileri kaçıran örgüt Fransa'da okullarda türban yasağının kaldırılmasını talep etmişti. 
     
</TEXT>
</DOC>
