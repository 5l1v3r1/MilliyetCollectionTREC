<DOC>
<DOCNO> 280606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun17.html </URL>
<DATE> 2005/03/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İran, ABD'ye yine meydan okudu Tepkisiz kalmayız 
</HEADLINE>
<TEXT>

     İhsan DÖRTKARDEŞ DHA 

      İRAN Savunma Bakanı Ali Şemhani nükleer tesislerini bütün güçleriyle koruyacaklarını belirterek, Tahran yönetiminin ABD tehditlerine karşı tepkisiz kalamayacağını söyledi. 
     Tahran Radyosu'nun haberine göre, İran Savunma Bakanı Ali Şemhani nükleer tesislerin korunmasıyla ilgili gerekli önlemlerin alındığını, ülkesinin her türlü tehdide karşı koymaya hazır olduğunu söyledi. Şemhani, "Nükleer tesislerin korunması da bu çerçevededir. İran, nükleer tesislerini bütün gücüyle korumaya kararlıdır'' dedi. Savunma Bakanı Ali Şemhani, ABD'nin İran'a yönelik tehdit ve Tahran aleyhindeki iktisadi ambargoların uzatılmasına yönelik açıklamalarına değinirken, Amerika'nın 50 yıldan fazla süreden bu yana İran aleyhinde faaliyet gösterdiğini belirterek İran'ın Amerika'nın tehditlerine karşıı tepkisiz kalamayacağını söyledi. Şemhani, Avrupa ve İran arasında nükleer müzakerelere de değinerek müzakereye katılanların müzakereden istedikleri neticeyi alamadıklarını bildirdiklerini söyledi. 
     
     "RICE YARGILANMALI'' 
     İran İstihbarat Bakanı Ali Yunusi ise, ABD Dışişleri Bakanı Rice'ın, savaş suçu işlediğini sürdü. Washington yönetiminin Afganistan ve Irak başta olmak üzere dünyanın bir çok bölgesinde işlediği cinayetlerde Rice'ın çok önemli rolünün olduğunu iddia eden Yunusi, "Eğer adalet olsa, Rice, Bush ve diğer yandaşları, uluslar arası adil bir mahkemede savaş suçundan dolayı yargılanmalı'' dedi. Yunusi, İran ve Avrupa arasında süren nükleer müzakerelere de değinerek, ABD'nin İran'a uçak parçaları karşılığında Tahran'dan uranyumu zenginleştirme faaliyetlerini sürekli olarak durdurmasını istemesinin İran'a karşı yapılmış büyük hakaret olarak kabul ettiklerini belirterek Tahran'ın ABD'nin baskıcı ve gayri meşru istekleri karşısında asla teslim olmayacağını söyledi. 
     İran İslami Şura Meclis Başkanı Gulamali Haddad Adil de, Fransa, Almanya ve İngiltere'nin Tahran'dan uranyumu zenginleştirme faaliyetlerini sürekli olarak durdurmasını istemesinin İran'ın meşru haklarını görmezlikten gelmek olduğunu ileri sürdü. Adil, Avrupa'nın bu tutumunun ABD'nin baskısı ve etkisinde kaldığının göstergesi olduğunu söyledi. Adil, Paris Anlaşması'na göre, Avrupa'nın İran'dan uranyumu zenginleştirme faaliyetlerini geçici olarak durdurmasını istendiğini anlatırken, 3 Avrupa ülkesinin İran'dan uranyumu zenginleştirme faaliyetlerini daimi olarak durdurmasını istemesini kabul edilemez olarak değerlendirerek bunun uluslar arası atom enerjisi ajansının esasnamesine aykırı olduğunu söyledi. 
     İran'ın nükleer faaliyetlerinin barışçı olduğunu savunan Adil, bu doğrultuda İran ve ajans arasında çok iyi işbirliğinin olduğunu belirterek İran'ın nükleer teknolojiden barış amaçlı yararlanma faaliyetlerinin engellenmesine dair çabalara İran'ın asla teslim olmayacağını söyledi. 
     
</TEXT>
</DOC>
