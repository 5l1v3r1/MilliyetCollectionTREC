<DOC>
<DOCNO> 293345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun28.html </URL>
<DATE> 2004/11/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
SPD milletvekili Akgün'den Schmidt'e sert yanıt 
</HEADLINE>
<TEXT>

     Alman Sosyal Demokrat Parti SPD Federal Meclis milletvekili Lale Akgün, eski Başbakan Helmut Schmidt'in, ''Farklı kültürlerden insanları ülkeye çağırmak bir hataydı'' şeklindeki sözlerini sert bir dille eleştirdi. 
     Akgün, yayımladığı açık mektupta, ''Ben 1962 yılında Almanya'ya geldim ve bugün 51 yaşındayım. Siz Bay Schmidt, eğer farklı kültürlerden insanların ülkeye çağrılmasının hata olduğunu açıklarsanız, benim de, burada yaşama hakkı olmadığını düşündüğünüz insanlar grubuna ait olduğumu bilmeniz gerekir'' şeklinde ifadeye yer verdi. 
     Almanya'da yaklaşık 50 yıldan bu yana yabancılar yaşadığı için günümüzde artık yabancıların ülkeye çağrılmasının yanlış ya da doğru olduğunun tartışılmaması gerektiğini ifade eden Akgün, ''Biz burada 50 yıllık Almanya tarihinden, Almanlarla göçmenlerin ortak tarihinden söz ediyoruz'' şeklinde ifade kullandı. 
     Akgün, üçüncü kuşak yabancı gençlerin sosyal uyum konusunda zorlukları olmasına rağmen, Almanya'ya gelen çok sayıda yabancının başarılı çalışmalar yaptıklarını kaydetti. 
     Akgün, Schmidt'e yönelik olarak, ''Ben şahsen tezlerinizi derin bir üzüntüyle karşıladım. Sadece, her zaman yoğun şekilde çalışan birinci kuşak göçmenlere karşı değil. Açıklamalarınız tümüyle yanlış bir siyasi sinyal de verdi'' şeklinde görüş belirtti. 
     Almanya eski Başbakanı Schmidt, Hamburger Abendblatt gazetesine yaptığı açıklamada, hem Türkiye'nin AB üyeliğine karşı çıkmış, hem de farklı kültürlerden insanları Almanya'ya çağırmanın bir hata olduğunu söylemişti. 
     
</TEXT>
</DOC>
