<DOC>
<DOCNO> 277901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun11.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman'dan, Alman'a 'Atatürk dersi' 
</HEADLINE>
<TEXT>


KAZIM DOĞAN Frankfurt 


FRANKFURT'TAKİ bir panelde Türkiye hakkında ağır ithamlarda bulunan Hessen Eyaleti AB ilişkilerinden sorumlu bakanı Jochen Riebel'e cevap, Sosyal Demokrat Parti Milletvekili Ute Zapf'tan geldi. "Türkiye, Avrupa Birliği'nin kapısında. Şimdi ne olacak " konulu panelde konuşan Riebel "Kemalizm, Fransız Devrimi ile asla karşılaştırılamaz. Başbakan, dini esasa göre karar veriyor" dedi. Türkiye'nin laik bir ülke olmadığını savunan Riebel, sözlerini şöyle sürdürdü "Türkiye'nin bölgeleri arasında uçurum var... Türkiye'de din konusunda görevli bir bakan vardır." Panelde söz alan Zapf da, Atatürk'ün devrimlerini sıralayıp Riebel'den Türkiye hakkında doğru bilgi edinmesini istedi. Zapf, "Türkiye, sorunların çözümünde hep Batı'nın yanında yer almıştır. Müslüman ülkelerle AB arasında köprü görevi görebilir" ifadesini kullandı. 


</TEXT>
</DOC>
