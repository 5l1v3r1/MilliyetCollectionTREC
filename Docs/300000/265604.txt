<DOC>
<DOCNO> 265604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/yozer.html </URL>
<DATE> 2004/08/23/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Beyinler değişti 
</HEADLINE>
<TEXT>



Hagi inat etti, takımı değiştirmedi. Futbolcular aynı, ama beyinler farklıydı. Kazanma hırsı, azmi, mücadele gücü, yüksek enerjisi dünkü maç için yetti. 
Hagi için Baliç gizli silahtı. Sol kanadı onunla kullanıp, geliştirdiği bol ortalı ataklarla hem gol arayacak, hem de Rize'nin Gürol gibi bir silahının hücum gücünü azaltacaktı. Baliç elinden geldiğince bu görevi yaptı. Etkili gol ortaları fazla yapamasa da, o kanadı iyi kullandı. 
Galatasaray ilk altı dakikada müthiş bir tempo ile oynadı. Ve o tempo içinde gelen Necati'nin süper füzesi bu maçın rahata geçeceği inancını tribünlere yerleştirdi. Ancak 6 dakikalık gösteri golden sonra bitti. Rizespor'un, Cem Baki, Fahri, Ünal ve Gürol'dan oluşan orta alanı topu daha çok çevirmeye, Conceiçao ve Ergün kendi alanlarına daha fazla gömülmeye başlayınca denge kuruldu. Galatasaray bu dakikalarda oyunu ileriye hiç yönlendiremedi, kanatlarını unuttu, forvetlerini besleyemedi, oyunu teslim ettiği dakikalarda golü yedi. Ne şanssızlık ki, o anda Tomas sakat ve kenarda tedavi oluyordu. 
Cem Baki'nin attığı golün büyük sorun olacağı sanılıyordu. Çünkü Galatasaray'ın moralsizlikle o tempoyu yakalaması bir hayli güçtü. Ancak sol kanattan kazanılan serbest atışta daha önceden çalışılmış şekilde kullanılan top Necati'nin ayağından bir kez daha filelere gidince Galatasaray soyunma odasına derin nefes alarak geri döndü. 
İkinci yarıda Galatasaray ilk yarıdaki hatayı yapmadı. Üçüncü gol için rakip kaleye yüklendi. Rakibine boş alan bırakmadı. Hasan'ın yerine giren Sabri sahanın her yerini kullanmaya başlayıp, iyi bindirmeler yaptı. Ancak hücumda son paslarda kullanılan yalnış tercihler pozisyonları doğmadan öldürdü. Hele Necati çıkınca Hakan iyice yalnız kaldı. O da çaresiz çırpınıp durdu. 
Temposunu bölük pörçük sergileyen Galatasaray zaman zaman sıkıntı çekti. Hatta neredeyse ikinci golü bile yiyiyordu. Bu dakikalar Baliç'in yorulup nefes aldığı ve Gürol'un o kanadı daha çok kullandığı zamanlara denk geldi. 
Galatasaray kazandı. Ancak takım içindeki sorunları devam ediyor. Bu sorunlar aşılırsa, yani temponun en azından bir saatte yayılması, hücumda daha iyi top kullanılması, orta alanın hücum bölgesinde daha çok gezmesi, savunmadan çıkan topların isabeti olması sağlanır, arkaya adam kaçırma hastalığı yenilirse, enerji ile birleşecek futbol sonrası Galatasaray'ın tadına doyum olmaz. 


</TEXT>
</DOC>
