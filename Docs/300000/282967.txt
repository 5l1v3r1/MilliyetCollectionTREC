<DOC>
<DOCNO> 282967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur04.html </URL>
<DATE> 2004/10/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kolombiyalı salsa kralı, kraliçesini Türkiye'de buldu... 
</HEADLINE>
<TEXT>

     Seyyah misali dünyayı gezen, gittiği her yerde dansın kıvrak ritimleriyle insanları buluşturan ve bu yaşam tarzını tam 22 yıldır sürdüren ünlü salsa kralı, dansa ait olan kalbini bir Türk kızına kaptırınca yaşamı değişti. Bir Türk kızıyla hayatını birleştiren Kolombiyalı Milton Lopes, şimdi Türkiye'ye yerleşmeye hazırlanıyor. 
     Tivolino Spor Merkezi'nin ev sahipliğinde düzenlenen 1. Ankara Salsa Günleri'ne katılarak ''ikinci memleketine'' konuk olan Lopes, ne Türkiye'ye, ne de Türk kültürüne yabancı. ''Yabancılık sadece uyruğunda'' olan Lopes, 22 yıldır dünyanın dört bir yanında pek çok insana sevdirdiği salsayı bu kez Ankara'da tanıttı. 
     Bu büyük dans ustasının özel ders verdiği sınıfa gelenler arasında salsa adımlarını yeni öğrenecek olanlar da vardı. 40 yaşında olmasına rağmen sahip olduğu enerjisi ve sempatikliğiyle dikkati çeken Lopes'in dersinden bu dansı hiç bilmeyenler bile salsa yaparak ayrıldı. 
     Salsanın kıvrak ritimlerine ayak uyduran dansseverler özellikle ikili figürlerde daha büyük başarı sağlarken, bazı genç kızlar partner bulamayarak ikili danslarda birbirine eşlik etmek zorunda kaldı. 
     Üç ayrı sınıf halinde salsa dersine katılanlar, dansla dolu güzel bir gün geçirmenin mutluluğuyla evinin yolunu tuttu. 
     
     ''TÜRKİYE'YE YERLEŞECEĞİM'' 
     Salsa kralı Lopes, AA muhabirinin sorularını yanıtlarken, ''eşinin memleketine'' bir kez daha konuk olmaktan mutluluk duyduğunu söyledi. 
     Eşiyle Hollanda'da tanıştıklarını ve yaklaşık 1 yıldır evli olduklarını anlatan Lopes, ''O da dansı seviyor, ben de. İkimizin kalbi hem birbiri, hem de dans için atıyor. Ben pek çok yerde yaşıyorum. Hollanda'da, İspanya'da... Şimdi artık Türkiye'ye yerleşmeyi düşünüyorum. Birkaç yıl içinde bu olacak diye umut ediyorum. Yalnız umut etmiyorum, gönülden diliyorum'' dedi. 
     Kendisinin dünyayı gezmeye devam ettiğini, eşinin de sürekli yanına geldiğini ve hasret giderdiklerini dile getiren Lopes, ''Ben bir yere gidiyorum. Eşim oraya uçuyor. Her gittiğim yerde dostlar ediniyorum. Bu benim yaşam biçimim. Artık ona da özlem çekmek düşüyor'' sözleriyle dansa ve gezmeye olan tutkusunu dile getirdi. 
     Türk insanının dansın her türünü yetenekli olduğunu belirten Milton Lopes, ''Yalnız bu dansa değil dansın her türüne yetenekleri var. Bu nedenle salsayı da çok çabuk öğrendiler'' diye konuştu. 
     
     ''ORUÇLUYUM, AMA AÇLIK AKLIMA GELMİYOR'' 
     Kolombiyalı ünlü dansçı Lopes, Ramazan'da bir müslüman olarak oruç tuttuğunu, oruç tutmak ''nefsi terbiye'' anlamını taşıdığından felsefesini de gönülden benimsediğini kaydetti. 
     Bir yandan oruç tutup diğer yandan dans etmenin kendisini yormadığını da dile getiren Milton Lopes, ''Ben dans ederken yemeyi de, su içmeyi de düşünmüyorum. Ne zaman dans bitiyor, o zaman benim karnım acıkıyor, susuzluk hissediyorum'' dedi. 
     İstanbul'da düzenlenen Türkiye 1. Dünya Salsa Kongresi'ne de konuk olduğunu anlatan Lopes, salsayı Türkiye'de sevdirmek için benzeri organizasyonları sürdüreceğini söyledi. 
     
</TEXT>
</DOC>
