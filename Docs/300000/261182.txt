<DOC>
<DOCNO> 261182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur03.html </URL>
<DATE> 2004/08/06/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Kaçırılan Türk şoförleri Habur Sınır Kapısı'ndan giriş yaptı... 
</HEADLINE>
<TEXT>

     Irak'ta, bir hafta direnişçilerin elinde rehin kaldıktan sonra serbest bırakılan Türk kamyon şoförleri Abdurrahman Demir ve Sait Unurlu Habur Sınır Kapısı'nda sevinçle ailelerine kavuştu. Sınır kapısında Irak'ta öldürülen kamyon şoförleri Osman Alişan ve Ferit Nural'ın cenazelerini karşılayan aileleri ise yas içindeydi. 
     
     SEVİNÇ... 

     Özgürlüklerine kavuşan Türk TIR şoförleri, Şırnak'ın Silopi ilçesi yakınlarındaki Habur Sınır Kapısı'ndan Türkiye'ye giriş yaptı. 
     Bağdat yakınlarında yüklerini boşaltıp döndükten sonra kaçırılan Türk TIR şoförleri Sait Onurlu ve Abdurrahman Demir, Habur Sınır Kapısı'ndan Türkiye'ye giriş yaptı. Burada jandarma ve Habur Emniyet Amirliği'nde bir süre bekleyen şoförler, daha sonra aileleriyle görüştü. 
     Şoförlerden Abdurrahman Demir, çok kötü bir olay yaşadıklarını ve Türkiye'ye sağ salim döndükleri için çok mutlu olduklarını söyledi. 
     Çalıştıkları şirketlerinin Irak'a mal götürmekten vazgeçtiklerini açıklaması üzerine serbest bırakıldıklarını belirten Demir, şöyle dedi 
     ''Çalıştığımız şirket geri adım atmasaydı, bizim de sonumuz diğer şoför arkadaşlarımız gibi olacaktı. Irak'a hiç kimsenin gitmesini istemiyorum. Kimse Irak'a gitmesin can güvenliği yok. Ne ABD, ne de Iraklılar can güvenliğimizi sağlayamıyor. Zaten ABD'liler bize, 'Biz sizi korumuyor, sadece yol gösteriyoruz' diyorlar'' Sait Onurlu da, yüklerini boşaltıp Türkiye'ye dönerken 5-6 kişi tarafından kaçırıldıklarını belirterek, şöyle dedi 
     ''5-6 kişi yolumuzu keserek, bizi kaçırıp bir eve kapattılar. 4-5 gün burada kaldık. Daha sonra bizi başka bir yere götürdüler. Burada 20-25 kişi vardı. Bize, şirketimizin ABD'lilerle ilişkisini kesmemesi halinde öldürüleceğimizi söylediler. Televizyona çıkarak şirketimizden ABD ile ilişkisini kesmesini istedik. Şirketimiz ilişkisini kesmeseydi, bizleri de öldüreceklerdi. Konuşmalar hep Arapça'ydı, aralarında Türkçe konuşan olmadı.'' 

     
</TEXT>
</DOC>
