<DOC>
<DOCNO> 283685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun14.html </URL>
<DATE> 2004/10/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk vatandaşlarının Kahire havaalanında yaşadığı zorluklar devam ediyor 
</HEADLINE>
<TEXT>

     Türk vatandaşlarına Mısır'ın başkenti Kahire'deki havaalanında uygulanan kötü muamele devam ediyor. 
     Türk büyükelçilik yetkilileri, bu uygulamaların kabul edilemez olduğunu belirterek, gerekli girişimlerde bulunulduğunu kaydetti. 
     Mısır'a seyahat etmek isteyen Türkler, Türkiye'deki Mısır Büyükelçiliğinden vize almalarına rağmen, Kahire Havalimanı'nda zorluklarla karşılaşıyor. 
     Kahire Havalimanı'nda 3 saat kadar bekletilerek Mısır'a giriş izni verilen Türklere havaalanı görevlileri zaman zaman hakarete varan kötü muamelelerde bulunuyor. 
     Türkiye'nin Kahire Büyükelçiliği yetkilileri, Türk vatandaşlarına çıkarılan zorlukları bildiklerini, bundan üzüntü duyduklarını belirterek, bu uygulamaların kabul edilemez olduğunu söylediler. Yetkililer, bir yılı aşkın süredir vatandaşlara yönelik bu uygulamanın düzeltilmesi için Mısırlı makamlar nezdinde her türlü girişimde bulunulmasına ve Mısırlı yetkililerin bu konuda söz vermesine rağmen henüz sonuç alınamadığını belirttiler. 
     Büyükelçilik yetkilileri, bu muamelelerin sona ermesi için çabaların sürdürüleceğini kaydettiler. 
     Mısır Turizm Bakanlığının verdiği bilgiye göre, Mısır'a gelen Türk turist sayısı 2003 yılında, bir önceki yıla göre yüzde 88 artışla 44 bine ulaştı. Geçen yıl Ramazan Bayramı'nda 6500 Türk tatilini Mısır'da geçirdi. 
     Bu yıl da Ramazan Bayramı ve yılbaşı tatili dolayısıyla çok sayıda Türkün Mısır'a gelmesi bekleniyor. 
     
</TEXT>
</DOC>
