<DOC>
<DOCNO> 275472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/guncel/gun15.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyeti'nde 26 polise firar tayini 
</HEADLINE>
<TEXT>


İSTANBUL Milliyet 

İstanbul Emniyet Müdürü Celalettin Cerrah, Yabancılar Şube Müdürlüğü'nde görevli 23 polis memuru, 2 başkomiser ve 1 komiseri başka ilçelere tayin etti. Yabancılar Şube Müdürlüğü, yaklaşık 2 ay önce Ermenistan uyruklu bir tutuklunun firarıyla gündeme gelmişti. Emniyet camiasında 'sürgün' olarak bilinen atama kararıyla ilçelere ait koruma büro amirliği görevine atanan memurların birçoğunun şubede masa başı işi yaptıkları, bazılarının da firarın olduğu günlerde İstanbul'da olmadığı öğrenildi. Emniyet Müdürü Cerrah'ın atama kararıyla şubedeki polislerin beşte birinin görev yeri değiştirilirken, bazı memurların idari yargıya başvuracakları öğrenildi. Bu arada ataması yapılan memurlara herhangi bir gerekçenin de gösterilmediği öne sürüldü. 
Yabancılar Şube Müdürlüğü'nde sınır dışı edilmek üzere tutulan Ermenistan uyruklu Emili Karagözen, 24 Temmuz'da firar etmiş, ancak polisin yürüttüğü çalışmalar sonucu Samatya'da yakalanmıştı. 




</TEXT>
</DOC>
