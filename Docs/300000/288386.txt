<DOC>
<DOCNO> 288386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo12.html </URL>
<DATE> 2004/11/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çalımbay Takımdan çok memnunum, alternatif golcüye ihtiyacımız var 
</HEADLINE>
<TEXT>

     Çaykur Rizespor, ligin 13. haftasında Beşiktaş ile yapacağı maçın hazırlıklarını sürdürdü. 
     Mehmet Cengiz Tesisleri'nde, Teknik Direktör Rıza Çalımbay yönetiminde yapılan çalışmaya, milli takım kamplarında bulunan futbolcular katılmadı. 
     Teknik Direktör Çalımbay, takımından çok memnun olduğunu, fakat alternatif golcüye ihtiyaçlarının bulunduğunu belirterek, şöyle dedi 
     ''Maçlarda çok pozisyona giriyoruz, gol pozisyonu üretiyoruz, ama netice olmuyor. Elimizde şu anda Okan ve Murat var. Onlara bir şey olduğu zaman elimizde hiçbir şey kalmıyor. O zaman da içimizden alternatifler üretmeye çalışıyoruz. Bize direkt takımda oynayabilecek, ikinci yarı sahaya girip maç kazandıracak oyuncu lazım. Çünkü ligin ikinci yarısı maçlar daha zorlu olacak.'' Transferin son günlerinde kadrolarına dahil ettikleri yabancı oyuncuların bir türlü istenilen formu yakalayamadığını ifade eden Çalımbay, ''İbrahim Ba ve Ahmet Salah'tan çok şeyler bekliyorduk. 15 dakikalık oyuncu istemiyoruz. Bizim alacağımız oyuncu, 90 dakika oynayacak ya da oyuna girdiği zaman işi bitirecek. Onları hazır görmedim. İnşallah bu sorunu devre arasında telafi edeceğiz'' diye konuştu. 
     Yeşil-mavili ekibe, Ramazan Bayramı nedeniyle 3 gün izin verildi. Çaykur Rizespor, Beşiktaş maçının hazırlıklarına, 16 Kasım Salı günü yeniden başlayacak. 
     
</TEXT>
</DOC>
