<DOC>
<DOCNO> 261507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/yasam/ayas.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine'nin 'suçu' evinden kaçmaktı 
</HEADLINE>
<TEXT>


Emine, evinden kaçıp fuhuş mafyasının eline düştü. İsteklerini reddedince de üzerinde yüzlerce sigara söndürüldü, cinsel organı kezzapla dağlandı... 

TUNCAY DAĞLI Adana DHA 

Adıyaman'ın Gölbaşı ilçesindeki evinden 13 yaşından bu yana aralıklarla kaçan Emine Çelik'in 22 son macerası, korkunç bir vahşetle bitti. 
Vücudu yüzlerce sigara izmaritiyle dağlanan, cinsel organına kezzap dökülerek akıl almaz işkenceler yapılan Çelik, Adana'da bir sokakta perişan halde bulundu. Çelik'e, ailesiyle arası açık olduğu için Gölbaşı Sosyal Yardımlaşma ve Dayanışma Vakfı sahip çıktı. Çukurova Üniversitesi Tıp Fakültesi Balcalı Hastanesi'ne gönderilen Çelik'in ayak altından boynuna kadar yüzlerce sigara yanığı belirlendi. 
Uzun süre maruz kaldığı işkence nedeniyle tanınmaz hale gelip ruh sağlığı bozulan Çelik, psikiyatri, fizik tedavi ve plastik cerrahların gözetiminde tedaviye alındı. Prof. Dr. Oktay Kadayıfçı, "Yara izlerini sayamadık. İşkencenin çok uzun süreden beri yapıldığı görülüyor. Kezzap dökülen cinsel uzvu hiç yok. İskelete dönmüş" dedi. 

Abisi bırakıp gitti 
Çelik ise, evden kaçınca tanıştığı kişilerin sürekli işkence yaptığını, kendisini abisi Metin Çelik'in hastaneye bırakıp gittiğini öne sürdü. 
Çelik'in Gaziantep'te fuhuş mafyasının eline düştüğü ve para karşılığı erkeklerle olmadığı için bu vahşete maruz kaldığı ihtimali üzerinde duran polis, çalışma başlattı. Çelik'i hastaneye bırakıp gittiği belirtilen abisi ve ailesinin de ifadesine başvurulacak. 


</TEXT>
</DOC>
