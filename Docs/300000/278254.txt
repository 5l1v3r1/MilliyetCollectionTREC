<DOC>
<DOCNO> 278254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/siyaset/siy01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl müzakere 
</HEADLINE>
<TEXT>


Müzakereler, AB'nin teknik altyapıyı oluşturmasıyla başlayacak. Bu, 6 ayı alıyor. Türkiye de uzman bir ekip ve başkanlık edecek 'başmüzakereci' belirleyecek 

Güven Özalp - Brüksel 


AB Komisyonu'nun müzakereler konusunda olumlu tavsiye bildirmesinin ardından gözler 17 Aralık'ta AB liderleri tarafından verilecek nihai karara çevrildi. Eğer Brüksel'deki zirvede de yeşil ışık yakılırsa, en az 10 yılı bulacak müzakere sürecine girilecek. Müzakereler, süreci yürütecek AB Komisyonu'nun teknik altyapıyı oluşturmak için yapacağı hazırlıktan sonra başlayacak. Komisyon yetkilileri, bu sürecin 4 - 6 ay olduğunu belirtiyor. Süreçte Türkiye de kendi hazırlıklarını gerçekleştirecek, uzman bir müzakere ekibi ve başkanlık edecek "başmüzakereci" belirleyecek. "Başmüzakereci"ler genelde hükümeti yönlendirebilecek güçlü konuma sahip siyasi kişilerden seçiliyor. 
Müzakerelerin temel amacı, aday ülkenin hangi şartlarda AB'ye üye olacağını belirlemek. 
Aday ülke müktesebatını AB müktesebatına uydurma yükümlülüğüne giriyor uyarlama, uygulama ve denetleme konularına odaklanıyor. Üye ülkeler adına bakanlar ve bakan yardımcıları düzeyindeki müzakere toplantılarını, 6 ayda bir değişen AB Dönem Başkanlığı yürütecek. Günlük akışta ve teknik çalışmalarda yetkili AB Komisyonu olacak. Komisyon, taslak bir müzakere pozisyonu hazırlayacak. Konsey de pozisyonu, uygulanması için onaylayacak. 

31 konuda çalışılacak 
Türkiye'yle yakın temasta olacak komisyonda müzakereye ilişkin koordinasyonu Genişleme Dairesi sağlayacak. Her aşamada Avrupa Parlamentosu bilgilendirilecek. Türkiye'nin müzakere ekibiyle komisyon, 31 başlığı AB müktesebatına uydurmak için detaylı çalışma gerçekleştirecek. Bir başlığın müzakere edilmesi için yasal düzenlemelerin yapılması şartı aranacak. Başlığın kapatılması için uygulamada da ilerleme gerekecek. 10 yeni üyenin çoğu 3 - 4 yıl içinde müzakereleri tamamlarken, Türkiye için "en az" 10 yıl öngörülüyor. 
AB'nin üzerine kurulu olduğu özgürlük, demokrasi, insan haklarına ve temel hak ve özgürlüklere saygı, hukukun üstünlüğü ilkelerine yönelik ciddi ve sürekli ihlal olması halinde komisyon, Avrupa Birliği Antlaşması ve yürürlüğe girecek Avrupa Anayasası'na uygun olarak müzakerelerin askıya alınmasını önerecek. 



</TEXT>
</DOC>
