<DOC>
<DOCNO> 283428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko10.html </URL>
<DATE> 2004/10/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
IMF Temsilcisi Bredenkamp Vergi konusunda detayları belirleyeceğiz 
</HEADLINE>
<TEXT>

     Uluslararası Para Fonu IMF Türkiye Temsilcisi Hugh Bredenkamp, yeni program kapsamında gerçekleştirilmesi planlanan yapısal reformların, temel öncelik ve yönelimleri konusunda da mutabakatın mevcut olduğunu bildirdi. 
     Türkiye ile yapılacak yeni Stand-by düzenlemesine ilişkin ikinci tur görüşmelerin tamamlanması konusunda yazılı açıklama yapan Bredenkamp, ancak özellikle vergi ve sosyal güvenlik reformları ile yeni bankacılık kanunu konusundaki detayların belirlenmesine ihtiyaç duyulduğunu kaydetti. 
     Bredenkamp, IMF Türkiye Masası Şefi Rıza Moghadam başkanlığındaki heyetin, başta şu an Meclise sunulmuş olan 2005 bütçesi olmak üzere, bir dizi ana politika hususu konusunda ilerleme kaydettiğini bildirdi. 
     Orta vadeli makroekonomik çerçeve ve para politikası konusundaki çalışmaların oldukça ileri bir aşamaya geldiğini ifade eden Bredenkamp, ''Hükümet, önümüzdeki birkaç hafta içinde, bu politika alanlarında etkin bir uygulama yapılmasını sağlayacak çalışmalarını nihai hale getirmeyi hedeflemektedir'' görüşüne yer verdi. 
     Bredenkamp, Türkiye ile yeni bir Stand-by düzenlemesine ilişkin olarak, yetkililerle ikinci tur görüşmelerini tamamlayan IMF heyetinin, daha önceden planlandığı gibi Ankara'dan bugün ayrılacağını kaydetti. 
     Hugh Bredenkamp, yeni bir Stand-by düzenlemesine ilişkin görüşmelerin, bu alandaki çalışmaların tamamlanmasından hemen sonra, heyetin yeni bir ziyareti ile sürdürülmesinin öngörüldüğünü ifade etti. 
     
</TEXT>
</DOC>
