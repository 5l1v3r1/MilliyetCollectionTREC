<DOC>
<DOCNO> 250034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur16.html </URL>
<DATE> 2004/06/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
RTÜK Başkanı "Ulusal medyamız sınıfta kalmıştır" 
</HEADLINE>
<TEXT>

     RTÜK Başkanı Fatih Karaca, ''sabun köpüğü tarzında, topluma bir şey vermeyen yayınlar yapıldığını'' söyledi. 
     Kars'ta düzenlenen Yerel ve Bölgesel Yayıncılara Eğitim Semineri'nde konuşan Karaca, ulusal medyanın yayın anlayışı ve politikasını değerlendirdi. 
     Son 10 yılda yapılan yayınların karnelerine bakıldığında, ulusal medyanın sınıfta kaldığını ifade eden Karaca, bazı ulusal televizyonların yalnızca reyting kaygısıyla yayın yaptığını vurguladı. Karaca, ''Sabun köpüğü tarzında, topluma bir şey vermeyen, kamu hizmeti anlayışı içinde yayın hedefi olmayan yayınlar yapılmaktadır'' dedi. Bu yayınlarla ilgili RTÜK'ün gerekeni yaptığı belirten Karaca, şöyle devam etti 
     ''Kamuoyunda bazen, RTÜK neden duyarsız kalıyor şeklinde görüşler belirtiliyor. RTÜK gereken duyarlılığı gösteriyor, gerekli uyarıları yapıyor. Bazı kararlarımızı da yargının verdiği karar sonucu uygulamıyoruz.'' Yerel ve bölgesel medyanın tüm olumsuzluklara karşı ayakta durmaya çalıştığını anlatan Karaca, yerel ve bölgesel basının, reyting kaygısı olmadığı için halkın sorunlarını direkt olarak aktardığını söyledi. 
     Kars Valisi Nevzat Turhan ise yapılacak haberlerin doğruluk derecesine dikkat edilmesi gerektiğini belirterek, ''90 bin şehide 90 bin fidan kampanyası başlatmıştık. Bu kampanya ile ilgili ulusal bir gazete, iki metrelik kırmızı halıyla ilgili dağ taş halı... başlıklı haber yayınlamıştı. Bu haber Karslılar'ın gururunu incitmiştir'' dedi. 
     Kars'ta 24 Haziran'a kadar devam edecek olan seminere, bölgedeki 10 ilden, yerel ve bölgesel yayın yapan gazete ve televizyon yöneticileri katılıyor. 
     
</TEXT>
</DOC>
