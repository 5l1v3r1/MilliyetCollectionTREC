<DOC>
<DOCNO> 258928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/spo05.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı Altın da 
</HEADLINE>
<TEXT>


Olimpiyatlar'da ilk kez atletizmde büyük heyecan yaşayacağız. 11 atletle yarışacağımız Atina'da, 1500 metrede şampiyonluk beklediğimiz Süreyya Ayhan gün saymaya başladı 

ATİNA YOLCULARI MURAT AĞCA 


Olimpiyatların en fazla ilgi gören dallarından olan atletizm, uzun bir zaman sonra Atina 2004'te ilk kez bizim için de heyecan ve beklenti dolu geçecek. Bir değil, birden çok madalya beklediğimiz bu dalda gözlerimiz 1500 metrede Avrupa Şampiyonu ve Dünya ikincisi Süreyya Ayhan ile 5 bin ile 1500 metrelerde yarışması beklenen Dünya rekortmeni Elvan Abeylegesse'de olacak. Aslında atletizmde, oyunlar başlamadan katılım dalında rekor kırmış durumdayız Atina'ya bugüne dek barajı geçmiş 11 atletimiz gidecek. Ayhan ve Abeylegesse ile birlikte 5 binde Ebru Kavaklıoğlu, maratonda Lale Öztürk, heptatlonda Anzela Astrochenko ve çekiç atmada Eşref Apak da A barajını geçtiler. Gülle atmada Filiz Kadoğan, yürüyüşte Yeliz Ay, yüksek atlamada Candeğer Kılınçer, üç adımda Berk Tuna ve disk atmada Ercüment Olgundeniz B barajıyla oyunlara gidiyor. 

Taktik değişebilir 
Sekiz aydır aralıksız kamp programlarıyla Atina'ya bilenen Süreyya Ayhan'ın aklından altın madalyadan başka birşey geçmiyor. "Bugüne kadar kazandığım her yarışta Türk bayrağıyla tur attım. Ama Atina'da olimpiyat şampiyonluğu sonrası atacağım zafer turuyla dünyanın en mutlu insanı ben olacağım" diyen Ayhan, antrenörü Yücel Kop ile birlikte geçmiş tecrübelerin ışığında yeni taktik çalışmaları da yapıyor. Kop, startla birlikte farkı açan Süreyya'nın bu taktiğinde değişiklik olabileceğinin sinyallerini vererek, "Seçme ve yarı finalde kimse bunu beklemesin. Rakiplerin ataklarına ve planlarına karşı bu kez biz de karşılıksız kalmayacağız" diyor. Tavşan olarak iki erkek atletle çalışan Ayhan, Atina'da kontrollü yarışacağını söylüyor. Bu yıl 4 dakika altına fazla inilmediğini ve iyi dereceler koşulmadığını da vurgulayan Kop, sözlerini şöyle sürdürüyor "Herkes kendisini olimpiyata saklıyor. Rus rakiplerimiz Tomashova, Zadorozhnaya ve Yegorova bu yıl en iyi dereceleri koşanlar arasında. Büyük bir taktik mücadelesi olacak." 

Tarihçe 
Sporların anası atletizm 

Sporların anası olarak kabul edilen atletizm, olimpiyat oyunları tarihinin de en eski ve renkli dallarından biri olmuştur. Antik Yunan'da koşu, ağırlık taşıma ve atlama temellerine dayalı atletizm yarışmaları, ilk olimpiyatlardan beri yapılmaktadır. Milattan önce 776'dan günümüze kadar antik ve modern çağların her döneminde yer alan atletizm, ilk dönemde Olympia'daki 28.5 metre eninde ve 192.27 metre boyunda bir statta yapıldı. 1896 Atina'ya 10 dalda toplam 311 atlet katıldı. 1912'de Uluslararası Atletizm Federasyonu'nun kurulmasıyla hızlı bir gelişim sürecine giren atletizm, bugün oyunlarda en fazla madalya dağıtılan branştır. Atina 2004'te atletler, Olimpiyat Stadı'nda 11 gün boyunca erkeklerde 24 ve bayanlarda 22 olmak üzere toplam 46 dalda yarışacak. Maraton, bu spora adını veren Marathonas'tan başlayıp, Panathinaiko Stadı'nda bitecek. Ayrıca gülle atma da bu statta yapılacak. 

ATLETİZM 
Ayhan kimdir 
Doğum Tarihi 06.09.1978 
Doğum Yeri Çankırı - Korgun 
Boy - Kilo 1.68m - 53 Kg 
Branşı 1500 metre 
En İyi Derecesi 3.55.33 
Sidney 2000 4 09 42 ile 14. oldu 
Eğitimi Sütçü İmam Ünv. BESYO Mezunu 
Antrenörü Yücel Kop 
Kulübü Toplu Konut İdaresi Başkanlığı Spor Kulübü 

Kariyeri 
Atletizme 1992'de başlayan Ayhan, ismini ilk kez 2000 Sidney'de 1500 metrede yarı finale kalarak duyurdu. Edmunton'daki 2001 Dünya Atletizm Şampiyonası'nda finalde mücadele etti ve 8.'liği elde etti. Akdeniz Oyunlarında 2., Dünya Üniversiteler Yaz Oyunları'nda 1. oldu. Bir yıllık sakatlık döneminin ardından 2002 Avrupa Şampiyonası'nda altın madalya kazandı. Dünya Kupası'nda da 1. oldu. 2003 Dünya Atletizm Şampiyonası'nda 2. ve Monaco'da yapılan Dünya Atletizm Finali'de 1. oldu. 2002 ve 2003 sezonunda 5 Golden Lig Yarışması kazandı. 3.55.33 derecesi ile dünyada tüm zamanların en iyi 15. derecesini gerçekleştirdi. Halen 1500 metrenin en iyi atleti olarak gösteriliyor. 

Atina 2004 programı 24 Ağustos Bayanlar 1500 metre Seçme 20.30 - 20.51 26 Ağustos Bayanlar 1500 metre Yarı final 20.30 - 20.47 28 Ağustos Bayanlar 1500 metre Final 20.30 - 20.35 Bayanlar 1500 metre Seramoni 21.22 - 21.28 

Antrenör gözüyle 
Hedefe kilitlendik 

1500 metrede altın madalyadan başka birşey düşünmüyoruz. Zor bir mücadele olacak, ama bu yarışın kesin favorisi Süreyya'dır. Sekiz aydır sadece olimpiyata odaklandık. ABD ve yurt içindeki çeşitli kamplarda çalışıyoruz. Yakında Almanya'da da kamp yapacağız. Sakatlık dışında hiçbir şeyden ve hiç kimseden korkumuz yok. Bizim için olimpiyatta derece değil, madalya önemli. Seçme ve yarı finali ekonomik koşup, tüm gücümüzle finale asılmayı düşünüyoruz. Paris'te bizi sıkıştıran Rus atletlere karşı da tedbirli olacağız. Taktiğimizi ona göre kuruyoruz. 
YÜCEL KOP 


Otorite gözüyle 
Süreyya favori 

Ben Süreyya'yı 4 vitesli olan, ancak sürekli 3. vitesle giden bir araca benzetiyorum. Patlayıcı sürati yok. Süreyya'nın koştuğu final mutlaka 4 dakikanın altında biter. Taktik koşmayacak, birinci olmak için yarışacak. Ve her ne olursa olsun, bu mesafede altın madalyanın en büyük favorisi. 
Ebru Kavaklıoğlu 1992'den beri pistlerde ismini duyurdu. Ancak çok nazik ve hassas adaleleri var. Birkaç kez sakatlandı, pistten uzak kaldı. Sakatlığı yoksa final koşabilir. Atina çok sıcak ve rutubetli. Bu şartlarda Lale Öztürk maratonda 2.30'un altında koşabilirse başarılı sayılır. Yürüyüşte ilk kez Yeliz Ay'ın yarışacak olması da Türk atletizmi adına sevindirici. 
CÜNEYT KORYÜREK 


Tek madalya Sarıalp'ten 

1906 Atina ara olimpiyatında Osmanlı Devleti'nden giden 30 kişilik gayri müslim grubun içinde dört de Türkiyeli Rum atlet vardı. Türkiye Cumhuriyeti'nin ilk kez resmen katıldığı 1924 Paris'te 11 atletimiz yarıştı. Türkiye'nin olimpiyat tarihindeki ilk ve tek atletizm madalyasını ise Ruhi Sarıalp kazandı. 1948 Londra Olimpiyat Oyunları'nda üç adım atlamada 15 metre 02.5 santimetrelik derecesiyle üçüncü sırayı alan Sarıalp, bronz madalyanın sahibi oldu. 

EBRU KAVAKLIOĞLU 
Kimlik kartı 
Doğum Tarihi 14.3.1970 
Branş 5000 m 
En İyi Derecesi 14 51 69 
Bu Sezon En İyi Derecesi 15.04.22 
Sydney 2000 15.59.15 ile serisinde 12. oldu. 
Boy - Kilo 1.68 m - 55 kg 
Antrenörü Anatoly Bickhov 
Kulübü Buski Spor Kulübü 

Kariyeri 
1992'de Rusya adına Barcelona Olimpiyatları'na katıldı ve 3000'de 6. oldu. 1999 Dünya Atletizm Şampiyonası'nda 5., Akdeniz Oyunları'nda 5000 metrede 1. ve 1500 metrede 3. oldu. 2002 Golden League yarışmalarında 2. ve 3.'lük aldı. 1 mil, 2000, 3000 ve 5000'de toplam 21 kez Türkiye rekoru kırdı. 

Atina 2004 programı 
20 Ağustos 
Bayanlar 5000 metre Seçme 23.15 - 23.57 
23 Ağustos 
Bayanlar 5000 metre 
Final 22.00 - 22.20 

YELİZ AY 
Kimlik kartı 
Doğum Tarihi 09.11.1977 
Branş 20 km yürüyüş 
En İyi Derecesi 1 38.29 
Boy - Kilo 1.68m - 60 Kg 
Eğitimi Hacettepe Üniversitesi 
Spor Bilimleri ve Teknolojisi Mezunu 
Antrenörü Nikolai Radionov 
Kulübü Thames Water Spor Kulübü 

Kariyeri 
2004'te Romanya'da yapılan Balkan Kupası'nda Olimpiyat barajını geçti ve kendisine ait Türkiye rekorunu da geliştirdi. 2004 yılı Mart ayında İngiltere'de yapılan Grand Prix Yarışması'nda şampiyon olurken, aynı zamanda en iyi tekniğe sahip yürüyüşçü seçildi. 

Atina 2004 programı 
23 Ağustos 
Bayanlar 20 km. yürüyüş Final 09.00 - 10.55 

ANZHELA ATROSHCHENKO 
Kimlik kartı 
Doğum Tarihi 14.11.1970 
Branş Heptatlon 
En İyi Derecesi 6078 puan 
Bu Sezon En İyi Derecesi 
6078 puan 
Boy Kilo 1.73m - 58 Kg 
Kulübü Fenerbahçe Spor Kulübü 
Antrenörü Anatoly Bichkov 

Kariyeri 
Tunus'taki Akdeniz Oyunları altın madalya kazandı. 2001 Salon Dünya Şampiyonası'nda 6. oldu. 2002 yılında Viyana'daki Salon Avrupa Şampiyonası'nda 4.'lüğü aldı. 

Atina 2004 programı 20 Ağustos Heptatlon 100 m.engelli 09.30 - 09.54 Heptatlon yüksek atlama 10.40 - 12.10 Heptatlon gülle atma 19.30 - 20.20 Heptatlon 200 metre 20.50 - 21.11 21 Ağustos Heptatlon Uzun atlama 10.00 - 11.00 Heptatlon Cirit atma 13.00 - 14.00 Heptatlon 800 metre 21.40 - 21.58 Heptatlon seramoni 22.41 - 22.47 

LALE ÖZTÜRK 
Kimlik kartı 
Doğum Tarihi 01.12.1971 
Branş Maraton 
En İyi Derecesi 2.35.49 
Boy-Kilo 1.72m - 53 Kg 
Eğitimi Gazi Ün. BESYO Mezunu 
Antrenörü Musa Kalemoğlu 
Kulübü Yenimahalle Belediyesi Spor Kulübü 

Kariyeri 
1997 Akdeniz Oyunları'nda üçüncü oldu. Olimpiyat barajını 30 Kasım'da Milano'da koşulan yarışta geçmeyi başardı. 

Atina 2004 programı 
22 Ağustos 
Bayanlar Maraton Final 18.00 - 22.00 


</TEXT>
</DOC>
