<DOC>
<DOCNO> 279927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/siyaset/siy03.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a sürpriz davet 
</HEADLINE>
<TEXT>


AB Dönem Başkanlığı'nı yılbaşında devralacak Lüksemburg'un Başbakanı, Erdoğan'ı müzakere tarihini görüşmek üzere ülkesine davet etti 

ABDULLAH KARAKUŞ, UTKU ÇAKIRÖZER Ankara 


Müstakbel AB Dönem Başkanı Lüksemburg'un Başbakanı Jean - Claude Juncker'dan Başbakan Recep Tayyip Erdoğan'a sürpriz "tarih telefonu" geldi. Juncker, Erdoğan'a, "Kasımda gelin, müzakerelerin dönem başkanlığımızda başlaması için neler yapabileceğimizi konuşalım" dedi. 
Türkiye ile müzakerelerin 26 Nisan 2005'te başlaması için AB ülkelerine teklif sunan Lüksemburg'dan Türkiye'ye destek mesajı geldi. AB liderleriyle 17 Aralık'ta karar alınması için görüşmeler yapan Juncker, Erdoğan'ı da arayarak, "Üyeliğinizi destekliyoruz. Müzakerelerin dönemimizde başlaması için elimizden geleni yapacağız. Sizinle kasımda buluşalım. Neler yapabileceğimizi konuşalım" diye konuştu. Erdoğan da Juncker'e teşekkür etti. 

Fransa çabalıyor 
Hükümetin, Lüksemburg'un teklifinden memnun olduğu öğrenilirken, Fransa'nın bu tarihi geciktirmeye çalıştığı belirtildi. Erdoğan'ın 20 - 21 Ekim'de Fransa'ya, 25 - 26 Ekim'de Almanya'ya, Dışişleri Bakanı Abdullah Gül'ün de 18 - 19 Ekim'de Berlin'e ve 24 - 25 Ekim'de Paris'e yapacağı ziyaretlerde Fransa Cumhurbaşkanı Jacques Chirac ile Almanya'da muhalefette olmalarına rağmen Avrupa içindeki Türkiye karşıtlarını etkileyen Hıristiyan Demokratlar'ın itirazlarını önlemek için temaslarda bulunmaları bekleniyor. 

Merkel'e uyarı 
Gül'ün Almanya Dışişleri Bakanı Joschka Fischer'in davetiyle gideceği Berlin'de, Hıristiyan Demokrat Parti CDU lideri Angela Merkel'le de görüşerek, Türkiye'nin üyeliği konusunda başlatacakları imza kampanyasının Almanya'da Türkiye düşmanlığına dönüşmemesi uyarısında bulunacağı bildirildi. 


</TEXT>
</DOC>
