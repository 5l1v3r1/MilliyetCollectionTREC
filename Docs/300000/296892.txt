<DOC>
<DOCNO> 296892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur24.html </URL>
<DATE> 2004/12/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İstanbul'da "kurusıkı tabanca" operasyonu .. 
</HEADLINE>
<TEXT>

     İstanbul'da, kurusıkı tabancaları namlu kısmında değişiklik yaparak öldürücü silah haline dönüştürdükleri ileri sürülen 2 kişi yakalandı. 
     Organize Suçlar Şube Müdürlüğü'nden alınan bilgiye göre, piyasadan satın alınan kurusıkı tabancaların Eminönü'nde bir atölyede 6136 sayılı kanun kapsamında suç sayılan silahlar haline dönüştürüldüğü belirlendi. 
     Bunun üzerine atölyeye baskın düzenleyen polis, M.G. ile İ.D. adlı kişileri gözaltına aldı. 
     Atölyede yapılan aramada, 23 adet 8 milimetre çaplı ''kurusıkı'' tabir edilen tabanca ile bunlara ait 23 şarjör, 129 fişek, 1 el mengenesi, 12 tornavida, 1 mühür ve ıstampa ele geçirildi. 
     Yapılan incelemede, kurusıkı tabancaların, namlularının içindeki metal parçalar çıkarılarak ateşli silah haline dönüştürüldüğü tespit edildi. 
     Sorgu ve işlemlerinin ardından İstanbul Adliyesi'ne gönderilen ve önceden sabıkaları bulunmadığı öğrenilen 2 kişinin, tutuklanarak cezaevine konulduğu bildirildi. 
     Polis yetkilileri, yapılan incelemede, bu silahların herhangi bir olayda kullanılmadığının anlaşıldığını söylediler. 
     Aynı yetkililer, kurusıkıdan tabancaya dönüştürülen başka silahların ise İstanbul'da bugüne kadar 50'nin üzerinde olayda kullanıldığını kaydettiler. 
     
</TEXT>
</DOC>
