<DOC>
<DOCNO> 252597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/aspo.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞARI İÇİN GELDİM 
</HEADLINE>
<TEXT>


Galatasaray'ın yeni transferi Conceicao, Hollanda'da Milliyet'in sorularını yanıtladı. Sambacı, Sarı-Kırmızılılar'a karşı Süper Kupa'da oynadığını hatırlattı, "Galatasaray'ın büyüklüğünü o gün anlamıştım" yorumunu yaptı 

ERHAN TELLİ 


'Avrupa markası' 
GALATASARAY'IN Brezilyalı yıldızı Flavio Conceicao, yeni sezon öncesinde Sarı - Kırmızılı taraftarlara Milliyet aracalığıyla mesajlar gönderdi. Hakkında çıkan dedikoduları futboluyla çürüteceğini iddia eden Sambacı, "Avrupa'da isim yapmış büyük bir takıma geldiğim için çok mutluyum. Türkiye'ye başarı için geldim. Ben her zaman şampiyonluk isterim" diye konuştu. 

'Hiç unutmadım' 
CONCEİCAO, Real Madrid'te forma giydiği yıllarda Galatasaray'a karşı Süper Kupa Finali'nde mücadele ettiğini de hatırlattı. Yıldız futbolcu, "Bu takımın neden bu kadar çok sevildiğini ve UEFA Kupası'nı nasıl aldığını o zaman öğrendim. O günü hiç unutmadım. Çünkü bizi yenip kupayı almışlardı. İşte böyle bir takımın oyuncusu olmak benim için apayrı bir onur" dedi. 

Sıcak karşılama 
ELVİR Baliç, Hakan Şükür ve Hasan Şaş gibi isimleri yakından tanıdığını açıklayan Conceicao, "İlk gün kahvaltıda herkesle tanışma şansım oldu. Biraz tedirgindim. Ama beni çok sıcak karşıladılar. Çok mutlu oldum" dedi. Brezilyalı oyuncu, Hagi'nin Teknik Direktör olarak da büyük başarılara imza atacağını iddia etti, Rumen hocaya hayran olduğunu açıkladı. 


</TEXT>
</DOC>
