<DOC>
<DOCNO> 289527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko21.html </URL>
<DATE> 2004/11/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
THY için ön talep toplanıyor... 40 milyarın üstüne "elit kart" verilecek 
</HEADLINE>
<TEXT>

     Türk Hava Yolları THY hisselerinin yüzde 20'lik bölümünün halka arz yoluyla özelleştirilmesinde ön talep toplama işlemi bugün başladı. 
     Özelleştirme İdaresi Başkanlığı'ndan ÖİB yapılan açıklamaya göre, THY'nin 35 trilyon lira nominal değerli A Grubu nama yazılı hisse senedinin halka arz yoluyla satışında ön talep toplama dönemi, 24 Kasım Çarşamba günü mesai saati bitiminde sona erecek. 
     Kesin talep dönemi ise 1-3 Aralık tarihleri arasında gerçekleştirilecek. 
     Halka arz fiyatlarının sirkülerle ilan edileceği halka arzda, 5 milyar 250 milyon adet hisse ek satış hakkı bulunuyor. 
     Açıklamada, THY halka arzında fiyat istikrarının İş Yatırım tarafından 30 gün süreyle sağlanmasının planlandığı da kaydedildi. 
     THY halka arzına ilişkin ön talep toplama döneminde yatırımcılar herhangi bir taahhüt altına girmeden sadece satın almayı planladıkları hisse senedi miktarını belirtebilecekler. 
     Yatırımcıların, ön talepte bulunurken herhangi bir bedel ödemeleri gerekmiyor. Kesin talep toplama döneminde de ön talepte belirttikleri taahhüdü yerine getirme zorunlulukları bulunmuyor. 
     
     YATIRIMCILARA AVANTAJLAR 
     THY halka arzında THY çalışanları, yurtiçi bireysel yatırımcılar, yurtiçi kurumsal yatırımcılar ve yurtdışı kurumsal yatırımcılar ile yurtdışında yerleşik Türk kökenli vatandaşlar olarak 5 ayrı yatırımcı grup belirlendi. 
     Tahsis gruplarının hiçbiri için herhangi bir lot sınırlaması bulunmuyor. 
     THY'nın halka arzında ön talep ile kesin talepte bulunan yatırımcılara bazı avantajlar tanınacak. 
     Buna göre, THY'nın halka arzında ön talepte bulunan THY çalışanlarına peşin ödemelerde satış fiyatından yüzde 10 indirim uygulanacak ve kredi kartı ile ödeme yapma imkanı verilecek. Vade farksız taksitli ödemede ise satış fiyatı üzerinden hesaplanacak tutarı, biri kesin talep başvurusunda olmak üzere 5 eşit taksitte ödeyebilecekler. Kredi kartıyla ödeme sadece ilk taksit ödemesinde yapılabilecek. 
     Yurtiçi bireysel yatırımcılara satış fiyatından yüzde 7 indirim uygulanacak ve kredi kartı ile ödeme yapabilecekler. Vade farksız taksitli ödemede, satış fiyatı üzerinden hesaplanacak tutarı, biri kesin talep başvurusunda olmak üzere 5 eşit taksitte ödeyecekler. Bu yatırımcılar yalnızca ilk taksit için kredi kartı ile ödeme yapabilecekler. 
     Yurtiçi ve yurt dışı kurumsal yatırımcılara ise satış fiyatından yüzde 4 indirim uygulanacak, ancak bu yatırımcılara taksitli ödeme imkanı tanınmayacak. 
     Ön talep miktarını azaltan ve veya yalnız kesin talepte bulunanlar da çeşitli avantajlara sahip olacaklar. 
     Buna göre THY'nin halka arzında kesin talepte bulunan THY çalışanlarına satış fiyatından yüzde 4 indirim uygulanacak ve kredi kartı ile ödeme yapmalarına imkan tanınacak, yurtiçi bireysel yatırımcılara satış fiyatından yüzde 3 indirim yapılacak ve kredi kartı ile ödeme imkanı sağlanacak. Yurtdışındaki yerleşik Türk kökenli vatandaşlar ise kesin talepte bulunmaları halinde kendilerine satış fiyatından yüzde 7 indirim yapılacak, yurtiçi ve yurtdışı kurumsal yatırımcılara ise kesin talepte bulunmaları halinde herhangi bir indirim uygulanmaksızın peşin ödemede bulunacaklar. 
     Ön talep miktarını azaltan ve veya yalnız kesin talepte bulunan 5 yatırımcı grubunun hiçbirine taksitli ödeme imkanı sağlanmayacak. 
     
     BEDAVA UÇAK BİLETİ VE ELİT KART 
     Yurtdışında yerleşik Türk kökenli vatandaşlar 5 bin euroyu aşan taleplerinin her 5 bin euroluk bölümü için 1 adet THY bedava uçuş bileti almaya hak kazanacaklar. Bedava uçuş biletlerinin bedeli ÖİB tarafından karşılanacak. 
     40 milyar lira ve üzerinde kesin talepte bulunan her bireysel yatırımcıya THY tarafından ''Elit Kart'' verilecek. 
     Taksit ödemelerini herhangi bir nedenden dolayı zamanında yerine getirmeyen yatırımcılara opsiyon tanınacak. Taksit ödeme gününü takip eden 5 iş gününü kapsayan ek ödeme süresi içinde ödeme yapılması gereken tutara, günlük olarak uygulanacak Merkez Bankası Interbank faizi ile birlikte ödeme yapmaları halinde haklarını kaybetmeme imkanı sunulacak. 
     THY halka arzında hisse senetlerinin fiyatı İMKB toptan satışlar pazarındaki usül ve esaslar çerçevesinde belirlenecek ve 28 Kasım tarihinde gazetelerde ilan edilecek sirkülerle yatırımcılara duyurulacak. 
     
</TEXT>
</DOC>
