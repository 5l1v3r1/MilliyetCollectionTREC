<DOC>
<DOCNO> 287268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas20.html </URL>
<DATE> 2004/11/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
57 yaşındaki kadın ikiz bebek doğuracak 
</HEADLINE>
<TEXT>

     ABD'de bu hafta içinde 57. yaşgününü kutlayacak bir kadının, yarın ikiz bebek dünyaya getireceği bildirildi. 
     The New York Daily News gazetesinde yer alan habere göre, mesleğinden dolayı bugüne kadar çocuk sahibi olmayan 57 yaşındaki Aleta St. James'in suni döllenme yöntemiyle ikizlere hamile kaldığı ve New Jersey'deki Mount Sinai Hastanesi'nde yarın sezaryanla doğum yapacağı kaydedildi. 
     ABD'nin bugüne kadar ikiz doğuran en yaşlı kadını unvanını alacak James, yalnız yaşayan bir kadın olarak bu yaşta ikiz doğum yapıyor olmaktan son derece büyük mutluluk duyduğunu söyledi. 
     James, özellikle 60'lı yaşlarında çocuklarını okula kendisinin götürecek olmasının heyecan verici olduğunu ifade etti. 
     James'in doktorlarından Jonathan Scher ve Jane Miller, bu yaştaki kadınların hamile kalmasını savunmayacaklarını ifade ederken, James'in dokuz aylık hamilelik sürecinin son derece normal seyrettiğini kaydettiler. 
     Yarın sezaryenle doğum yapacak James'in çok ileri yaşlarda anne olma tabusunu yıkan kadınlar arasında yerini alacağını ifade eden gazete, bu konuda rekoru, Nisan 2003'de Hindistan'da yaşayan 65 yaşındaki Satyabhama Mahapatra'nın elinde bulundurduğunu yazdı. 
     
</TEXT>
</DOC>
