<DOC>
<DOCNO> 288435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas04.html </URL>
<DATE> 2004/11/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Otomobil şenliği haftaya başlıyor... 
</HEADLINE>
<TEXT>

     Otomobil tutkunları, 20-29 Kasım tarihleri arasında İstanbul'daki CNR Expo'da düzenlenecek Autoshow 2004'de bir araya gelecek. 
     ITF İstanbul Fuarcılık organizasyonu ve Otomotiv Distribütörleri Derneği'nin ODD desteğiyle gerçekleştirilecek fuara, 100'ün üzerinde firma ve 36 otomobil markası katılacak. 
     Mercedes, BMW, Hyundai, Volkswagen, Toyota, Fiat, Ferrari, Volvo, Nissan, Alfa Romeo, Chrysler, Opel, Saab, Daewoo, Dacia, Daihatsu, Jaguar, Mazda, Peugeot, Porsche, Renault, Smart, Land Rover, Maserati, Rover, Seat, Skoda, Subaru, Suzuki, Kia, Audi ve MG gibi firmalar Autoshow 2004'de geniş ürün yelpazelerini sunacak. 
     Bu yıl onuncusu yapılacak fuar, 6 salonda ve fuaye alanında gerçekleştirilecek. Toplam 110 bin metrekare alana yayılan fuarı, 500 bin kişinin ziyaret etmesi bekleniyor. 
     19 Kasım'da fuarın basın ve VIP açılışı yapılacak. 20 Kasım'da otomobilsevere kapılarını açacak olan fuar, hafta içi 12.00-22.00, hafta sonu ise 11.00-21.00 saatleri arasında ziyaret edilebilecek. Bilet fiyatları hafta içi 8 milyon lira, hafta sonu ise 10 milyon lira olarak belirlendi. 
     Fuarın tanıtımı nedeniyle düzenlenen toplantıda verilen bilgiye göre, Uluslararası Motorlu Taşıt Üreticileri Derneği OICA , dünya çapındaki önemli otomobil fuarları arasına, 2006 yılında Autoshow'u da dahil edecek. Böylece Autoshow, Tokyo, Paris, Cenevre, Frankfurt otomobil fuarları ile aynı kategoriye girmiş olacak. 
     Fuara katılan firmaların geçmiş yıllara göre bu yıl daha çok konsept model teşhir edecekleri bildirildi. 
     
     ''SEKTÖR, EKONOMİNİN BİR AYAR VİDASI ŞEKLİNDE GÖRÜLMEKTE'' 

     ODD Yönetim Kurulu Başkanı Yüksel Mermer, toplantıda yaptığı konuşmada, sektörün ekonominin bir ayar vidası şeklinde görüldüğünü ve kamu maliyesinin her sıkıntısında bu vidanın sıkıştırıldığını belirterek, ''Unutulmaması gereken husus, bu vidanın daha fazla sıkıştırmaya ne kadar dayanabileceğidir'' dedi. 
     Mermer, sektörün toplam 7.5 milyar dolarlık ithalat ile cari açığın en büyük nedeni olduğunun belirtildiğini kaydederek, bunun sağlıklı ve doğru bir değerlendirme olmadığı, 7.5 milyar dolarlık otomotiv ithalatının içerisinde otomobil ithalatının payının sadece 2.6 milyar dolar olduğunu vurgulandı. 
     Türkiye'nin AB ile uyum ve müzakere sürecinde, ithal ürünlere engel çıkartan politikalardan ve yüksek vergi oranlarından kaçınılması gerektiğini kaydeden Mermer, ''Taşıt araçları sektörünün geliştiği ve endüstrinin dev boyutlara ulaştığı tüm ülkelerde dahi pazarlar ithal ürünlere açıktır'' dedi. 
     
     YERLİ SANAYİNİN KATKISI BÜYÜK 

     Mermer, Türkiye'deki diğer bir sorunun, yerli sanayinin istihdam kapasitesinin ve sağladığı büyük katma değerlerin gözardı edilmesi olduğunu belirterek, şunları kaydetti 
     ''Teşvik uygulamalarına ilişkin mevzuat düzenlemeleri gecikmekte ve sanayimiz yüksek maliyetlerle boğuşmak zorunda kalmaktadır. Üstelik aşırı yüksek vergiler sanayimizin iç pazardaki payının artmasına da engel olmakta ve ithal ürünlerle fiyatların birbirine yakın olması bu ürünlerin iç pazarda ithal ürünlerle mücadelesine olanak vermemektedir.'' CNR Holding Yönetim Kurulu Başkanı Ceyda Erem de, fuara bu yıl yabancı ziyaretçilerin de ilgisini beklediklerini ifade ederek, Autoshow 2004'de Formula 1 pistlerinin de tanıtılacağını bildirdi. 
     
     ASIMO TÜRKİYE'YE GELİYOR 

     Honda Türkiye, dünyanın ilk insansı robotu ASIMO'yu, AUTOSHOW 2004 Fuarı nedeniyle Türkiye'ye getiriyor. 
     Onyedi yılı aşkın bir sürelik araştırmanın ürünü olan ASIMO 19-22 Kasım 2004 tarihleri arasında Autoshow Fuarı - Honda Standı'nda izleyiciler ile buluşacak. 
     ASIMO'nun 1.20 cm'lik boyu, insanların yaşadığı mekanlara en uygun yükseklikte yaratıldı. 52 kg ağırlığındaki ASIMO, tıpkı bir çocuk gibi, küçük ve hafif ama sevimli adımlar atıyor, hatta hoşlandığı bir müzik olursa dans bile ediyor. Asimo, ışık ve kapıları açıp kapatabiliyor, masa veya tezgah üzerinde çalışabiliyor. 
     Robotun hareket kabiliyeti çok ileri düzeyde. Akıllı, gerçek zamanlı, esnek yürüyüş teknolojisi Asimo'nun yön değiştirirken duraksamadan yürümeyi sürdürmesini ve ani hareketlerde dengesini korumasını sağlıyor. Hafızasında kayıtlı yürüyüş tarzlarının çeşitli kombinasyonlarıyla yürüyebilen Asimo, köşelere geldiğinde kendiliğinden yön değiştirebiliyor, yürüyüş hızını azaltıp, çoğaltabiliyor. 
     
     KONUŞAN ROBOT 

     Aynı zamanda çok iyi konuşan Asimo 50'yi aşkın çağrı ve soruyu anlıyor, yanıtlıyor. 30 emri yerine getirebilen Asimo, kendine yaklaşan insanları tanıyor, takip ediyor, kendisine gösterilen yöne ilerliyor ve insan yüzlerini tanıyarak onlara isimleriyle hitap edebiliyor. 
     Bütün bu özellikleriyle ASIMO ve benzerleri gelecekte ihtiyacı olan yaşlılara, yatalaklara yada tekerlekli sandalye kullanan kişilere yardımcı olabilir. ASIMO'yu ayrıca yangın söndürme ya da kimyasal madde kullanımı gibi zararlı olabilecek görevlerde de kullanmak mümkün. ASIMO için ''insanlığın geleceği için yaratıldı'' deniliyor. 
     
</TEXT>
</DOC>
