<DOC>
<DOCNO> 254655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/dunya/axdun02.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, BM'ye meydan okudu 
</HEADLINE>
<TEXT>


İsrail Başbakanı 'Terör, Adalet Divanı'nın güvenlik duvarını yasadışı ilan etmesinden güç aldı. Bu kararı reddediyoruz' 

DIŞ HABERLER SERVİSİ 


İsrail'in en büyük kenti Tel Aviv'de dün meydana gelen ve 1 kişinin öldüğü, 21 kişinin de yaralandığı bombalı terör saldırısı, İsrail hükümeti ile Birleşmiş Milletler arasında "güvenlik duvarı polemiği" başlattı 
Filistin lideri Yaser Arafat'a bağlı Fetih fraksiyonuna yakınlığıyla bilinen El Aksa Şehitleri Tugayı'nın üstlendiği saldırının hemen ardından konuşan İsrail Başbakanı Ariel Şaron, patlamanın Batı Şeria'da güvenlik duvarı inşasını haklı çıkardığını öne sürdü. Şaron, cuma günü güvenlik duvarını yasadışı diye tanımlayan ve yıkılması gerektiği kararını veren Lahey'deki Uluslararası Adalet Divanı'nı eleştirdi. Şaron, saldırganların Birleşmiş Milletler'e bağlı bir kurum olan Uluslararası Adalet Divanı'ndan güç aldığını öne sürdü. 
Saldırının ardından İsrail Başbakanı Şaron, saldırının Uluslararası Adalet Divanı'nın himayesinde gerçekleşen ilk eylem olduğunu söyledi. Şaron, "Açıklığa kavuşturmak istiyorum, İsrail Devleti, mahkemenin kararını reddediyor. Bu tek taraflı ve siyasi bir karardır" dedi. 
BM Genel Sekreteri Kofi Annan ise AIDS konferansı için bulunduğu Bangkok'ta, İsrail'in, Adalet Divanı'nın kararını kabul etmek zorunda olduğunu söyledi. Annan, "Kararın açık olduğunu düşünüyorum. İsrail hükümetinin vatandaşlarını koruma sorumluluğu ve görevi olduğunu kabul etmekle beraber, bu yönde atacağı her adım uluslararası kurallara uygun olmak ve Filistinlilerin çıkarlarını gözetmek zorunda" diye konuştu. 


</TEXT>
</DOC>
