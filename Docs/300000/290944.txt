<DOC>
<DOCNO> 290944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/dunya/dun02.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 'DGM' kuruluyor 
</HEADLINE>
<TEXT>


DIŞ HABERLER SERVİSİ 


İngiltere İçişleri Bakanı David Blunkett, terörizmle mücadele için yeni yasa tasarıları hazırladıklarını, bunların arasında "terör mahkemeleri" kurulmasının bulunduğunu da açıkladı. 
BBC'nin haberine göre, Blunkett terörle mücadele çerçevesinde hazırladığı tasarıları ITV1 televizyon kanalına verdiği röportajla açıkladı. Tasarılar çerçevesinde kurulması planlanan özel terör mahkemesinde jüri olmaması ve telefon dinleme sonucu elde edilen kayıtların da delil kabul edilmesi düşünülüyor. El Kaide'nin İngiltere'ye yönelik büyük bir saldırı düzenleme olasılığına karşı önlemler almayı sürdüren hükümetin, terör sanıkları için özel mahkemeler fikrini de bu çerçevede geliştirdiği belirtiliyor. 
Bir diğer anti - terör yasa tasarısı da, terör eylemi hazırlığı içinde olduğundan şüphelenilen kişilerin, herhangi bir suç işlememiş de olsalar tutuklanmasını öngörüyor. 
Ayrıca terörle mücadele için "Ciddi ve Organize Suç Ajansı" adlı özel bir birim kurulması planlanıyor. 
BBC, yasanın parlamentoya sunulmasının yılbaşını bulacağını belirtti. 


</TEXT>
</DOC>
