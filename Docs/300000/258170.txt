<DOC>
<DOCNO> 258170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/yasam/yas01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızımız normaldi' 
</HEADLINE>
<TEXT>


Makinistler ifadelerinde, "Verilen talimata uygun hareket ettik. Daha önceki seferlerde frene bastığımız yerde frene bastık. 80 km hızla seyretmemiz gereken yere 4 km mesafedeydik" dedi 

DHA 

Sakarya Pamukova'da raydan çıkarak 37 kişiye mezar olan hızlandırılmış trenin makinistleri, ifadelerinde, kendilerine verilen livreye uygun olarak hareket ettiklerini söyledi. Kazanın ardından tutuklanan tren şefi Köksal Coşkun, makinistler Fikret Karabulut ve Recep Sönmez'in mahkemede verdikleri ifadeleri dün açıklandı. 
1. makinist Karabulut, suçlamaları kabul etmeyerek, "130 km hızla seyrediyordum. Frene bastığımda 80 km hızla seyretmem gereken yere 3 - 4 km mesafedeydim. Bana verilen livreye uygun seyrediyordum" dedi. Karabulut, lokomotifin yönetiminin kendisinde olduğu kaza anını da şöyle anlattı "Hızımı düşürmek için frene basar basmaz sarsıntı oldu. Birinci vagonla ikinci vagon arasındaki bağlantının koptuğunu, üçüncü vagonun devrildiğini gördüm." 
Daha önce de hızlı tren kullandığını anlatan Karabulut, "Ancak YKK Ekspresi'ni ilk defa kullanıyordum. Daha önceki seferlerde de aynı yerde fren yapıyordum. Her trenin ayrı livresi vardır" diye konuştu. Hızlandırılmış trenlerde, 150 km olan hız limitinin tehlike arz ettiği için 140 km'ye düşürüldüğünü anlatan Karabulut, "Bazı arkadaşlar hızlı trende görev almak istemedi" dedi. 

"Sürati sordum" 
2. makinist Sönmez de, Karabulut'un viraj girmeden önce frene bastığını belirtti. Mekece'yi geçtikten sonra Karabulut'a "Süratin nasıl " diye sorduğunu da anlatan Sönmez, "Viraja girmeden önce normal bir fren yaptık. Raylar yıllardır bakım görmediği için, vagonlardaki diskten ve aşırı sıcaktan dolayı bu kaza meydana gelmiş olabilir" diye konuştu. Sönmez, daha önce de hızlandırılmış trenlerde görev aldığını, ancam YKK Ekspresi'nde ilk defa sefere çıktığını da sözlerine ekledi. 
Tren şefi Coşkun da, km'ye göre hız çizelgesi çizildiğini ve kendisinde de livrenin bulunduğunu söyledi. Vagonların dış kısmındaki hız göstergelerine bakarak kontrol yaptığını kaydeden Çoşkun, son olarak 19.42 civarında Mekece İstasyonu'ndan geçerken livre kontrolü yaptığını belirterek, şöyle konuştu "Zaman olarak, km olarak ve hız olarak normal seyrettiğimizi kaydettim." 



</TEXT>
</DOC>
