<DOC>
<DOCNO> 263606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo15.html </URL>
<DATE> 2004/08/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Nurcan Taylan Sabaha kadar uyuyamadım... 
</HEADLINE>
<TEXT>

     Yunanistan'da süren Atina 2004 Olimpiyat Oyunları'nda olimpiyat şampiyonluğunu kazanan Nurcan Taylan, dün gece sabaha kadar uyumadığını belirterek, ''Böyle bir duyguyu Türk halkına yaşattığım için çok gururluyum ve mutluyum'' dedi. 
     Başarılı milli halterci Nurcan Taylan, Yunanistan'ın tarihi kenti Akropolis'te gezerek, gazetecilere fotoğraf çektirdi. 
     Bundan önce çok şanssızlıklar yaşadığını ve ilk kez böyle büyük bir organizasyonda yarıştığını anlatan başarılı bayan halterci, ''Şampiyonluğa ulaştım. Şampiyon olduktan sonraki duygularımı anlatmam mümkün değil. Başbakanımız, Dışişleri Bakanımız ve birçok büyüğüm telefonla arayarak, beni kutladı. Cumhurbaşkanımızın telgrafı da olimpiyat köyüne geldi. Bu bana çok gurur verdi'' diye konuştu. 
     En çok duygulandığı anın ise dün gece annesiyle yaptığı telefon görüşmesi olduğunu dile getiren Nurcan, ''Ağlamaktan çok az konuşsak ta o mutluluğu ve duygularımı anlatamam. 2005'te yapılacak Dünya Şampiyonası'na da en iyi şekilde hazırlanıp, orada da şampiyon olacağım'' diyerek sözlerini tamamladı. 

     
</TEXT>
</DOC>
