<DOC>
<DOCNO> 265687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko15.html </URL>
<DATE> 2004/08/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye'nin ilk özel rakısı ''Efe'' piyasaya çıkıyor... 
</HEADLINE>
<TEXT>

     Türkiye'nin ilk özel rakısı olan ''Efe Rakı'', yakında piyasaya sunulacak. 
     Türkiye'nin ilk özel rakısını üreten ELDA Yönetim Kurulu Başkanı Ekrem Demirtaş, Efe Rakı'nın bu hafta içerisinde, aynı anda piyasaya sunulacağını kaydetti. 
     Demirtaş, Efe Rakı'nın bayilere dağıtımı için Tütün ve Alkol Piyasa Üst Kurulu'ndan izin beklediklerini vurgularken, şunları söyledi. 
     ''50 milyon dolarlık yatırımla rakı üretimine başladık. Üretip şişelediğimiz rakımızın piyasaya sunulması için, Tütün ve Alkol Piyasa Üst Kurulu'ndan dağıtım için gereken iznin alınması gerekiyor. İzin başvurumuzu yaptık. Kurulun bu hafta içinde izni vermesini bekliyoruz. Muhtemelen bu Çarşamba gününe kadar gerekli izin çıkar ve dağıtıma başlarız. 80 ildeki bayilerimiz aracılığıyla Türkiye'de aynı anda piyasaya Efe Rakısı'nı sunacağız.'' Ekrem Demirtaş, 35 ve 70 santilitre olarak üretilen rakının satış fiyatının Yeni Rakı'ya yakın olacağını da belirterek ''tesislerimizde 35 ve 70 santilitre olarak ürettiğimiz Efe Rakı, Tekel'in Yeni Rakı'sı ile hemen hemen aynı fiyatta satılacak. İki marka arasında önemli bir fiyat farkı bulunmayacak. İlerde 20 santilitrelik rakı üretmeyi de planladık'' diye konuştu. 

     
</TEXT>
</DOC>
