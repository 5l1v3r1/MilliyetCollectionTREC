<DOC>
<DOCNO> 286729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur32.html </URL>
<DATE> 2004/11/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan Bir şeyi yaparken öbür tarafı çökertmeyeceğiz... 
</HEADLINE>
<TEXT>

     Başbakan Recep Tayyip Erdoğan, hizmeti yaparken fayda-çıkar ilişkisini milletin lehine kullanacaklarını ifade ederek, ''Bir şeyi yaparken öbür tarafı çökertmeyeceğiz. Çünkü bu devlet çökerse hepimizin üstüne çöker, altında kalırız'' dedi. 
     Başbakan Erdoğan, Rize'de Toplu Konut İdaresi'nin TOKİ yaptırdığı 372 afet konutunun anahtar teslim törenine katıldı. 
     Burada yaptığı konuşmada afet konutlarının bir yıldan az bir sürede tamamlandığını kaydeden Erdoğan, şöyle konuştu 
     ''Bu bir zihniyet değişimidir. Çünkü Türkiye, 20 yıl önce temellerin atıldığı, 20 yıl sonra da inşaatların bittiği bir ülkeydi. Aradaki eskalasyonlarla fiyatların devasa yükseldiği bir ülkeydi. Artık bu anlayış ayaklarımızın altındadır. Şimdi temel atarken 'tarih veriyoruz, bu tarihte bitecektir' diyoruz ve o tarihte inşaatları bitiriyoruz.'' Erdoğan, iktidara geldiklerinde önlerinde 5 bin 500 proje bulduklarını belirterek, bunlardan 3 binini ayırdıklarını ve teker teker bitirmeye başladıklarını söyledi. Erdoğan, şunları kaydetti 
     ''Biz sizi insanca yaşama ortamına sevketmek için çalışıyoruz. Sizden popülist yaklaşımla oy almak için icraat yapmıyoruz. Hizmeti yaparken fayda-çıkar ilişkisini milletin lehine kullanacağız. Bir şeyi yaparken öbür tarafı çökertmeyeceğiz. Çünkü bu devlet çökerse hepimizin üstüne çöker, altında kalırız. Biz bu devletimizi çökertmek için değil, daha ileri taşımak için yükü aldık ve bu anlayışla da götürüyoruz.'' 
     
     EĞİTİM, SAĞLIK, ADALET VE EMNİYET AYAKLARI 
     Devleti eğitim, sağlık, adalet ve emniyet ayakları üzerine oturtacaklarını kaydeden Erdoğan, ''Çünkü yetişmiş, sağlıklı, adalet duygusuyla geleceğe bakan, güvenle, huzurla dolaşabilen insanlara ihtiyacımız var'' dedi. 
     TOKİ'nin bundan sonra modern, villa tipi evler de yapacağını kaydeden Erdoğan, buradan elde edilen gelirin dar gelirlilere konut yapımında kullanılacağını söyledi. Başbakan Erdoğan, toplu konuta verdikleri önemi anlatarak, ''Anadolu'yu dolaşıyorum, görüyorum ki benim vatandaşım insanca yaşam şartlarına sahip değil. Ankara'da Altındağ'da, Mamak'ta hayvan bile bağlasanız duramayacak yerlerde benim vatandaşım yaşıyor. Çok çok düşük taksitlerle dar gelirli vatandaşları konut sahibi yapacağız'' diye konuştu. 
     Türkiye'nin imkanının çok olduğunu belirten Erdoğan, bu imkanın birilerine peşkeş çekileceğine, imkana dönüştürülüp vatandaşa sunulması gerektiğini vurguladı. 
     
     ''BEDELSİZ ALMAYA ALIŞTIRMAMAK LAZIM'' 
     Konuşmasında bisikletin çalışma esasına vurgu yapan Başbakan Erdoğan, ''Bizim buradaki hesabımız, bisikletteki gibi küçük dişlilerin büyük dişlileri çevirmesi'' dedi. Erdoğan, afet konutlarının vatandaşa uygun vadelerle verildiğini belirterek, ''Keşke bunların hepsini bedelsiz versek. Ama vatandaşı da bedelsiz almaya alıştırmamak lazım. Bu da kötü bir alışkanlık'' diye konuştu. 
     Geçmişte devletin arazisini işgal edip yerleşenlerin aradan zaman geçtikten sonra karşılığını istediğini anlatan Erdoğan, ''Sen zaten işgalcisin. Bileziğini satıp, ahırından davarını satıp borçlanarak daire alan vatandaşıma bu zulüm değil mi, adaletsizlik değil mi Bu adaletsizliğe biz evet diyemeyiz, izin veremeyiz'' diye konuştu. 
     Başbakan Erdoğan, 81 ilde uygulanacak projelerle TOKİ'nin o yörenin geleneksel yapısına uygun konutlar inşa edeceğini de ifade etti. 
     Recep Tayyip Erdoğan, konuşmasının ardından, 10 konutun anahtarlarını hak sahiplerine teslim etti. Erdoğan, daha sonra konutlardan birini gezdi. 
     Törene, Adalet Bakanı Cemil Çiçek, Bayındırlık ve İskan Bakanı Zeki Ergezen, TOKİ Başkanı Erdoğan Bayraktar, bazı milletvekilleri ve vatandaşlar katıldı. 
     
</TEXT>
</DOC>
