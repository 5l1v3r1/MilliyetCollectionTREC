<DOC>
<DOCNO> 289368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas19.html </URL>
<DATE> 2004/11/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Polis, oyuncak tüfekli çocuğu tutukladı 
</HEADLINE>
<TEXT>

     Hilal YILMAZ LONDRA, DHA 

İNGİLTERE, güvenlik önlemlerini abartarak oyuncak tüfekle oynayan 13 yaşındaki R.C.'yi tutukladı. 
     İngiltere'nin Newcastle kentindeki olayda R.C. oyun merkezinden kazandığı oyuncak tüfeğinin üzerindeki lazer ışığının ne kadar uzağa gidebildiğini görmek amacıyla, bunu sokaktaki evlere doğrulttu. 
     Sokaktaki gizli kameralar sayesinde olayı fark eden İngiliz polisi, değeri 1 sterlin bile etmeyen plastik tüfekle oynamanın tehlikeli olduğunu söyleyerek R.C.'yi tutukladı. 
     Sokakta oynarken tutuklanarak çocuk hapishanesine gönderilen R.C., kötü bir niyeti olmadığını, sadece oyun merkezinden kazandığı oyuncak tüfeğin lazerini denemek istediğini söyledi. 
     R.C.'nin annesi Philippa Casey, polise şikayet başvurusunda bulunarak, "Tüfeğin plastik bir oyuncak olduğu çok açık. Bunun bir suç olduğunu düşünemiyorum. Bu, hem mahkemenin hem de benimle çocuğumun zamanını çalmaktan başka bir şey değildir'' dedi. Olayın ardından mahkeme önüne çıkarılan R.C. ifadesinin gerçekçi olduğuna kanaat getirilerek serbest bırakıldı. 
     
</TEXT>
</DOC>
