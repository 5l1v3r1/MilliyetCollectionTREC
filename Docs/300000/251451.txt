<DOC>
<DOCNO> 251451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonsiy03.html </URL>
<DATE> 2004/06/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Meclis'te bütçe yasası değişikliği görüşülüyor... 
</HEADLINE>
<TEXT>

     TBMM Plan ve Bütçe Komisyonu'nda bütçe ile ilgisi olmayan konuları Bütçe Yasası dışına çıkartan tasarının görüşmelerine başlandı. Devlet Bakanı Ali Babacan, tasarı ile Anayasa Mahkemesi kararlarının gereğinin yerine getirildiğini bildirdi. 
     Bakan Babacan tasarıyı sunuş konuşmasında, Anayasa'nın 161'inci maddesinin Bütçe Yasalarına bütçe ile ilgili hükümler dışında hiçbir hükmün konulamayacağını öngördüğünü belirtti. Buna karşın geçmiş bütçe uygulamalarına bakıldığında bu hükümlerin bütçe yasalarında yer aldığının görüldüğünü ifade eden Babacan, ''Bu tür uygulamalara başvurulmasının nedeni kanunlarda değişiklik yapılmasının Meclis'in yoğun gündemi nedeniyle her zaman mümkün olmaması, bu bakımdan değişiklik ihtiyacı doğan kanun hükümlerinin Bütçe Kanununa konularak yasama sürecinin kolaylaştırılmasıdır'' dedi. 
     Bakan Babacan, CHP'nin bu gerekçeyle 2004 Bütçe yasası ile ilgili olarak Anayasa Mahkemesi'ne 10 madde için yürütmeyi durdurma ve iptal, 23 madde için ise iptal talebinde bulunduğunu anımsattı. 
     Yıllardır süren bu uygulamalara son vermek, Anayasa Mahkemesi kararlarının gereğini yerine getirmek, iptal kararları nedeniyle ortaya çıkabilecek hukuki boşluklara meydan vermemek ve Bütçe Yasalarını daha çağdaş bir yapıya kavuşturmak amacıyla tasarının hazırlandığını kaydeden Babacan, bununla 24 yasa ile 4 KHK'de değişiklik yapıldığını söyledi. Babacan, bu düzenlemeler sonunda önümüzdeki yıllarda hazırlanacak bütçe yasa tasarılarının madde sayısının önemli ölçüde azalacağını da belirtti. 
     
     İDAREYE DÜZENLEME SÜRESİ 

     Devlet Bakanı Babacan, tasarının maddelerine ilişkin bilgi verirken de Anayasa Mahkemesi tarafından verilen iptal hükmünün doğuracağı hukuki boşluğun kamu yararını ihlal etmesi durumunda idareye yeni düzenleme için belli süreler verildiğini anlattı. 
     Üniversitelerde yaşanan öğretim elemanı sayısının yetersizliği sorununu aşmak üzere araştırma görevlilerinin atanmalarının, Bütçe Yasası'nda belirlenen atama sayı sınırlamasının dışına çıkarıldığını belirten Babacan, lisansüstü eğitim amacıyla başka bir üniversiteye gönderilenlerden çeşitli nedenlerle ilişkileri kesilenlere de yeniden atama imkanı verildiğini bildirdi. 
     
     ÖZELLEŞTİRME MAĞDURLARI GEÇİCİ PERSONEL 

     Babacan, özelleştirme mağdurlarının sorunlarını çözmek amacıyla bunların gereksinim duyulan kamu kurum ve kuruluşlarında geçici personel olarak çalıştırılmasına olanak sağlandığını da söyledi. 
     Bakan Babacan'ın sunuş konuşmasından sonra söz alan CHP İstanbul Milletvekili Birgen Keleş, hafta sonu kendilerine gönderilen tasarıyı inceleme olanağı bulamadıklarını belirterek, bu tutumu eleştirdi. 
     Komisyon Başkanı Açba da milletvekillerinin tasarıyı inceleme gereksinimi içinde olduklarını bildiklerini belirterek, bu gerekçe ile tasarının görüşmelerini yarına erteledi. 
     
</TEXT>
</DOC>
