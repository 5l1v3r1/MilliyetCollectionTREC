<DOC>
<DOCNO> 286778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/siyaset/asiy.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede hediye radyo 
</HEADLINE>
<TEXT>


Meteoroloji, Bütçe Komisyonu üyesi milletvekillerine, Meteor FM'i dinlemeleri için küçük radyo hediye etti. Üyeler de, başarılı tahminleri nedeniyle Bakan'ı kutladı 

YILDIZ YAZICIOĞLU Ankara 


Devlet Meteoroloji İşleri Genel Müdürlüğü, Meclis'teki bütçe görüşmeleri sırasında Plan ve Bütçe Komisyonu üyesi milletvekillerine küçük nostaljik radyolar hediye etti. Komisyon üyeleri, pek çok konuda eleştirdikleri Çevre ve Orman Bakanı Osman Pepe'yi başarılı hava tahminleri nedeniyle kutladı. 
Komisyonda, Çevre Bakanlığı'nın önceki günkü 2005 yılı bütçe görüşmesi öncesinde, üye milletvekillerine, FM 92.4'ten Meteor FM'i rahatça dinleyebilmeleri için nostaljik radyo hediye edildi. Bandrollü olması da unutulmayan ahşap radyo, Vakıflar Genel Müdürlüğü'nün "Vakıf Duası" ile Bayındırlık Bakanlığı'nın "evrak çantası" hediyelerinden sonra ilgiyle karşılandı. Görüşmeler sırasında, bazı milletvekilleri, başarılı tahminleri nedeniyle Devlet Meteoroloji İşleri Genel Müdürlüğü çalışanları ve Pepe'yi kutladı. 
Pepe de orman yangılarını söndürmekte kullanmak üzere Türkiye'nin mutlaka 15 - 20 sivil helikopteri alması gerektiğini kaydetti. "Avrupa'da helikopter kiralamasındaki talep fazlalığı nedeniyle, Ukrayna'dan neredeyse torpille kiralama yapabildik" diyen Pepe, helikopter alınmazsa her yıl kiralama için Türkiye'nin sıkıntı çekeceğini söyledi. 
Ukrayna'nın Milli Savunma Bakanı, bir süre önce Türkiye'ye usulsüz olarak askeri helikopter gönderdiği için istifa etmek zorunda kalmıştı. Bakanlık, Türkiye açısından, kiralama konusunda usulsüz durum olmadığını açıklamıştı. 
AB'ye uyum sürecinde Türkiye'nin çevre konusunda pek çok adım atması gerektiğini vurgulayan Pepe, Türkiye'deki 3225 belediyeden sadece 16'sının düzenli katı atık depolama tesisi bulunduğu bilgisini verdi. Buna, "vahşi depoloma" dediklerini kaydeden Pepe, "2 yıl içerisinde vahşi depolamaya son vereceğiz" diye konuştu. Görüşmeler sonrasında bakanlık bütçesi, 444 trilyon 866 milyar lira olarak kabul edildi. 


</TEXT>
</DOC>
