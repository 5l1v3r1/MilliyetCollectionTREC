<DOC>
<DOCNO> 270384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko23.html </URL>
<DATE> 2004/09/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Akçakoca açıklarında doğalgaz bulundu... 
</HEADLINE>
<TEXT>

     Akçakoca açıklarında doğalgaz bulundu. TPAO Genel Müdürü Osman Saim Dinç, Akçakoca açıklarında yapılan sondaj sonucu, Karadeniz'in ilk ekonomik ve ticari doğalgaz keşfini yaptıklarını açıkladı. 
     Bu arada Enerji ve Tabii Kaynaklar Bakanı Hilmi Güler, Küre Bakır Madenindeki kaza nedeniyle bölgede inceleme yapması yüzünden basın toplantısına katılamadı. 
     TPAO Genel Müdürü Dinç, düzenlediği basın toplantısında, Ayazlı-1 kuyusunun 7 milyon dolara malolduğunu, bölgede, ciddi büyüklükte doğalgaz potansiyeli bulunduğuna inandıklarını bildirdi. 
     Doğalgaz potansiyeli ve ekonomik değeri üzerinde rakamsal ifadeler kullanmaktan çekinen Dinç, bu rakamlar için henüz erken olduğunu, önümüzdeki yılsonuna kadar ciddi yatırımlar yapılarak, doğalgazın karaya çıkartılacağını, rakamların da o zaman netleşeceğini bildirdi. 
     Önümüzdeki aylarda, Ayazlı bölgesinde 8-16 sondaj yapacaklarını ifade eden Genel Müdür, ''Karadeniz'in doğalgaz ve petrol potansiyelinin büyük olduğuna inanıyoruz'' dedi. 
     Türkiye'deki petrol arama çalışmalarına, geçen yılın 1-2.5 katına çıkardıklarını hatırlatan Dinç, denizde petrol aramalarının maliyetinin de karadakine oranla 5-30 kat pahalı olduğunu söyledi. 
     İlk olarak, iki hafta önce sondajın tamamlandığını, 600 ve 1000 metrelerde ''güzel gaz rezervi'' gözlediklerini ifade eden Genel Müdür Dinç, bir süre gelen kuvvetli gazı yaktıklarını bildirdi. 
     Dinç, basın toplantısını platformda yapmayı düşündüklerini ancak beş metreye varan dalgalar nedeniyle Ankara'da yapmak zorunda kaldıklarını ifade etti. 
     Genel Müdür Dinç, Karadeniz'de 12 millik alanın dışında da umut veren yapılar bulunduğuna dikkat çekerken, ilk etapta karasuları içindeki mevcut sahaları devreye sokacaklarını, daha sonra uluslararası karasularındaki potansiyel bölgelerde aramalara devam edeceklerini bildirdi. 
     Ayazlı-1 kuyusunda TPAO'nun yüzde 51, Madison Oil şirketinin de yüzde 49 hissesi bulunuyor. Akçakoca'nın 9 km açığında yapılan sondajın bulunduğu bölgede su derinliği 78 metreyi buluyor. 
     
</TEXT>
</DOC>
