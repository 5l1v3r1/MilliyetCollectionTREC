<DOC>
<DOCNO> 292885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur14.html </URL>
<DATE> 2004/11/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Açlık sınırı 496 milyon lira... 
</HEADLINE>
<TEXT>

     Türkiye İşçi Sendikaları Konfederasyonu Türk-İş yaptığı araştırmada, ''açlık sınırı'' 496 milyon lira, ''yoksulluk sınırı'' 1 milyar 509 milyon lira olarak belirlendi. 
     Türk-İş'ten yapılan yazılı açıklamaya göre, ''açlık sınırı'' olarak nitelenen 4 kişilik bir ailenin yapması gereken asgari gıda harcaması tutarı Kasım 2004 itibariyle 496 milyon 472 bin liraya yükselerek, son 1 yılda yaklaşık 42 milyon lira arttı. 
     4 kişilik bir ailenin gıdanın yanı sıra kira, ulaşım, yakacak, elektrik, su, haberleşme, giyim, eğitim, sağlık, iletişim, kültür gibi temel ihtiyaçlar için yapması gereken harcama tutarının ise Kasım 2004 itibariyle 1 milyar 509 milyon 33 bin lira olduğu kaydedildi. ''Yoksulluk sınırı'' olarak tanımlanan bu tutarın, ''haneye girmesi gereken toplam gelirin alt sınırı'' olduğu vurgulandı. 
     Gıda harcaması tutarındaki artışın son 12 ay itibariyle yüzde 9.1 düzeyinde gerçekleştiği kaydedildi. 
     Son 1 yılda yoksulluk sınırı tutarındaki artışın 126 milyon lirayı aştığı belirtilen açıklamada, şöyle denildi 
     ''Oysa kamu çalışanlarının ortalama maaşı Ocak 2005'te 37 milyon lira, Temmuz 2005'te 40 milyon lira artacaktır. En düşük devlet memuru maaşı yılbaşında 525 milyon 250 bin lira olmaktadır. Halen uygulanan net asgari ücret ise sadece 318 milyon liradır.'' Türk-İş'in araştırmasına göre, fiyatlardaki değişim Kasım ayı itibariyle şöyle oldu 
     Ankara'da yaşayan 4 kişilik bir ailenin gıda için yapması gereken asgari harcama tutarı bir önceki aya göre yüzde 1.3 oranında arttı. 2004'ün 11 ayı itibariyle gıda harcaması tutarındaki artış yüzde 7.9 oranında gerçekleşti. Gıda harcaması tutarı son 12 ay itibariyle yüzde 9.1 oranında arttı. 12 aylık ortalamalara göre değişim oranı yüzde 9.7 oldu. 

     
</TEXT>
</DOC>
