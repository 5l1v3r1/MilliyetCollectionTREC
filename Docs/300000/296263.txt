<DOC>
<DOCNO> 296263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy02.html </URL>
<DATE> 2004/12/09/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Başbakan Erdoğan, ABD büyükelçisini Pazartesi günü kabul edecek 
</HEADLINE>
<TEXT>

     Başbakan Recep Tayyip Erdoğan'ın, 13 Aralık Pazartesi günü ABD'nin Ankara Büyükelçisi Eric Edelman'ı kabul edeceği öğrenildi. 
     Büyükelçi Edelman, bu akşam bir resepsiyonda gazetecilerin sorusu üzerine, Erdoğan'la 13 Aralık'ta akşam saatlerinde görüşeceğini söyledi. 
     Edelman, görüşmede ABD Dışişleri Bakanı Colin Powell'ın Avrupa turu ve bu çerçevede Türkiye'nin AB'ye üyelik sürecinin ele alınmasının planlandığını kaydetti. 
     Eric Edelman, ABD Dışişleri Bakanlığı'na atanan ve gelecek ay görevine başlayacak olan Condoleezza Rice'ın yardımcılarından biri olarak Washington'a döneceği yönündeki haberlerin hatırlatılması üzerine, ''Siz gazetelerde yazılan her şeye inanıyor musunuz Ben tam mesaimle görevimin başındayım'' dedi. 
     Öte yandan, Başbakanlık kaynakları, Edelman'a randevu verilmemesi gibi bir durumun söz konusu olmadığını belirterek, daha önce hazırlanan program doğrultusunda Erdoğan'ın Edelman'la pazartesi günü saat 18.00 sıralarında görüşeceğini kaydettiler. 
     Bazı gazetelerde Büyükelçi Edelman'ın uzun bir süredir Başbakan Erdoğan'la görüşme talebine yanıt alamadığı iddia edilmişti. 
     
</TEXT>
</DOC>
