<DOC>
<DOCNO> 276661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/axgun02.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep'ten mesaj at işkenceye engel ol 
</HEADLINE>
<TEXT>


Uluslararası Af Örgütü, insan hakları ihlallerine acil müdahalede artık cep telefonlarından yararlanıyor. 'Cep'ten atılan mesajlarla birkaç dakika içinde imza kampanyası düzenleniyor 

UTKU ÇAKIRÖZER Ankara 

Ankara'da yapılan İnsan Haklarında Yeni Taktikler Sempozyumu'na katılan Uluslararası Af Örgütü Hollanda Şubesi, hak ihlallerinin önlenmesinde cep telefonları ile kısa mesajları SMS kullanıyor. Sempozyuma sunduğu, "cep telefonlarının insan hakları alanında kullanımı" hakkında Milliyet'e bilgi veren Hollandalı Anneke Bosman, gözaltına alınan aktivistlerin işkence görmesini engellemek için hergün en az 2 kez, "acil müdahale" kararı alarak, ilgili ülke üzerinde baskı kurmaya yönelik kampanya başlattıklarını bildirdi. 
Gözaltı durumuna 24 - 48 saatte müdahale edilmesi gerektiğini hatırlatan Bosman, "Eskiden kitlesel protestomuzu, mektup, teleks, telgraf, faks ve e - mail'le iletirdik. Ne kadar hızlı olabilirseniz, işkence riskini o kadar azaltırsınız. Şimdi imza kampanyalarını SMS ile birkaç dakika içinde düzenleyebiliyoruz" dedi. 
Bosman, kampanyalar hakkında şu bilgileri verdi 
SMS ağındaki 10 bin üye, acil müdahale kararını bildiren mesaja "evet" yanıtını gönderdikleri anda kampanyaya katılıyor.Her kampanyada, SMS ağından 8 - 9 bin imza toplanıyor. Telekomünikasyon şirketi mesaj gönderenlerin ad ve soyadlarını liste halinde örgüte teslim ediyor. Liste, dünyanın diğer yerlerinden gelen elektronik mesajlarla birleştirilerek, hak ihlali yaşanan ülkedeki yöneticilere gönderiliyor.Kampanyalar yüzde 30 oranında başarılı oluyor. 

Telefonla moral destek 
Filistin İşkence Mağdurlarının Tedavisi Merkezi'nden Salma Jarbawi de cep telefonuna muhtaç olduklarını anlattı. İsrail ordusundan işkence gören Filistinlilerin evlerine giderek psikososyal danışmanlık hizmeti veren örgüt, ziyaret edilemeyen bölgelerdeki mağdurlara da cep telefonlarından ulaşarak moral destek ve psikolojik yardım sağlıyor. 

İtalya, tek mesajla eylem yaptı 

Bosman, Kuzey Osetya'daki okul baskınından sonra İtalya'da bir öğretmenin, arkadaşlarına gönderdiği cep mesajıyla kampanya başlattığını anlattı. Bosman, birkaç saatte tüm İtalya'nın, "20.00'de mum yakma" kararı aldığını söyledi. Bosman, Madrid'de El Kaide'nin düzenlediği bombalı saldırının ardından milyonlarca kişinin katıldığı eylemin de cep telefonları aracılığıyla bir gecede organize edildiğini kaydetti. 

Hapis var, men cezası yok 

ANKARA Milliyet 
Atılım gazetesi muhabiri Şenol Gürkan'a 2001'de gözaltında işkence yaptıkları iddiasıyla 9 polis hakkında Ankara 1. Ağır Ceza Mahkemesi'nde açılan davada dün karar çıktı. Sanıklardan Güral Ayhan, Ahmet Horoz, Atanur Arslan ve Tekin Taşlıova, "iyi hal indirimi" de uygulanarak 1'er yıl 1'er ay 10'ar gün hapis cezasına mahk m edildi. Ancak işkence davalarında görülenin aksine sanıklara ayrıca memuriyetten men cezası verilmedi. Yargıtay kararı onarsa İnfaz Kanunu'na göre 5'er ay 10'ar gün cezaevinde kalacak sanıklar, cezalarını çektikten sonra görevlerine kaldıkları yerden devam edecekler. İşkenceyle öldürmekten mahkum olan emekli başkomiser İbrahim Dedeoğlu'nun komiser yardımcısı oğlu Murat Dedeoğlu, Recep Cömert, Rıfat Doğru ve Erdal Şimşek ise "delil yetersizliği"nden beraat etti. 


</TEXT>
</DOC>
