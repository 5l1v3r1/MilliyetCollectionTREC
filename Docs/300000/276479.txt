<DOC>
<DOCNO> 276479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko14.html </URL>
<DATE> 2004/10/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Volkswagen, Proton ile anlaşma masasında... 
</HEADLINE>
<TEXT>

     Avrupa'nın en büyük otomobil üreticisi Volkswagen'in, Malezyalı Proton ile işbirliği imkanlarını görüşmeyi sürdürdüğü bildirildi. 
     Volkswagen sözcüsü Hartwig von Sass, iki şirketin işbirliği potansiyelleri üzerine görüşmeleri sürdürdüğünü doğrularken, ayrıntılar hakkında bilgi vermekten kaçındı. 
     Malezya'nın devlet kontrolündeki otomobil üreticisi Proton yetkilileri ise Volkswagen'le işbirliği görüşmelerinin sürdüğünü henüz doğrulamadı. 
     Proton'un baş icra direktörü Mehalil Arif, dün yaptığı açıklamada, iki yabancı otomobil üreticisiyle önümüzdeki aylarda gerçekleşebilecek ortaklık için müzakereler yürütüldüğünü ifade etmişti. 
     Çin'de edindiği pazar liderliğinin ardından Proton ortaklığıyla hızla büyüyen Güneydoğu Asya pazarında da güçlenmek istediği düşünülen Wolkswagen'in, ayrıca korumacılık adına otomobil ithalatında yüksek gümrük vergisi uygulayan Malezya pazarında da hakimiyet kurabileceği belirtiliyor. 
     Proton, Japon Mitsubishi'nin yüzde 7.93 ortaklığını devretmesinin ardından kendine yeni bir uluslararası üretici desteği aramaya başlamıştı. 
     
</TEXT>
</DOC>
