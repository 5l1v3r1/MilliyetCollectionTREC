<DOC>
<DOCNO> 286462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur12.html </URL>
<DATE> 2004/11/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sevgilisine kandı, kendini PKK kamplarında buldu 
</HEADLINE>
<TEXT>

     Özgür CEBE DİYARBAKIR DHA 

ÇANAKKALE Onsekiz Mart Üniversitesi Eğitim Fakültesi'nde okurken aşık olduğu Orhan Yüce tarafından kandırılarak 1997 yılında PKK'ya katılan Lüleburgazlı Özlem Akbulut, yargılandığı duruşmada, "Ben Türk'üm. PKK'lı falan değilim. Sevdiğim genç bana Türkiye'de yaşam koşullarının kalmadığını, bu nedenle Avrupa'ya gideceğini söyledi. Ben de ona kanarak gittim ancak kendimi PKK kamplarında buldum'' dedi. 
     Hakkında örgüt üyesi olmak suçundan 15 yıl hapis cezası istemiyle dava açılan Özlem Akbulut'un yargılanmasına 4'üncü Ağır Ceza Mahkemesi'nde başlandı. Tutuklu genç kızın isteği üzerine duruşmada görüntü alınmasına izin verilmedi. Mahkeme başkanının iddianameyi okumasından sonra söz alan Özlem Akbulut, "Ben Çanakkale Onsekiz Mart Üniversitesi Eğitim Fakültesi'nde okuyordum. Annem babam emekli öğretmendir. Okulda aşık olduğum genç bana artık Türkiye'de yaşama koşullarının kalmadığını ve Avrupa'ya gideceğini söyledi. Ben de kendisiyle gidebileceğimi söyledim. Pasaportlarımızı çıkardıktan sonra Romanya'ya gittik. Burada bir evde 3 gün kaldıktan sonra sevgilimi bir daha görmedim. Ardından beni Yunanistan'a gönderdiler. Burada çiftlik gibi bir yerde 1 yıldan fazla kaldım. Kaldığım yere Yunanistanlı emekli Albay ve Generaller sık sık gelip gidiyordu. Buraya gelen şahıslarda sivil ama silahlıydılar. Ben artık örgütün pençesine düştüğümü anladım. Geri dönmek istediğimi söylediğimde bana, Artık çok geç. Gidersen en az 15 yıl yersin' dediler. Sonra bana zorla Kürtçe isim vermeye çalıştılar. Ben kabul etmediğimde ise Şimdiye kadar Türkler bizim isimlerimizi asimile ediyordu. Bundan sonra biz size isim vereceğiz' diyerek bana Helin kod adını verdiler'' dedi. 
     Yunanistan'da kaldığı süre içinde 2 genç kızın kaçmak isterken yakalandığını ve uyduruk bir mahkeme kurularak kızların idamla yargılandığını anlatan Özlem Akbulut, "Bu kızların daha sonra akıbeti ne oldu bilmiyorum. Beni de buradan Suriye'nin Halep kentine götürdüler. Ardından da Kamışlı yakınlarındaki Derik kasabasına götürüldüm. O dönem Apo Suriye'den kaçtığı için Suriye'de rahat hareket edemiyorlardı. Sık sık ev değiştirmek zorunda kalıyorduk. Bir gün telefon açmak için dışarı çıktığımda Suriye istihbaratı beni yakaladı ve tekrar PKK'ya teslim etti. Suriye'de iki yıl kaldıktan sonra Kandil Dağına götürüldüm. PKK'nın KDP'yle ilişkileri bozuk olduğu için çatışma halindeydiler. Savaşmak istemeyenler ile yaşı küçük olanları başka bir alanda topladılar. Ardından çatışmalar bittiğinde bizi çeşitli kamplara gönderdiler. Ben hiç silah kullanmadım'' dedi. 
     Mahkeme başkanının, "Pişmanlık yasasından haberin olmadı mı Neden yasa yürürlükte iken teslim olmadın'' sorusuna Akbulut, "Bir yolunu bulup kaçmak istiyordum ama KDP ve PKK'nın bölgeyi mayınlaması nedeniyle araziyi tanımadığım için bölge çok tehlikeliydi kaçma fırsatı bulamadım'' diye konuştu. 
     GENELKURMAY BENİ ALDIRDI Hastalığını bahane ederek Musul yakınlarındaki Mahmur mülteci kampına gönderildiğini belirten Akbulut, Kuzey Irak'ta da 4 yıldan fazla kaldığını söyledi. Örgütün genellikle hasta ve yaralı kişileri bu kampa gönderdiğini belirten Özlem Akbulut, "Burada kalırken fırsatını bulup aileme telefon açarak Irak'ta olduğumu söyledim. Daha sonra aradığımda beni Genelkurmay'a bağlı bir birimin teslim alacağını söylediler. Buluşma noktası belirledik ve güvenlik güçleri tarafından alınarak Silopi'ye getirildim. Başıma bir iş gelmesinden korkuyordum'' dedi. Akbulut, Silopi'de alınan ifadesinden sonra serbest bırakıldığını ve Lüleburgaz'a ailesinin yanına döndüğünü belirterek, "Daha sonra savcı itirazda bulunmuş bu nedenle hakkımda gıyabi tutuklama kararı çıkarılarak yeniden tutuklandım. Tahliyemi istiyorum'' dedi. 
     Kısa bir ara veren mahkeme sanığın tutukluluk halinin devamına karar verip duruşmayı 1 Aralık'a erteledi. 
     
</TEXT>
</DOC>
