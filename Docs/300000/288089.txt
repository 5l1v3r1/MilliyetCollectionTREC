<DOC>
<DOCNO> 288089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo06.html </URL>
<DATE> 2004/11/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İlhan Cavcav'ın rezerve lig ısrarı... 
</HEADLINE>
<TEXT>

     Kulüpler Birliği ve Gençlerbirliği Kulübü Başkanı İlhan Cavcav, Türk futbolunun geleceğinin rezerve lig kurulmasına bağlı olduğunu söyledi. 
     Yıllardır uygulanan PAF Ligi sisteminin Türk futboluna hiçbir şey kazandırmadığını iddia eden Cavcav, AA Muhabirine yaptığı açıklamada, şunları söyledi 
     ''Kulüplerin PAF takımlarında oynayan futbolcuların kendilerini gösterme şansları yok denecek kadar az. Çünkü maçlarını, A takımların maçlarından önce oynamadıkları gibi, stat dışında, seyircisiz sahalarda yapıyorlar. Bu yüzden bu maçları kulüp yöneticilerinin ve teknik adamların izleme şansı bulunmuyor. Kulüpler bir nevi, federasyona karşı sorumluluklarını yerine getirmiş oluyorlar. Fakat PAF takımlarından, A takıma yükselen oyuncu sayısı, bir elin parmaklarını geçmiyor.'' A takımda başarısız olan bir futbolcunun PAF takıma gönderilmesinde de büyük problemler yaşandığına dikkati çeken İlhan Cavcav, ''Böyle bir durumda futbolcu direniş gösteriyor. Bu da teknik adamların işini oldukça zora sokuyor'' dedi. 
     
     ''REZERVE LİG ŞART'' 

     Takımlarında forma şansı bulamayan futbolcuların formlarını koruyabilmeleri ve genç oyuncuların da deneyim kazanması açısından rezerve ligin mutlaka kurulması gerektiğini vurgulayan Cavcav, şöyle devam etti 
     ''Bu konudaki görüşlerimizi, Futbol Federasyonu'nun önceki yönetimine de defalarca ilettik. Ancak, dikkate almadılar. Bugünkü federasyon yönetiminde de bu işi çok iyi bildiğini iddia ederek ahkam kesenler var. Onların bu sistemi mutlaka getirmesi lazım. 
     Kulüpler Birliği'nin son toplantısında, PAF takımların, genç takımlara dönüştürülmesini ve bu ligin bölgesel oynanmasını önerdik. Ayrıca bu ligdeki maçların da A takımlar arasındaki karşılaşmalardan 1 gün önce ya da 1 gün sonra aynı statda yapılmasını talep ettik.'' 
     
     ''UYGULAMAYA HAZIRIZ'' 

     Rezerve ligin, genç futbolculara olduğu kadar, genç hakemlere de büyük bir deneyim sağlayacağına dikkati çeken İlhan Cavcav, Futbol Federasyonu'nun kabul etmesi halinde, Kulüpler Birliği olarak ligin ikinci yarısından itibaren bu sistemi uygulamaya hazır olduklarını sözlerine ekledi. 

     
</TEXT>
</DOC>
