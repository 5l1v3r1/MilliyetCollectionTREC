<DOC>
<DOCNO> 278209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas16.html </URL>
<DATE> 2004/10/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mel Gibson'dan üç yıl uzak durma cezasına çarptırıldı... 
</HEADLINE>
<TEXT>

     Ünlü aktör Mel Gibson ve ailesini rahatsız eden Zack David Sinclair adlı kişi, yargıç kararıyla üç yıl süreyle Gibson'dan uzak duracak. 
     Internetteki ''eonline'' sitesinin haberine göre, Gibson'ın şikayeti üzerine açılan davanın duruşması Santa Monica'da görüldü. 
     Her iki tarafın da katılmadığı duruşmada yargıç Linda K. Lefkowitz, Sinclair'in üç yıl süreyle Mel Gibson ve ailesinden uzak durmasını kararlaştırdı. 
     Dava dilekçesinde, 34 yaşındaki Sinclair'in kendisine ''sinir bozucu ve canından bezdirici'' mektuplar gönderdiğini ifade eden Gibson, talebinde haklı bulundu. 
     Sinclair'in ünlü aktörün evine, işine, çocuklarının okuluna, hatta gittiği kiliseye bile yaklaşık 100 metreden fazla yaklaşmaması karara bağlandı. 
     
     ''BENİMLE DUA EDER MİSİN'' DİYORDU... 

     Mel Gibson'ın şikayeti üzerine 20 Eylül'de sanatçının evinin çevresinde dolaşırken tutuklanan Sinclair'in, ünlü aktörün ''Tutku İsa'nın Çilesi'' filmini çekmesinin ardından mektuplar yazmaya başladığı ifade edildi. 
     İlk mektubunu 13 Temmuz'da gönderen Sinclair'in dini nitelikli konulara yer verdiği mektupları devam edince ünlü aktör kelimenin tam anlamıyla çileden çıktı. Gibson'ın ''çilesi'', Sinclair'in evinin ve gittiği kilisenin yakınlarında dolaşmasıyla sürdü. 
     Gibson'a ''benimle dua eder misin '' yazan bir mektup da gönderen Sinclair, sonunda Mel Gibson'ın eşinin polise telefon etmesinin ardından yakalandı. Sinclair'i mahkemeye veren Mel Gibson, görülen dava neticesinde aylardır kendisini rahatsız eden tacizcisinden kurtuldu. 
     
</TEXT>
</DOC>
