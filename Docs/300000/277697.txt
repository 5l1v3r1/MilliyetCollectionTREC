<DOC>
<DOCNO> 277697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun22.html </URL>
<DATE> 2004/10/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak Gözlem Grubu'ndan ABD'ye tokat Irak'ta silah bulamadık 
</HEADLINE>
<TEXT>

     BBC 
Irak'ta bulunduğu iddia edilen kitle imha silahlarını aramakla görevli Irak Gözlem Grubu, bugün açıklayacağı raporunda ülkede hiç bir kimyasal biyolojik ya da nükleer silah bulunmadığını duyurmaya hazırlanıyor. 
     Ancak Irak Gözlem Grubu'na göre, Saddam Hüseyin Birleşmiş Milletler kararlarına meydan okuyarak bu silahları üretmeyi planlıyordu. 
     Grubun başkanı Charles Duelfer, bugün TSİ 21.00'de Senato'nun Silahlı Kuvvetler Komisyonu önüne çıkacak. 
     Duelfer oturumda muhtemelen Irak'ın 2003 yılı Mart ayında ABD öncülüğündeki işgal başlarken kitle imha silahına sahip olmadığını söyleyecek. 
     Duelfer'in bu yönde bir hüküm vermesi büyük bir sürpriz yaratmıyor. Irak Gözlem Grubu kurulduğunda, başkanlığına atanan David Kay, ülkede silah bulamadıklarını söyleyerek geçen yıl Aralık ayında istifa etmişti. 
     Bugün duyurulacak raporun içeriği de aslında geçen ay büyük oranda basına sızmıştı. 
     
     'Silah yok ama üretme niyeti var' 
     ABD hükümeti yetkilileri, raporun Saddam Hüseyin'in Birleşmiş Milletler yaptırımlarını delerek yasaklanmış silahları üretmeye geçmek konusunda hazırlıkları olduğu yolunda yeni kanıtlar içereceğini söylüyor. 
     Yetkililerin New York Times gazetesine verdikleri bilgilere göre Saddam Hüseyin yönetiminin bu yöndeki çabaları arasında suikastlerde kullanılabilecek az miktarda kimyasal ve biyolojik silah üretmek için gizli laboratuvarlar kurulması planları vardı. 
     Bu maddeler arasında zehirli risin maddesinin de olduğu öne sürülüyor. 
     Beyaz Saray Sözcüsü Scott McClellan da rapor ışığında "Saddam Hüseyin'in yaptırımları delme yönünde niyet ve girişimleri olduğunun anlaşıldığını" söyledi. 
     BBC Pentagon muhabiri Nick Childs yaklaşık bin beş yüz sayfalık raporun Irak'ın silah protgramlarına dair şu ana kadarki en kapsamlı çalışma olduğunu belirtiyor. 
     Ancak raporun ne kadarının kamuoyuna açıklanacağı belli değil. 
     ABD'de başkanlık yarışı iyice kızışmışken, her iki adayın da raporun kendi savlarını destekleyen bölümlerini öne çıkarmaya gayret edeceği de belirtiliyor. 
     Irak Gözlem Grubu'nun raporunda Irak'taki durum konusunda nihai bir hüküm bildirmekten de kaçınacağı vurgulanıyor. 
     Gözlem Grubu'nun Irak'ta ele geçirilen 10 bin kutu belgeyi incelemeyi sürdürmesi bekleniyor. 
     Irak Gözlem Grubu, Irak'ta Birleşmiş Milletler silah denetçilerinin yarım kalan çalışmalarını sürdürmek üzere oluşturulmuş bir grup. 
     BM silah denetçileri geçen yıl savaşın başlaması öncesinde ülkeden ayrılmış, ABD denetçileri yeniden davet etmek yerine geçen yıl Haziran ayında Merkezi Haber Alma Teşkilatı CIA eliyle bu grubu oluşturmuştu. 
     
</TEXT>
</DOC>
