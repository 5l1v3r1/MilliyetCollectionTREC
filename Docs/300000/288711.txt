<DOC>
<DOCNO> 288711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/temelkuran.html </URL>
<DATE> 2004/11/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Savaşın gündelikleşmesi ve savaş karşıtlığı 
</HEADLINE>
<TEXT>
Filistinleştirilmiş Irak 
Dünya alışacak Irak'taki ölümlere de. Tıpkı alıştığı gibi Filistinli çocukların bir orduya taş atarken ölmesine... Filistinleşmiş bir Irak bu 

Bu yazı yazılırken Felluce'de direniş sürüyordu. ABD açıklama yapıyordu 
"Bugün bu işi bitiriyoruz " 
Haberler ürüyordu 
"Felluce'de çatışmalar sürerken direnişçiler diğer kentlere kaçtılar." 
Amerikalı askerler bir hayaleti öldürmeye çalışıyor sanki. Bitmeyen, tükenmeyen bir öldürme bu öldürdükçe diriliyor insanlar sanki. Irak işgalinin başladığı gün de dahil olmak üzere başlangıçtan bu yana her gün bitiyor bu savaş. Ertesi gün sürüyor yine. Başlangıçta bir gün sürecek bir savaştı bu, hatırlasanıza. Öfkenizi hatırlasanıza. Vicdansızlığa hırslandığınızı. Sonra sokaklara çıktığınızı. Ankara'da 100 bin kişi olduğumuzu. Meclis'ten tezkerenin çıkmayışını. İstanbul'daki mitingi. 
Niye bilmiyorum, o günlerde bir yazı yazmıştım. Erken ötmüştüm mü demeli "Bu savaşa alışacağız" demiştim. Şimdi halimize baksanıza Alışmadık mı 
İnsanlar ağrılarıyla yaşamaya alışır. Vicdan hırpalandıkça yorulur belki. Et dövüldükçe acı bilgisini yitirir. Öfke, sürdürülebilir değildir. Kalp kendini böyle sakınır. Sakınır dünyadan. 

Eskiden öfkelendiğimiz görüntüler yıllar içinde fotoğraflara dönüştü 
Son günlerde birkaç kez öldü Arafat. Uzun öldü. Geride bir bayrak bıraktı. Taş atan çocukların fotoğrafları, Filistin'in gerçek bayrağı gibi bütün dünyanın belleğinde dalgalanıyor şimdi. Dalgalanacak da. Çocuklar yine taşlarını atmaya devam edecekler. Düşünsenize, artık ne kadar şaşırabilirsiniz bir Filistinli çocuk öldüğünde Olamaması gereken, kabul edilemez bir çocuk ölümü gerçekleştiğinde artık ince bir sızı gibi duyduğunuz, bir sonraki habere kadar ancak süren bir öfke dışında şaşkınlık bile yaşamıyorsunuz. Çünkü orası Filistin. Çünkü kaderi öyle o toprağın. Tıpkı Afrikalı çocukların açlıktan ölmesi, üçüncü dünyadan gelenlerin Avrupa'da sokak satıcısı olması ve mendil satan çocukların üşümesi gibi bir şey bu da. Görüne görüne belleğe kazınmış bir fotoğrafın alışıldık bir parçası. Fotoğraflara dönüştü yıllar içinde eskiden öfkelendiğimiz görüntüler. Birleşip tek ve giderek tanıdık, alışıldık bir fotoğrafa. Bu, intifada değil artık. Bu, ölümün intifadası. Felluce ve sonrası da... Fotoğraf gibi yani. İnsanlık albümün ön bir parçası. Filistinleşmiş bir Irak bu. Zamanın, ölüm fotoğraflarının aynılaşmasının, çoğalmasının Filistinleştirdiği bir Irak. Dünya alışacak Irak'taki ölümlere de. Tıpkı alıştığı gibi Filistinli çocukların bir orduya taş atarken ölmesine... 
Dünya ağrılarıyla yaşamaya alışır. İnsanın boyun ağrılarıyla yaşamaya alışması gibi tıpkı. Yaraların organlara dönüşmesi gibi. 
Amerikalı bir dostum var. Oxford'da şu anda. ABD seçimlerinin sonuçlarının açıklandığı gün neler hissettiğini, kendi ülkelerinden uzaktaki Amerikalıların neler hissettiğini yazmış, uzun bir mektup. "Hasta" gibi hissettiğini söylüyor. Bir haftadır hep uyumak istediğini, arkadaşlarının da hiç konuşmadığını yazmış. Herkesin tuhaf bir utanç hissiyle felç olduğunu, sanki söz bitmiş gibi sustuklarını... Vaktiyle MHP seçim zaferi kazandığında ben de öyle olmuştum anlıyorum yani. Onlar şimdi Bush gibi bir adam onlar adına çocukları öldürüyor diye hasta gibiler. Bütün bu ağrılı insanlık albümünü kanlı fotoğraflarla dolduruyor çekip çekip fotoğrafları önümüze diziyor diye fenalar hepsi. Diyor ki dostum, "Uzaktaki Amerikalılar olarak toplanmaya karar verdik bugün. Strateji belirleyeceğiz." 
Öfke yorulur. Kalp takatsiz kalır. Vicdan tembelleşir hiç istemesen de. Dolayısıyla "stratejiyi" bunlar üzerine değil, "doğru" üzerine kurmak lazım. Kalp bitkin düştüğünde yarı yolda kalmamak 
için. Türkiye'deki savaş karşıtları olarak eksiğimiz bu mu acaba Bilmiyorum. Bizim de yeni "stratejiler" belirlememiz gerekiyor galiba. Kalbimiz yorulsa da, savaşa alışsak da devam ettirebileceğimiz stratejiler. Alışabiliriz çünkü. Bu, suç değil. Kalp kendini böyle korur çünkü. Her yaşayanın kendini yok olmaktan koruması gibi... 



</TEXT>
</DOC>
