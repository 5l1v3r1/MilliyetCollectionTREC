<DOC>
<DOCNO> 286113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo23.html </URL>
<DATE> 2004/11/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Galatasaray, Diyarbakırspor maçına hazır 
</HEADLINE>
<TEXT>

     Galatasaray, Birinci Süper Futbol Ligi'nde 12. haftanın açılış maçında yarın Diyarbakırspor ile yapacağı karşılaşmanın hazırlıklarını tamamladı. 
     Sarı-kırmızılılar, teknik direktör Gheorghe Hagi yönetiminde, Florya Metin Oktay Tesisleri'nde basına kapalı yaptıkları idmanda karşılaşmanın taktik provası üzerinde dururken, akşam üzeri uçakla Diyarbakır'a gidecek. 
     Ligde oynadığı son 5 maçı kazanan ''Cim Bom'', Diyarbakırspor'u da yenerek, galibiyet serisini sürdürmeyi hedefliyor. 
     Galatasaray'da, 18 kişilik maç kadrosuna sarı kart cezalısı Hasan'ın yanı sıra, Ayhan, Suat, Petre ve İbrahim alınmadı. 
     Sarı-kırmızılıların Diyarbakırspor karşısına, Mondragon, Cihan, Tomas, Song, Hakan Ünsal, Sabri, Ergün, Conceiçao, Baliç, Necati, Hakan Şükür muhtemel 11'i ile çıkması bekleniyor. 
     Diyarbakır Atatürk Stadı'nda saat 20.00'de başlayacak maç Digitürk Lig TV'den naklen yayınlanacak. 
     
</TEXT>
</DOC>
