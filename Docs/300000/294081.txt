<DOC>
<DOCNO> 294081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun22.html </URL>
<DATE> 2004/12/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ukrayna mahkeme kararını bekliyor 
</HEADLINE>
<TEXT>

     Ukrayna hükümeti ve muhalefet geçen ay devlet başkanlığı seçimleri sonrasında başlayan anlaşmazlığı sona erdirebilecek bir uzlaşma için çabaları yoğunlaştırırken, tartışmalı seçimlerin iki rakibi Başbakan Viktor Yanukoviç ve muhalefet lideri Viktor Yuşçenko'nun yeniden sandığa gidilmesi konusunda Yüksek mahkeme kararını bekledikleri bildirildi. 
     Yuşçenko'ya yakın bir kaynak, tarafların yeniden sandığa gitmek için Yüksek Mahkeme'nin vereceği kararı beklemeyi kararlaştırdıklarını kaydederken, yeni bir seçimin artık kaçınılmaz olduğu yorumları ağırlık kazanıyor. 
     Muhalefetin 21 kasımdaki seçimlerle ilgili usulsüzlük iddiaları hakkında bağımsız bir kurum olarak tanınan Ukrayna Yüksek Mahkemesi'nin kararını bugün ya da yarın açıklaması bekleniyor. 
     Yuşçenko taraftarları, bu zaman zarfında hükümet binalarına uyguladıkları abluka protestosuna son vermeyi kabul ederken, parlamento ve hükümet binasının 10 gün aradan sonra bu sabahtan itibaren araç trafiğine açıldığı görüldü. 
     Yuşçenko, ''yeni bir seçim tarihi duyurulana dek sokak protestolarına devam'' çağrısı yaparken, siyasi gözlemciler hükümetin devlet başkanı adayı Yanukoviç'in galip ilan edildiği seçimlerin yeniden yapılmasının artık kaçınılmaz gördüğünü kaydettiler. 
     
     NASIL BİR SEÇİM 
     Taraflar dün akşam Avrupalı arabulucularla kriz görüşmeleri yaparken görüşmede, AB'nin dış politika temsilcisi Javier Solana, Polonya Cumhurbaşkanı Aleksander Kwasniewski, Litvanya Cumhurbaşkanı Valdas Adamkus ve Avrupa Güvenlik ve İşbirliği Örgütü AGİT'in Genel Sekreteri Jan Kubis hazır bulundu. 
     Toplantıda, muhalif lider Yuşçenko, 21 kasımda hükümetin adayı Yanukoviç ile karşı karşıya geldiği ikinci turun tekrar edilmesini istediğini açıkça belli ederken, görev süresi sona eren Ukrayna Devlet başkanı Leonid Kuçma, seçimlerin yeniden ve diğer adayların da katılabileceği şekilde yapılmasını istiyor. 
     Ukrayna parlamentosu çarşamba günü yaptığı olağanüstü oturumda, Yanukoviç liderliğindeki hükümet için sunulan güvensizlik önergesini kabul ederken Ukraynalı hukukçular Kuçma'nın kararı onaylamaktan başka bir seçeneğinin olmadığını ileri sürdüler. Kuçma, bu konuda henüz bir açıklama yapmadı. 
     Başbakan Yanukoviç ise görevinden istifa etmeyeceğini söyleyerek, parlamentonun aldığı kararın anayasaya aykırı olduğunu savundu. Hükümet, kararı Yüksek Mahkeme'ye götürmeyi planlıyor. 
     Öte yandan seçimlere yolsuzluk karıştığına yönelik bir iddia da Başbakan Yanukoviç'ten gelirken, Yanukoviç, muhalif aday Yuşçenko'nun büyük kazanımlar elde ettiği batı Ukrayna'nın kimi seçim bölgelerinde ve başkent Kiev'de sandıklara hile karıştığı iddiasıyla Yüksek Mahkeme'ye şikayette bulundu. 
     Ukrayna Yüksek Mahkemesi, hile iddialarını değerlendirmeye devam ediyor. 
     
     KİEV'DEN NOTLAR 
     Muhalefetin parlamento ve hükümet binasına yönelik ablukayı kaldırma kararının ardından, parlamento yolunun 10 gün aradan sonra ilk defa araç trafiğine açıldığı görüldü. 
     Muhalefet taraftarları, bu bölgede yürümeye ve gruplar halinde toplanmasına rağmen araçların ve burada görev yapan kişilerin giriş çıkışlarını engellemiyor. 
     Kiev'in bağımsızlık meydanındaysa toplanmaya devam eden muhalefet taraftarları, meydana yerleştirilen dev ekranlardan haberleri izliyor. 
     
</TEXT>
</DOC>
