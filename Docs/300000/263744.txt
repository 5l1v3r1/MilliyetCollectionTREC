<DOC>
<DOCNO> 263744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yazar/sazak.html </URL>
<DATE> 2004/08/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Plajda dökülen kan 
</HEADLINE>
<TEXT>


Üç CHP'li milletvekili, Ahmet Güryüz Ketenci, Hasan Aydın ve Mehmet Tomanbay, parti liderinin Konyaaltı Plajı'nda kulaç atarak 'tatil keyfi' yaptığı bir hafta sonunda, Yüksek Disiplin Kurulu tarafından ihraç edildiler. 
Böyle operasyonlara ancak 'Baba' filmlerinde rastlanır. 
Kan döküleceği zaman 'aile' fertleri ya konserdedir ya düğünde dernekte... Olmadı, gölde balığa çıkılır. Şamata başlamadan her şey planlanmıştır. Baba'nın düşmanları aynı anda katledilir. 
Pazar günü, CHP'den ihraç edilen milletvekilleriyle ilgili haberi alınca, doğrusu 'Baba' filmlerinden ezberlediğimiz sahnelerin dışında da çağrışımlar uyandı. 
Üç milletvekilin uğradığı haksızlık, Irak'ta direnişçiler eliyle katledilen kamyon sürücülerine daha çok benziyordu. 
Ketenci, Aydın ve Tomanbay, CHP Grubu'nda 'tüzük kurultayı' isteyen 30 milletvekili arasındaydılar. Nedense bu üç kişi kurban seçildi. CHP Parti Meclisi'ne sunulan 'CHP'li Olmanın Sorumluluğu' adlı bir rapor, başları kesilmeden önce kamyon sürücülerinin yüzüne okunan bildiri gibi üç milletvekilinin ihraç - ölüm fermanı oldu. Savunmasız katledildiler. 
Siyasi partilerde üyeleri ve milletvekillerini bağlayan hukuki belge tüzüktür. Milletvekilleri, hele bir sol partide düşüncelerinden ötürü keyfince 'ihraç' edilemezler. 
CHP'de partinin 80 yıllık tarihinde rastlanmayan hukuk dışı uygulamalar gözleniyor. Kurultay sona erdikten sonra CHP MYK'sı Parti Meclisi'ne bir rapor sunuyor. Raporun adı 'CHP'li Olmanın Sorumluluğu'. Aslında bu rapor, Kemal Derviş'i hedef alıyordu. Ancak bu aşamada Derviş'in tasfiyesini göze alamayan CHP yönetimi, faturayı üç milletvekiline kesti. 'Rapor, ihraçlara yönelik fezleke'ye dönüştürülerek Ketenci, Aydın ve Tomanbay Yüksek Disiplin Kurulu'na gönderildiler. 
CHP yönetimi bu olayda da, Yargıtay Cumhuriyet Başsavcılığı'nın tüzük kurultayı uyarısına yol açan şekliyle siyasi kuralları çiğnedi. Çünkü ihraç istemlerinde, 'CHP'li Olmanın Sorumluluğu' gibi daha önce olmayan metinler ihdas etmeden, Parti Meclisi'nin karar alması ve disiplin işleminin daha sonra başlaması gerekirdi. Savunma süreleri geniş tutulmalıydı. 
Siyasi etiğe, hukuka sığmayan ihraçlar CHP'deki 'oligarşik' yapıyı sergilemenin, CHP politbürosunu halkın gözünden biraz daha düşürmenin ötesinde ne işe yarayacak CHP bu gidişle yeni bir bölünmeye gidiyor. 28 Ağustos'ta muhalefet toplanacak. 
Kan döktükçe Baykal'ın oyları artıyor mu 
Antalya'da, kendi bölgesinde bile seçimleri kaybeden Deniz Bey, plajda kulaç atarken, asıl 'CHP kan kaybediyor.' 
Sosyal demokrasinin krizi derinleşiyor. 
Türkiye muhalefetini arıyor. 



</TEXT>
</DOC>
