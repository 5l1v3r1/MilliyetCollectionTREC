<DOC>
<DOCNO> 256747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun18.html </URL>
<DATE> 2004/07/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD'ye göre Rusya Irak'a asker yıl sonunda 40 bin asker gönderecek 
</HEADLINE>
<TEXT>

     Amerikan siyasi analiz şirketi ''Stratfor'' Stratejik Tahmin , Rusya'nın, ABD Başkanı George Bush'un Irak'a 40 bin asker göndermesi isteğine bu yıl sonunda cevap vereceğini öne sürdü. 
     Stratfor tarafından hazırlanan ve 16 Temmuz'da açıklanan ayrıntılı raporda, Rusya Güvenlik Konseyi üyelerine dayanarak verilen bilgide şunlar kaydedildi 
     ''Moskova ve Washington, Rus askerlerinin bu sonbaharda Irak veya Afganistan'a gönderilmesi konusunda Bush'un talebini sessiz bir şekilde müzakere ediyor. Kaynaklarımızdan aldığımız bilgiye göre, Rusya Devlet Başkanı Vladimir Putin, bu isteğe ilkesel olarak olumlu yaklaştı ve Rus Genelkurmay Başkanlığı'na bu ay sonuna kadar bu konuda bir rapor hazırlaması talimatı verdi.'' Raporda, ABD yönetiminin de Irak'a asker göndermesi karşılığında Rusya'nın Dünya Ticaret Örgütü DTÖ üyeliğini onaylayacağını ve Rus petrol şirketlerinin Irak'a geri dönmesi gibi birtakım somut projelere destek verileceği kaydedildi. 
     Stratfor, Rus askerlerinin Irak'a gönderilmesi taahhüdünün, ABD'nin Ortadoğu politikasına karşı olan Paris-Berlin-Moskova ittifakına darbe vuracağı gibi, ABD'nin etkinliğine karşı oluşturulmaya çalışılan Rusya-Çin-Hindistan Troykası'nın oluşumunu da engelleyebileceğine dikkat çekti. 
     
     RUSYA YALANLADI 
     ABD'de açıklanan rapor, Rusya Savunma Bakanlığı ve Dışişleri Bakanlığı tarafından bugün yapılan eşzamanlı açıklamalarla yalanladı. 
     Rusya Savunma Bakanlığı Basın Sözcüsü Vaçeslav Sedov, ABD'nin talebi doğrultusunda Irak'a asker göndermeleri olasılığının kesinlikle bulunmadığını belirterek, ''Bu konudaki tutumumuz daha önce de açıkladığımız gibi değişmedi. Rus askerleri ne Irak'a, ne de Afganistan'a gönderilecek'' dedi. 
     Rusya Dışişleri Bakanlığı Sözcüsü Aleksandır Yakovenko da açıklamasında, Rusya'nın ekonomik çıkarlar karşılığında askerlerini Irak'a göndereceği iddiasını yalanlayarak, ''Irak'a asker gönderme konusunda hiçbir planımız yok'' diye konuştu. 
     Rusya Savunma Bakanı Sergey İvanov da daha önce bu konuda yaptığı açıklamalarda, ''Moskova'nın askerlerinin hayatlarını ne Irak, ne de Afganistan için tehlikeye atacağını'' açıklamıştı. 
     
</TEXT>
</DOC>
