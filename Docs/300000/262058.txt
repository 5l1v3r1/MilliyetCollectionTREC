<DOC>
<DOCNO> 262058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko34.html </URL>
<DATE> 2004/08/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İSO Türkiye artık kendi programlarını ortaya koyabilmeli 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespit Anket çalışmasında, sürdürülebilir büyümeyi sağlamak için başta yapısal reformlar olmak üzere her düzeyde yapılması gereken daha çok iş bulunduğu belirtilerek, ''En ufak bir gevşeme, telafisi zor kayıpları beraberinde getirebilir'' denildi. 
     Ekonomi ve ihracattaki gelişmelere değinilen ankette, ihracattaki başarının cari işlemler açığının büyümesini engelleyemediğine işaret edildi. 
     Anket çalışmasında, kısa süreli sermaye girişlerinin hızlanması ve TL'nin aşırı değer kazanmasının ileriye dönük endişelere neden olmakla birlikte, 2004 yılının ilk yarısındaki gelişmelerin, bu yıl için öngörülen yüzde 5'lik hedefinin üzerinde bir büyüme gerçekleşebileceğini ortaya koyduğu belirtildi. 
     Ankette, bu yılın ilk yarısında ekonomideki olumlu trendin sürdürülmesine karşılık İSO üyelerinin ve tüm üreticilerin temel sorunlarından olan yüksek girdi maliyetleri, yüksek vergi ve prim yükü, elektrik enerjisi için yüksek bedelin ödenmesi ve kayıtdışı faaliyetlerin getirdiği haksız rekabet koşullarının tahribatının aynen devam ettiğine dikkat çekildi. 
     Bu konuda hükümete çok büyük görev düştüğü kaydedilen çalışmada, daha olumlu koşullara erişebilmek için döviz kurlarının düzelmesi, nominal ve reel faizlerde gerileme sağlanması, dolaylı vergi oranlarının uygun düzeylere düşürülmesi gerektiği vurgulandı. 
     2004'ün ilk yarısında sanayi sektörü üretiminin geçen yılın aynı dönemine göre yüzde 13.6 oranında büyüdüğüne işaret edilen çalışmada, şöyle denildi 
     ''Ekonominin son iki yıldaki olumlu seyrinde dünya konjonktürünün Türkiye lehine gelişmesinin etkili olduğu genel olarak kabul edilmektedir. Ancak 2005 yılı, 2004'ten çok daha güç bir yıl olacaktır. ABD faiz oranlarını artırma eğilimini sürdürür, ham petrol fiyatları yüksek düzeyini muhafaza eder, dünya hammadde pazarındaki fiyatlarda yükseliş devam eder ve gelişmiş ülkelerde maliyet kaynaklı enflasyon beklentisi artarsa, konjonktür Türkiye aleyhine seyretmeye başlayacak demektir.'' 
     
     ''SICAK PARA BAĞIMLILIĞI DEVAM EDİYOR'' 
     Anket çalışmasında, son 10 yılda yüzde 2.7 olan ortalama büyüme hızı ile yüzde 1.1 olan kişi başına düşen gelir artışının Cumhuriyet tarihinin en düşük 10 yıl ortalamaları olduğuna dikkat çekilerek, ''Bu nedenle zikzaglardan arınmış istikrarlı bir büyüme çizgisinin yakalanması çok önemlidir'' denildi. 
     Uygulanan istikrar programına rağmen kamunun borçlanma ihtiyacının ve borç yükünün azaltılmasında henüz beklenen bir iyileşme sağlanamadığı belirtilen çalışmada, şu görüşler dile getirildi 
     ''Ekonominin sıcak para bağımlılığı devam etmektedir. Sürdürülebilir büyümeyi sağlamak için başta yapısal reformlar olmak üzere her düzeyde yapılması gereken daha çok iş bulunmaktadır. En ufak bir gevşeme, telafisi zor kayıpları beraberinde getirebilir. Son dönemde elde edilen başarı, bizi her zamankinden daha dikkatli ve daha ölçülü davranmaya yöneltmeli ve ekonominin kalıcı bir şekilde istikrara kavuşması bu kez gerçekleştirilmelidir.'' 
     
     ''TÜRKİYE KENDİ PROGRAMLARINI ORTAYA KOYABİLMELİ'' 
     İSO Yönetim Kurulu Başkanı Tanıl Küçük, anket sonuçlarını açıkladığı basın toplantısında, gazetecilerin sorularını yanıtlarken, anket çalışmasında en dikkat çekici noktaların devam eden istihdam sorunu ile cari açık olduğunu söyledi. 
     Türkiye'nin son 2 yılda verimlilikte kaydettiği artışa rağmen hala 1990'lardaki seviyeyi yakalayamadığını ifade eden Küçük, ''Üretimde, ihracatta, kısmen iç satışta iyimserlik hakim. Ama temkinli bir iyimserlik... Olması gereken de bu. Türkiye büyük bir başarı yakaladı. Yakalanan başarı bizi daha dikkatli, yapıcı ve temkinli olmaya itmeli'' diye konuştu. 
     IMF'ye ilişkin bir soru üzerine Küçük, stand-by anlaşmalarının önemli olduğunu belirterek, ''Ama Türkiye orta ve uzun vadede artık kendi programlarını ortaya koyabilmeli. Bu demek değildir ki IMF'siz olacak, sadece kendi programı olacak Ama daha üretime dayalı bir programı yavaş yavaş ortaya koyabilmelidir'' dedi. 
     Tanıl Küçük, işletmelerin finansman sıkıntısına ilişkin bir soru üzerine de, genel anlamda sanayinin finansman sıkıntısının devam ettiğini, özellikle küçük ve orta ölçekli işletmelerde bunun daha yüksek olduğunu söyledi. 
     Küçük, başka bir soru üzerine de, anket çalışmasında 2004 yılı ikinci yarısına ilişkin beklentilerin ilk yarıya göre artış kaydettiğini ifade ederek, şunları söyledi 
     ''Biz 2003 yılından çok şey bekliyorduk. Ancak beklentilerimizi 2004 yılına kaydırdık. Artık 2004 yılına dair beklentilerimiz dilek ve temennilerden öte mutlaka yapılması gerektiği yönünde. 2004 yılı ikinci yarısında yapısal reformlar hızlandırılarak tamamlanmalı ve yatırım ortamı iyileştirilmelidir.'' 

     
</TEXT>
</DOC>
