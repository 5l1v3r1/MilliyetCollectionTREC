<DOC>
<DOCNO> 295161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko19.html </URL>
<DATE> 2004/12/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ERDEMİR de 'görücüye' çıkıyor... 39 firma davet edildi... 
</HEADLINE>
<TEXT>

     Önemli özelleştirmelerle, son dönemde ekonomi gündemine oturan Özelleştirme İdaresi ÖİB , Borsa'nın lokomotif şirketlerinden olan Ereğli Demir Çelik Fabrikaları'nı da Erdemir ''görücüye'' çıkarıyor. 
     Dünyadaki 39 demir çelik üreticisi Erdemir özelleştirmesi konusundaki görüşlerini belirtmek üzere İstanbul'a davet edildi. 
     Söz konusu firmalara davet mektubu gönderilirken belirli bir üretim kapasitesinin üstündeki üreticilerin seçildiği ifade ediliyor. 
     
     BLOK SATIŞ DÜŞÜNÜLÜYOR 

     Edinilen bilgiye göre, halen yüzde 46.12'lik bölümü Özelleştirme İdaresi'nin elinde bulunan Erdemir için, yeteri kadar derinliği bulunması nedeniyle, yeni bir halka arzın güç olacağı ifade ediliyor. 
     Bu nedenle Erdemir'in ÖİB'nin elinde bulunan hisselerinin blok olarak satışı öngörülüyor. 
     
     GÖRÜŞMELER BU HAFTA YAPILACAK 

     Bunun için öncelikle dünya piyasasındaki üreticilerin görüşlerinin alınması için 39 demir çelik üreticisi firmaya davet mektubu gönderildi ve bu firmaların temsilcileri bu hafta için İstanbul'da olmak üzere davet edildi. 
     Erdemir özelleştirmesinin danışman firmaları tarafından düzenlenen organizasyona henüz kaç firmanın katılacağı ise kesinleşmedi. 
     Söz konusu firmaların sektöre ve Erdemir'e ilişkin görüşlerinin alınacağı toplantılar sırasında, Türk tarafının görüşlerinin de piyasa aktörlerine aktarılacağı ifade ediliyor. 
     Toplantılarda ÖİB yetkililerinin bulunmayacağı, sadece danışman firma temsilcilerinin yer alacağı vurgulanıyor. 
     Erdemir'in blok satışı için öncelikle bir piyasa araştırması yapılması ve bu toplantılarda piyasa oyuncularından alınacak görüşler doğrultusunda ihale şartnamesine son şeklinin verilmesi hedefleniyor. 

     
</TEXT>
</DOC>
