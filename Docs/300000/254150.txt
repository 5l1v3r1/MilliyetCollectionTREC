<DOC>
<DOCNO> 254150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy14.html </URL>
<DATE> 2004/07/09/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Gürel "Parti olarak önemli bir kavşakta bulunuyoruz." 
</HEADLINE>
<TEXT>

     DSP Genel Başkan adayı Şükrü Sina Gürel, ''Parti olarak önemli bir kavşakta bulunuyoruz, artık kendimizi kanıtlamamız gerekiyor'' dedi. 
     Gürel, DSP Uşak İl Başkanlığı'nda yaptığı konuşmada, 25 Temmuz'daki kurultayda parti içi değişimin gerçekleştirilmesi gerektiğini, DSP'yi ülkedeki gelişime öncülük edecek bir parti haline getirmeyi amaçladıklarını belirtti. 
     Genel başkanlığa seçildiği takdirde, bölge ve il toplantıları yaparak partinin genel siyasetinin nasıl görüldüğünü öğreneceğini ifade eden Gürel, ''Bence bu yapısal değişiklikler, DSP'nin sol politikalar üretmesine çare olacak. Parti olarak önemli bir kavşaktayız, artık kendimizi kanıtlamamız gerekiyor'' dedi. 
     Delegelerin ''gölge başkan sistemi yerine, partinin yapısında değişim sağlayabilecek iktidar alternatifi aradığını'' söyleyen Gürel, ''Bu alternatif doğrultusunda, partililerimin bana oy vereceklerini düşünerek aday oldum'' diye konuştu. 
     
     TÜRKİYE'NİN BİRİNCİ PARTİSİ OLACAĞIZ'' 
     DSP Genel Başkan adayı Zeki Sezer ise Trabzon İl Teşkilatı'nda düzenlediği basın toplantısında, Türkiye'nin ''hak etmediği şekilde yönetildiğini'' ve uluslararası alanda birçok ödün verdiğini ileri sürdü. 
     Bugüne kadar partide aldığı tüm görevleri başarıyla yerine getirmeye çalıştığını ifade eden Sezer, şöyle konuştu 
     ''Sayın Ecevit, her zaman ülkesine katkı vermeye devam edeceğini açıkladı ve kendisinden sonra genel başkanlık için beni örgütlere tavsiye etti. Genel Başkan adaylığı, bana yeni sorumluluklar yükledi. Hedeflerimizi halka anlatabildiğimiz takdirde, sadece solun değil, Türkiye'nin birinci partisi olacağız.'' 
     
</TEXT>
</DOC>
