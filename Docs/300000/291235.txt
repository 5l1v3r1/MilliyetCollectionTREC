<DOC>
<DOCNO> 291235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur52.html </URL>
<DATE> 2004/11/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mahmut Ceylan'ın yurtdışı yasağı 1 aylığına kaldırıldı 
</HEADLINE>
<TEXT>

     El konulan Bank Kapital'i zarara uğrattıkları iddiasıyla 31 sanığın yargılandığı davada, bankanın eski sahibi işadamı Mahmut Ceylan'ın yurtdışına çıkış yasağı 100 milyar lira teminat karşılığı 1 ay için kaldırıldı. 
     İstanbul 8. Ağır Ceza Mahkemesi'ndeki duruşmaya, tutuksuz yargılanan sanıklar katılmadı. 
     Mahkeme Heyeti Başkanı Mustafa Akın, bilirkişiler Marmara Üniversitesi Hukuk Fakültesi Ceza Usul Hukuku öğretim üyesi Doç. Dr. Ahmet Gökçen, Mali Müşavir Afet Başaran ve emekli banka müdürü Metin Çeçen'in hazırladıkları raporu mahkemeye sunduklarını tutanağa yazdırdı. 
     Raporda, ''zimmet'' ve ''dolandırıcılık'' suçlarının unsurları itibariyle oluşmadığı, ''emniyeti suiistimal'' suçunun da manevi unsurlarının gerçekleşmediğinin ifade edildiği bildirildi. 
     Bilirkişi raporuna karşı diyecekleri sorulan sanık avukatları, raporun gerçekleri tespit ettiği görüşünde olduklarını kaydettiler. 
     Söz alan Mahmut Ceylan'ın avukatı Önder Öztürel, müvekkili hakkında uygulanmakta olan yurtdışına çıkış yasağının Bulgaristan'daki milyar dolarlık yatırımlarını riske soktuğunu, bu durumun şahsi kayıptan öte Türkiye için de kayıp yaratabileceğini söyledi. 
     Avukat Öztürel, bilirkişi raporu da dikkate alınarak müvekkili hakkındaki yurtdışına çıkış yasağının kaldırılmasını istedi. 
     Yahya Murat Demirel'in avukatı Dilek Helvacı da, daha önceki celselerde açıkladıkları gerekçeler ve bilirkişi raporu göz önüne alınarak müvekkili hakkındaki yurtdışına çıkış yasağının kaldırılmasını talep etti. 
     Haklarında yurtdışına çıkış yasağı olan diğer sanıkların avukatları da, aynı yönde talepte bulundular. 
     Mahkeme Heyeti, yurtdışında özellikle Bulgaristan'daki ihalelerle ilgili yapacağı görüşmelerin aksaması halinde Türkiye'nin de maddi bakımdan büyük kayba uğrayabileceği göz önüne alınarak Mahmut Ceylan hakkındaki yurtdışına çıkış yasağının 100 milyar lira teminatla 1 ay için kaldırılmasına karar verdi. 
     Bu sürenin, teminatın Maliye Veznesi'ne yatırılmasından itibaren başlanmasına ve sanığın 1 ay içinde Türkiye'ye dönmemesi halinde Hazine'ye irat kaydedilmesine hükmeden mahkeme heyeti, diğer sanıkların yurtdışına çıkış yasaklarının kaldırılması yönündeki talepleri reddederek duruşmayı erteledi. 
     
     CEZA İSTEMLERİ 
     Kaldırılan İstanbul DGM Cumhuriyet Başsavcılığı'nca açılan ve duruşması yapılmadan ''görevsizlik kararı'' ile İstanbul 3. Ağır Ceza Mahkemesi'ne gönderilen dava, daha sonra bankacılık suçları konusunda ihtisas mahkemesi olarak kurulan İstanbul 8. Ağır Ceza Mahkemesi'ne gönderilmişti. 
     Açılan başka davalarla birleştirilen dava dosyasındaki iddianamelerde, sanıkların, usulsüz kredi işlemleriyle Bank Kapital'i zarara uğrattıkları belirtiliyor. 
     Sanıklardan Mahmut Ceylan ile yeğeni Turan Ceylan'ın ''Cürüm işlemek amacıyla teşekkül oluşturmak'', ''bankaya ait para veya sair varlıkları zimmete geçirmek'', ''mevduat sahiplerinin mevduatlarını geri almalarını kasıtlı olarak engellemek'', ''banka aracı kılınarak dolandırıcılık'' ve ''3 kez hizmet nedeniyle emniyeti suiistimal'' suçlarından 19'ar yıldan aşağı olmamak üzere ağır hapis cezasına çarptırılmaları istenen iddianamelerde, Yahya Murat Demirel hakkında da ''cürüm işlemek amacıyla teşekkül oluşturmak'' ve ''dolandırıcılık'' suçlarından 5.5 ile 12 yıl arasında ağır hapis cezası öngörülüyor. 
     İddianamelerde, davanın diğer 28 sanığının da ''cürüm işlemek amacıyla oluşturulan teşekküle üye olmak'', ''Bankalar Kanunu'na muhalefet etmek'', ''Banka aracı kılınarak dolandırıcılık'' ile ''çete üyelerine bilerek yardım ve yataklık etmek'' suçlarından 6 ay ile 47 yıl arasında değişen çeşitli ağır hapis cezalarına çarptırılmaları talep ediliyor. 
     
</TEXT>
</DOC>
