<DOC>
<DOCNO> 263413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy06.html </URL>
<DATE> 2004/08/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
AKP'liler 3. kuruluş yıldönümü için Anıtkabir'de 
</HEADLINE>
<TEXT>

     AKP'nin 3'üncü kuruluş yıldönümü kutlamaları çerçevesinde Anıtkabir'i ziyaret eden Genel Başkan Yardımcısı Necati Çetinkaya, özel deftere, "Müsterih ol, bu cennet vatanın kalkınması ve Cumhuriyet'in yüceltilmesi için AKP camiası olarak bütün gücümüzle mücadele edeceğiz" diye yazdı. 
     AKP yönetimim yaşanan tren kazaları nedeniyle 3'üncü kuruluş yıldönümünü sade törenlerle kutlama kararı çerçevesinde, şenlik organizasyonundan vazgeçildi. Başbakan Tayyip Erdoğan da olimpiyat açılışı nedeniyle Atina'da bulunduğundan kutlamalara Genel Başkan Yardımcısı Necati Cetinkaya başkanlık etti. 
     AKP'nin kuruluş yıldönümü çerçevesinde Çetinkaya başkanlığındaki bir heyet ilk olarak Anıtkabir'i ziyaret etti. Çetinkaya, Anıtkabir özel defterine şunları yazdı 
     "AKP'liler olarak en büyük eserimdir dediğin Cumhuriyet'i gösterdiğin muassır medeniyet seviyesine yükseltmek için, gecemizi gündüzümüze katarak gayret göstermekte ve yorulmadan çalışmalarımızı sürdürmekteyiz. 
     Müsterih ol, bu cennet vatanın kalkınması ve Cumhuriyet'in yüceltilmesi için AKP camiası olarak bütün gücümüzle mücadele edeceğimize söz veriyor ve manevi huzurunda tazimle eğiliyoruz." 
     
     TÜRKİYE'NİN KADERİNİ DEĞİŞTİRDİK 
     Çetinkaya, daha sonra parti genel merkezinde bir basın toplantısı düzenleyerek, kuruluştan bu yana geçen 3 yıllık süreçle ilgili değerlendirmede bulundu. Çetinkaya, AKP'yi milletin kendisinin kurduğunu, partisinin çok kısa sürede Cumhuriyet tarihinde eşi görülmedik bir başarıya umza atarak tek başına iktidara geldiğini, ardından yapılan yerel seçimlerde de önemli ölçüde artan oy oranıyla başarısını tescil ettirdiğini söyledi. Çetinkaya, "AKP, attığı dev adımlarla Türkiye'nin kaderini değiştirmiştir. Değiştirmeye devam edecektir" dedi. 
     AKP'nin ekonomide izlediği politikalarla "krizler" dönemini sona erdirdiğini başta AB ve Kıbrıs olmak üzere dış politikadaki aktif tutumuyla Türkiye'yi ilgi odağı ve çekim merkezi haline getirdiğini kaydeden Çetinkaya, yasama faaliyetlerinde de rekorlar kırıldığını söyledi. Partisinin, "Ülkenin makus talihini değiştirdiğini ve bahtını açtığını" savunan Çetinkaya, yılmadan, yorulmadan yollarına devam edeceklerini belirtti. 
     
</TEXT>
</DOC>
