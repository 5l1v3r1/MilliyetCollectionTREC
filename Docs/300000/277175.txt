<DOC>
<DOCNO> 277175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy03.html </URL>
<DATE> 2004/10/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Belediyelerin gözü Anayasa Mahkemesi'nde... 
</HEADLINE>
<TEXT>

     Genel bütçe vergi gelirlerinden büyükşehir belediyelerine daha fazla pay ayrılmasını öngören yasa maddesi Anayasa Mahkemesi'nin gündeminde. Yerel yönetimler eşitsizliğe yol açtığını savundukları söz konusu yasa maddesi için gözlerini Anayasa Mahkemesi'ne çevirdi. 
     Anayasa Mahkemesi 6 Ekim'de toplanıyor. Yüksek Mahkeme 3030 Sayılı Büyükşehir Belediyelerinin Yönetimi Hakkında Yasa 
     Hükmünde Kararnamenin Değiştirilerek Kabulü Hakkında Yasa'ya yönelik yerel mahkemelerin ve CHP'nin yaptığı iptal ve itiraz başvurularını esastan inceleyecek. 
     Anayasa Mahkemesi Ankara 2. İdare Mahkemesi'nin başvurusu üzerine 3030 Sayılı Büyük Şehir Belediyelerinin Yönetimi Hakkında Yasa Hükmünde Kararnamenin Değiştirilerek Kabulü Hakkında Yasa'nın 18'inci maddesinin iptal istemini esastan görüşecek. Yasa'nın genel bütçe vergi gelirlerinin belediyelere dağıtımını düzenleyen bu maddesi 4916 Sayılı yasa ile değiştirilmişti. 
     Değişiklikle genel bütçe vergi gelirlerinin yüzde 40'ının doğrudan ilgili belediye hesabına yatırılması, kalan yüzde 60'ının ise büyükşehir belediyelerine nüfuslarına göre 
     dağıtılmasını öngörüyor. Yasa'nın bu maddesi ile hesaplama ve dağıtım işlemleri de Maliye Bakanlığı'na veriliyor. 
     
     ANAYASA'YA AYKIRI 
     Ankara 2. İdare Mahkemesi, yasanın bu maddesinin Anayasa'nın 127'nci maddesine aykırı olduğunu savunarak, iptal isteminde bulundu. 
     Anayasa'nın 127'nci maddesi, "Mahalli idarelerin belirli kamu hizmetlerinin görülmesi amacı ile, kendi aralarında Bakanlar Kurulunun izni ile birlik kurmaları, görevleri, yetkileri,maliye ve kolluk işleri ve merkezi idare ile karşılıklı bağ ve ilgileri kanunla düzenlenir. Bu idarelere, görevleri ile orantılı gelir kaynakları sağlanır" hükmünü düzenliyor. 
     
     ORANTILI GELİR DAĞILIMI 
     Bütçe gelirlerinin dağıtımı, yerel yönetimlerin de sürekli tartıştığı bir konu. 
     Yerel yönetimler Anayasa'nın 127'nci maddesi uyarınca, yerel yönetimlerin görevleri ile orantılı gelir kaynaklarından yoksun bırakılmaması gerektiğini belirtiyor. Ayrıca, yerel yönetim çevreleri, genel bütçe gelirlerinden belediyelere farklı, büyükşehir belediyelerine farklı olarak dağıtılmasının eşitsiz bir uygulama olduğu vurgulanırken, yasanın bu maddesinin belediyelerin büyümesi önünde engel oluşturabileceği kaygısı da dile getiriliyor. 
     CHP de yaptığı başvuruyla yasanın bu maddesinin iptalini istiyor. 
     
     CHP'NİN İPTAL BAŞVURULARI 
     Anayasa Mahkemesi, CHP'nin yasanın bazı maddelerine yönelik itiraz, bazı maddelerinin de iptali başvurusunu da gündemine aldı. 
     CHP, Yasa'nın Gemi Yapım Sanayi Bölgesi olarak tespit edilen İstanbul Tuzla'da bulunan Hazine'nin özel mülkiyetindeki taşınmazlar ile Devletin hüküm ve tasarrufu altında bulunan yerler üzerinde hukuka aykırı davranan yatırımcılar hakkında açılan davalar ve cezaları düzenleyen Geçici 5'nci maddesi, turizm yatırımı yapılmak amacıyla adlarına kamu arazisi tahsis edilmiş kişilerin izinsiz olarak gerçekleştirdikleri yatırımlarına yönelik davalar ve cezaları düzenleyen Geçici 2'nci maddesinin iptalini istedi. 
     
     TAPU YASASI 
     CHP, "4916 sayılı Çeşitli Kanunlarda ve Maliye Bakanlığının Teşkil t ve Görevleri Hakkında Kanun Hükmünde Kararnamede Değişiklik Yapılması Hakkında Yasa" ile Tapu Yasası'nın yabancı uyruklu kişilerin taşınmaz edinme hükümlerini düzenleyen 19'uncu maddesinin iptalini de talep ediyor. 
     Yüksek Mahkeme, bu başvuruları da esastan inceleyecek. 
     
</TEXT>
</DOC>
