<DOC>
<DOCNO> 297847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun51.html </URL>
<DATE> 2004/12/15/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Belçika, tam üyelik müzakeresinden yana... 
</HEADLINE>
<TEXT>

     Belçika Valon Hıristiyan Demokrat Parti CDH , ''rasyonel jeopolitik nedenlerden dolayı'' Türkiye ile tam üyelik müzakerelerinin başlatılmasından yana olduğunu açıkladı. 
     Yazılı bir bildiri yayımlayan CDH, Türkiye tarafından son yıllarda kaydedilen gelişmeleri ve atılan ileri adımları kutladı. 
     CDH açıklamasında, Türkiye'de reform sürecinin devam etmesi istenirken, Kıbrıs Rum yönetiminin tanınması ve adanın BM önerileri çerçevesinde birleşmesi çağrısı yapıldı. 
     AB'nin Türkiye ile sağlıklı bir şekilde bütünleşmek için zamana ihtiyaç duyacağını da belirten CDH, işçilerin serbest dolaşımı, yapısal politikalar ve tarım politikası alanlarında kalıcı derogasyonlar fikrine destek verdi. 
     Açıklamada, işkenceye karşı mücadele, kadın hakları, sendikal haklar, dini özgürlükler, sivil-asker ilişkileri gibi konulara verilen önem de dile getirildi. 
     CHD, Belçika siyasi sahnesinde muhalefet rolü oynuyor. 
     Belçika'da hükümet koalisyonu içinde yer alan Valon Liberal Parti MR de, geçen hafta, kendi görüşüne göre ''Türkiye'nin AB'ye katılımının koşullarını'' içeren bir açıklama yapmıştı. 
     Parti merkezinin açıklamasına göre Valon liberaller, Türkiye'den, ''en geç katılım müzakerelerinin sonuna kadar'' Kıbrıs Rum yönetiminin tanımasını'', sözde ''Ermeni soykırımını kabul etmesini'', ''başta Kürtlere yönelik olmak üzere azınlık haklarını geliştirmesini'', ''kadın-erkek eşitliği ve fikir özgürlüğü garantisini sağlamasını'' istemişlerdi. 
     Liberal Parti Başkanı Didier Reynders, konuya ilişkin açıklamasında, ''Türkiye'nin üyelik müzakerelerinin başlatılmasına tam destek verdiklerini, müzakerelerin başlatılması ile AB'ye katılımın birbirinden iyi ayırt edilmesi gerektiğini, katılım konusunda tercihin en erken on yıl sonra gündeme geleceğini'' söylemişti. 
     
</TEXT>
</DOC>
