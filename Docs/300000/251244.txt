<DOC>
<DOCNO> 251244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko07.html </URL>
<DATE> 2004/06/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"TSE'nin kuruluş yasasını baştan sona değiştiriyoruz" 
</HEADLINE>
<TEXT>

     Türk Standartları Enstitüsü'nün TSE Başkanı Kenan Malatyalı, kurumun Kuruluş Yasası'nı baştan sona değiştirmek amacıyla bir yasa taslağı hazırladıklarını bildirdi. 
     Taslak üzerindeki çalışmaların son aşamasına geldiğini belirten Malatyalı, ''TSE yasasının 15 Temmuz'dan önce TBMM'den çıkarak yasalaşmasını bekliyoruz'' dedi. 
     Malatyalı, 132 Sayılı TSE Kuruluş Yasası'nda yapılacak değişiklikler ile ilgili A.A muhabirinin sorularını yanıtladı. Avrupa Birliğinde Türkiye'den farklı olarak AB ile uyum yasaları çerçevesinde standart hazırlamada farklılıklar bulunduğunu, ayrıca standartların çok sayıda sanayicinin yer aldığı bağımsız bir kurul tarafından hazırlandığına dikkat çeken Malatyalı, yeni hazırladıkları yasada bu yönde bir düzenlemeye gidileceğini bildirdi. 
     AB'de standartlar hazırlanırken, yapılan harcamalara bu standartlardan yararlanan firmalar ile devletin yarı yarıya katkıda bulunduğunu vurgulayan Malatyalı, Türkiye'de tam tersi bir durumun söz konusu olduğunu, ne devlet ne de özel sektörün maliyetlere katkıda bulunmadığını söyledi. 
     Malatyalı, yeni yasada bu durumun da AB'deki uygulamaya paralel hale getirileceğini kaydetti. 
     
     TSE KAMU İHALE YASASI DIŞINA ÇIKARILACAK 
     Yeni yasada yapılacak en önemli değişikliklerden birisinin TSE'nin Kamu İhale Yasası'nın dışına çıkarılması olduğuna dikkat çeken Malatyalı, söz konusu yasanın TSE'nin çalışmalarını yavaşlattığını söyledi. Laboratuvarlar için alınacak herhangi bir malzemenin Kamu İhale Yasası çerçevesinde en erken 4 ayda satın alınabildiğini vurgulayan Malatyalı, yine söz konusu yasa nedeniyle alımı yapılacak üründe en iyi markayı tercih edemediklerini, alınacak malın niteliğine sahip tüm firmaların ihaleye girdiğini ve burada da fiyatı uygun olanı tercih etmek zorunda kaldıklarını ifade etti. 
     Malatyalı, bunun da TSE'nin verimlilik ve kalitesini olumsuz etkilediğini, bu olumsuzlukların giderilebilmesi için TSE'nin yeni yasa taslağında Kamu İhale Kanunu'ndan istisna tutulacağını bildirdi. 
     
     MALİ KONTROL YASASI 
     Yine TSE'nin tabi olduğu Mali Kontrol Kanunu'nun da Kurumun çalışmalarını olumsuz etkilediğini ve yavaşlattığını belirten Malatyalı, söz konusu kanuna göre Kurum'a bir yıl önceden bütçesini tam tutturacak şekilde belirleme mecburiyeti getirildiğini bildirdi. 
     Bu düzenleme kapsamında TSE'nin bütçesinin artı veya eksi verme imkanı bulunmadığına dikkat çeken Malatyalı, bunu sağlamanın ise oldukça güç bir iş olduğunu, artı veya eksi vermeleri halinde bütçede revizyonuna gitmek zorunda kaldıklarını kaydetti. Malatyalı, bunun da her defasında uzun bir prosedür gerektirdiğini, Kurumun verimli ve hızlı çalışmasını güçleştirdiğini belirtti. 
     Malatyalı, bu nedenlerden ötürü TSE'nin, yeni yasa değişikliği taslağı ile Mali Kontrol Kanunu'nu dışına çıkarılacağını, böylece TSE'nin bir özel sektör kuruluşu gibi rekabet edebileceğini kaydetti. 
     Malatyalı, şöyle dedi 
     ''Yasa ile kurumda verimlilik analizlerini de daha rahat yapabileceğiz. Yani TSE'de çalışan ve çalışmayan personel ile çalışan ve çalışmayan laboratuvarlar noktasında belirli verimlilik kriterleri getireceğiz. Yani TSE'nin ne kadar hizmet o kadar ücret noktasına getirilmesini istiyoruz. Yasanın çıkması ile birlikte çalışanlarımız verimlilik kriterlerine göre değerlendirilecek ve bu ücretlerine de yansıtılacak.'' 
     
     PARA, KAMU BANKANLARI DIŞINDA DEĞERLENDİRİLECEK 
     TSE'nin devlet bütçesinden pay almadığını, verdiği hizmetlerden elde ettiği gelirlerle yaşadığın belirten Malatyalı, ancak yürürlükte bulunan Başbakanlık genelgesi nedeniyle parasını devlet bankalarında değerlendirmek zorunda olduğunu, bu uygulama nedeniyle paranın düşük faizden işletildiğini söyledi. Malatyalı, yeni yasada bu durumun da değiştirileceğini kaydetti. 
     Geçici maddeleri ile birlikte 20 maddeden oluşan 132 sayılı TSE Kuruluş Kanunun baştan sona değiştirilmesini hedeflediklerini belirten Malatyalı, bu konudaki çalışmaların bu ayın sonuna kadar tamamlanacağını bildirdi. 
     ''Tasarının 15 Temmuz'dan önce TBMM'den çıkarak yasallaşmasını beklediklerini anlatan Malatyalı ''Yeni yasa ile TSE, verdiği hizmetler bakımından bir özel sektör kuruluşu kimliğine kavuşacak'' dedi. 
     
</TEXT>
</DOC>
