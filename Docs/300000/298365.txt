<DOC>
<DOCNO> 298365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/guncel/gun01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe silahları 'sabıkalı' çıktı 
</HEADLINE>
<TEXT>


Mardin Kızıltepe'deki operasyonda ölen Ahmet - Uğur Kaymaz'ın evinde bulunan otomatik silahlarla Midyat'taki polis karakolunun tarandığı belirlendi 

ANKARA Milliyet 

Mardin Kızıltepe'de 12 yaşındaki Uğur Kaymaz ve babası Ahmet Kaymaz'ın öldürülmesi olayında el konulan Kalaşnikov tüfeklerden bazılarının, daha önce başka bir eylemde kullanıldığı belirlendi. Olayın ardından cumhuriyet savcılığı tarafından başlatılan adli soruşturma kapsamında el konulan silah ve boş kovanlar üzerinde balistik inceleme yapıldı. 

Silahlar incelendi 
Yapılan incelemede, Ahmet ve Uğur Kaymaz'ın evinde bulunan otomatik silahlardan bazılarının, daha önce Midyat'ta 2 polisin yaralandığı karakol taraması olayında kullanıldığı saptandı. 
Bu arada Kızıltepe operasyonuna katılan özel hareket personelinin, ilk bilgilerde yer alan Kalaşnikov otomatik tüfek değil, Uzi ve MP - 5 olarak bilinen hafif otomatik yakın operasyon silahı kullandığı belirtildi. 

17 Aralık'a yetişmedi 
Kızıltepe Savcısı Pınar Akkoç Haktanır'ın başlattığı adli soruşturmanın tamamlanması, Türkiye - AB zirvesinin yapılacağı bugüne 17 Aralık yetiştirilemedi. Adli soruşturmanın sonuna gelindiği ve önümüzdeki hafta savcılığın kararını açıklayacağı öğrenildi. 


</TEXT>
</DOC>
