<DOC>
<DOCNO> 284926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur25.html </URL>
<DATE> 2004/10/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Otomobilini satmak isteyenleri vekalet alarak dolandıran 3 kişi yakalandı 
</HEADLINE>
<TEXT>

     Gazeteye ilan vererek otomobilini satmak isteyen kişileri vekaletlerini aldıktan sonra dolandıran ve paralarını ödemeyen 3 kişi yakalandı. 
     Ankara Emniyet Müdürlüğü Asayiş Şube Müdürlüğü Yankesicilik ve Dolandırıcılık Büro Amirliği ekipleri, otomobil satmak isteyenleri vekalet alarak dolandıran kişilerle ilgili Cumhuriyet Başsavcılığı'na yapılan şikayet sonucu araştırma başlattı. 
     Dolandırılan 6 kişi, ilgili emniyet ekibine, ''otomobillerini satmak için gazeteye ilan verdiklerini, kendilerini arayarak müşteri olan bazı kişilerle anlaştıklarını, bu kişilerin vekalet getirdiklerinde paralarını hemen ödeyeceklerini söylediğini ve inandırıcı olmak için senet düzenlediklerini'' anlattılar. Satıcılar, ''büro veya şirket görünümlü yerlerde 'para geliyor' denilerek oyalandıklarını, ertesi gün aynı yere gittiklerinde bu kişilerin söz konusu yerden ayrıldıklarını öğrendiklerini, araştırma yaptıklarında ise vekalet çıkardıkları gün otomobillerinin başka kişilere satılarak dolandırıldıklarını anladıklarını'' kaydettiler. 
     Yankesicilik ve Dolandırıcılık Büro Amirliği ekipleri, bu ifadeler üzerine yaptıkları çalışma sonucu, Ediz Ş., Haydar Ç., Burhan Ç., Nihat Y., ve Serkan Y.'nin Ankara'da çeşitli semtlerde büro açtıklarını saptadılar. Söz konusu kişilerin, bu büroyu da kullanarak birkaç kişiyi dolandırdıktan sonra büroyu kapattıklarını tespit eden ekipler, bu kişilerin vekalet çıkarttırarak para ödemeden aldıkları otomobilleri başkalarına sattıklarını belirlediler. 
     Emniyet ekiplerinin, 27 Ekim günü yaptığı operasyonda Ediz Ş. üzerinde Ertuğrul S. adına düzenlenmiş sahte kimlikle, Burhan Ç. ve Haydar Ç. adlı kişilerle birlikte yakalandı. 
     Yakalanan kişiler, bugün Ankara Adliyesi'ne sevk edildi. 
     Emniyet yetkilileri, Nihat Y. ve Serkan Y'nin ise arandığını kaydettiler. 
     Yetkililer, vatandaşları vekaletle otomobil alım-satımı yapmamaları, paralarını almadan kesinlikle otomobillerini satmamaları konusunda uyardılar. 
     
</TEXT>
</DOC>
