<DOC>
<DOCNO> 267833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko29.html </URL>
<DATE> 2004/08/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Petrol Körfez ekonomilerini ihya edemiyor... 
</HEADLINE>
<TEXT>

     Petrol fiyatlarının son haftalarda uluslararası borsalarda 40 dolar seviyesinin üzerinde seyretmesinin, Suudi Arabistan ve Kuveyt başta olmak üzere körfez ekonomilerinde önemli etkiler yaratamayacağı bildirildi. 
     Katar ve Birleşik Arap Emirlikleri gibi küçük körfez ülkelerinin petrol fiyatlarındaki yükselişten en fazla fayda gören grupta yer alacağı değerlendirilirken Suudi Arabistan'ın elde ettiği fazla gelirle kamu borçlarını ödemesi ve yabancı varlık alımına devam etmesi bekleniyor. 
     Körfez ülkelerinin hatırı sayılır petrol gelirlerine rağmen ekonomilerindeki yapısal sorunları çözmek için uzun süredir çaba göstermediğini belirten uzmanlar, 1970'li yıllardaki petrol yükselişlerini büyük altyapı yatırımlarına yönlendiren Arap ülkelerinin bir kez daha aynı yolu izlemesini olası görmüyor. 
     ''Suudi hükümeti petrol gelirlerini halka yayarak tüketimi patlatmak yerine mali disiplinini güçlendirmeye harcıyor'' diyen Suudi Amerikan Bankası'nın baş ekonomisti Brad Bourland, Suudi ekonomisinde önemli oranda büyüme beklemediğini kaydetti. 
     ABD'nin körfezdeki en önemli müttefiklerinden Kuveyt'te de petrol gelirlerinin kamu açıklarının kapatılmasına yarayacağı, ekonominin büyüyerek yeni iş alanları yaratmasının zor olduğu bildiriliyor. 
     İşsizliğin ortalama yüzde 15 olduğu petrol zengini Arap ülkelerinde birçok özel sektör işi, yabancı şirketler vasıtasıyla yürütülüyor. 
     
     BÜYÜME BEKLENTİSİ YÜZDE 7 

     İngiliz yatırım bankası Standart Chartered, piyasadaki kısıtlamalar ve kalifiye eleman sıkıntısı nedeniyle sağlıklı bir işgücü pazarı oluşturamayan Suudi Arabistan, Kuveyt, Birleşik Arap Emirlikleri, Katar, Bahreyn ve Umman'dan oluşan 6 üyeli Körfez İşbirliği Konseyi'nin 2004'te ortalama yüzde 7 büyümesini bekliyor. Söz konusu ülkeler, petrol fiyatlarının çok daha düşük seviyelerde seyrettiği geçen yıl, yüzde 6.8 büyümüşlerdi. 
     Rusya ile birlikte dünyanın en büyük 2 petrol ihracatçısından biri olan ve geçen yıl 86 milyar dolarlık petrol satan Suudi Arabistan'ın bu yılı yaklaşık 100 milyar dolarlık rekor petrol ihracatıyla kapatması bekleniyor. Körfez İşbirliği Konseyi üyesi 6 ülkenin bu yılkı toplam petrol ihracatının ise 180 milyar doları geçeceği tahmin ediliyor. 
     Ülkede faaliyet gösteren şirketlerin 2003'te ortalama yüzde 61.4 kar artışı gerçekleştirdiğini belirten Suudi Arabistan'ın en büyük bankası National Commercial Bank ekonomistleri, kar artışının 2004'te de hızlanarak sürmesini bekliyor. 
     Geçen yılı yüzde 76 yükselişle kapatan Arap dünyasının en büyüğü Suudi Borsası, bu yıl geride kalan sürede de trendini sürdürerek yatırımcılarına yüzde 42'den fazla kazanç sağladı. 
     Bankacılık piyasasını serbestleştirmek için Deutsche Bank ve HSBC gibi dev uluslararası bankalara ülkede faaliyet izni veren Suudi yönetimini takip eden Kuveyt, Ağustos başında yaptığı ilk lisans dağıtımıyla Fransız bankası BNP Paribas'a kapılarını açmıştı. 
     Katar ve Birleşik Arap Emirlikleri gibi küçük körfez ülkelerinin ise emlak, finans ve turizm sektöründe yaptıkları atılımla petrole bağımlılıklarını azaltarak güçlü bir serbest piyasa sistemi oluşturdukları, ekonomik büyüme beklentilerinin bu nedenle daha parlak göründüğü kaydedildi. 
     
     RUSYA ÜRETİM VE İHRACATI ARTIRMAYA DEVAM EDECEK 

     Öte yandan Rusya Devlet Başkanı Vladimir Putin, ülkesinin petrol üretimini ve ihracatını artırmaya devam edeceğini söyledi. 
     Karadeniz kıyısındaki turizm merkezi Soçi'de Fransa Cumhurbaşkanı Jacques Chirac ve Almanya Başbakanı Gerhard Schröder ile görüşen Putin, ''Meslektaşlarıma Rus şirketlerinin petrol üretimini ve ihracatını artırdığını ve artırmaya devam edeceklerini anlattım'' dedi. 
     Putin, Rusya'nın geçen yıl 421 milyon ton olan petrol üretiminin bu yıl 450 milyon tona çıkacağına ilişkin daha önce yapılan tahminleri doğrularken, geçen yıl 228 ton olan ihracatın da bu yıl 255 milyon tona çıkacağını söyledi. 
     Rusya, petrol üretimini 1999 yılından bu yana yüzde 50 artırmış bulunuyor. Petrol fiyatlarının artması bol ama çıkarma maliyeti yüksek olan Rus petrollerinin üretimini karlı hale getiriyor. 
     
</TEXT>
</DOC>
