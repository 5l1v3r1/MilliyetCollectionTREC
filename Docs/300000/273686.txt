<DOC>
<DOCNO> 273686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo21.html </URL>
<DATE> 2004/09/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Aziz Yıldırım Küfür etti isem özür dilerim, etmediysem onlar dilesin 
</HEADLINE>
<TEXT>

     Fenerbahçe Kulübü Başkanı Aziz Yıldırım, Malatyaspor maçından sonra yaşanan olayda küfür etmediğini vurgulayarak, ''Eğer ağzımdan kötü söz çıkmışsa ve bunu yayınlarlarsa kamuoyundan özür dilerim. Ama böyle bir kasetleri yoksa bunu söyleyenler özür dilesin'' dedi. 
     Fenerbahçe Burnu'ndaki kulüp binasında basın toplantısı düzenleyen başkan Yıldırım, Malatyaspor maçından sonraki olayla ilgili bir televizyon kanalında şahsıyla ilgili iddialar yer aldığını belirterek, ''Benim kötü söz söylediğim ifade ediliyor ve ellerinde kaset olduğunu söylüyorlar. Aziz Yıldırım küfür etti diyorlar. Buna gülüyorum. Geldiğimden beri stada şenlik havası gelmesi için çalışıyorum. Sporu eğlence haline getirmek isteyen bir kişiye suçlama yapılıyor'' diye konuştu. 
     Televizyonda konuşmacının bu suçlamalarla ilgili yorumlar yaptığını kaydeden Yıldırım, şöyle devam etti 
     ''Fenerbahçe Kulübü ve onun başkanına hakaret edilmiştir. Küfür etmedim ama bunun üzerine yorumlar yapılmıştır. İlkeli gazetecilik doğru olan bir konunun üzerine yorum yapmaktır. Namuslu, dürüst ve şerefli insanların böyle yapacağına inanıyorum. Eğer Aziz Yıldırım'ın ağzından kötü söz çıkmışsa ve bunu yayınlarlarsa tüm Türkiye'den özür dilerim. Ama Aziz Yıldırım söylememişse, böyle bir kaset de yoksa bunu söyleyenler kamuoyundan ve Fenerbahçe camiasından özür dilesin.'' 
     
     ''FENERBAHÇE KURALLARI UYGULUYOR'' 

     Başkan Aziz Yıldırım, UEFA'dan alınan Futbol Federasyonu'nun Müsabakalar Statüsü'ne göre Fenerbahçe Şükrü Saracoğlu Stadı'nda naklen yayın ilkeleriyle ilgili alınmış kararın Türkiye Spor Yazarları Derneği TSYD ile de görüşülüp, medya mensuplarına daha önceden bildirildiğini söyledi. 
     Avrupa Şampiyonlar Ligi'nde Sparta Prag ile yapılan maçta UEFA'nın kurallarını herkesin gördüğünü anlatan Yıldırım, ''Hepimizin belirli bölgelere girebilme şansımız vardı. Orada bir sorun çıkmadı. Ama Malatyaspor maçında sıkıntılar oldu. Federasyonun statüsüne göre kameramanlar kameralarını maçtan önce basın odasına bırakıp, maçtan sonra alacak. Soyunma odası koridorlarına hiçbir kamera ve foto muhabiri giremez. Maç bitiminde yeşil zemine de kimse giremez. Bunların hepsi yazılı. Bunları okumuyorsunuz'' diye konuştu. 
     Aziz Yıldırım, UEFA'nın ve diğer kurumların almış olduğu kararları uyguladıklarını vurgulayarak, ''Sanki Aziz Yıldırım bazı kararlar alıyor ve kendi stadında uyguluyor gibi sonuca varılıyor. Şiddet Yasası'na göre statta bir güvenlik sistemi kurmamız lazım. Her şeyde ilkleri yapan Fenerbahçe Kulübü, bu konuda da ilki yaparak stadında güvenlik sistemi kurdu. Bunlar yeni yasayla polis hüviyetinde olacak. Onlara saygı duymalısınız. Genelgelere uymanız gerekir'' diyerek sözlerini tamamladı. 
     Başkan Yıldırım, basın toplantısına başlarken, kendisinin bazı açıklamalar yapacağını ve soru almayacağını söyledi. Yıldırım, bu konuyla ilgili yasal işlemleri de başlattıklarını kaydetti. Aziz Yıldırım'ın basın toplantısını TSYD Başkanı Onur Belge de izledi. Belge, daha sonra Yıldırım ile bir görüşme yaptı. 
     
</TEXT>
</DOC>
