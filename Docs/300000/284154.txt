<DOC>
<DOCNO> 284154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur28.html </URL>
<DATE> 2004/10/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Karadeniz'de petrol ümidi... 
</HEADLINE>
<TEXT>

     Karadeniz Teknik Üniversitesi KTÜ Jeoloji Mühendisliği Bölümü Petrol Bilim Dalı Öğretim Üyesi Prof. Dr. Sadettin Korkmaz, Türkiye'de sondajlarla henüz test edilmemiş iki bölge bulunduğunu, Samsun-Sinop ile Trabzon-Hopa açıklarında kalan bu bölgelerin en az 5 arama kuyusu açılarak test edilmesi gerektiğini söyledi. 
     Prof. Dr. Korkmaz, AA muhabirine yaptığı açıklamada, petrol aramanın, para, sabır, zaman, bilgi birikimi ve yüksek teknoloji gerektiren kompleks bir çalışma olduğunu belirtti. 
     Yapılan bilimsel araştırmalar sonucunda, Türkiye'de Ortadoğu'da olduğu gibi büyük petrol yataklarının bulunmadığının anlaşıldığını ifade eden Prof. Dr. Korkmaz, şöyle dedi 
     ''Türkiye'de küçük ölçekli de olsa petrol yatakları mevcuttur. Yılda yaklaşık 3 milyon ton civarında ham petrolü kendi sahalarımızdan üretiyoruz. Yapılacak araştırma ve sondajlarla yeni sahalar bulunabileceği gibi, mevcut sahalar da genişletilebilir.'' Türkiye'nin jeolojik olarak petrol ve doğalgaz yönünden en önemli sahalarının Güneydoğu Anadolu Bölgesi ile Trakya'da olduğunu bildiren Prof. Dr. Korkmaz, şunları söyledi 
     ''Bunun dışında kalan ve jeolojik olarak petrol bulunma ihtimali yüksek olan bölgeler, değişik tarihlerde sınırlı sayıda sondajlarla test edilmiş, ancak ekonomik değerde petrol yatakları bulunamamıştır. Batı Karadeniz ile Akdeniz'de denizde sondajlar yapılmış, ancak ekonomik bir yatak bulunamamıştır.'' 
     
     ''ORTA VE DOĞU KARADENİZ MUTLAKA ARAŞTIRILMALI'' 
     Orta ve Doğu Karadeniz'de jeolojik açıdan petrol bulunabilecek önemli sahaların varlığından söz eden Petrol Bilim Dalı Öğretim Üyesi Prof. Dr. Korkmaz, ''Türkiye'nin sondajlarla henüz test edemediği iki bölgesi vardır. Samsun-Sinop ile Trabzon-Hopa açıklarında kalan bu bölgeler en az 5 arama kuyusu açılarak test edilmelidir'' dedi. 
     Prof. Dr. Korkmaz, Türkiye'nin ekonomik sularında kalan bu sahalarda su derinliğinin 2 bin metre civarında olduğunu, bu durumun petrol aramayı zorlaştırdığını belirterek, sözlerini şöyle sürdürdü 
     ''Bu sondajlar için yabancı teknolojiye olan ihtiyaç aşikardır. Çünkü bu derinlikte sondaj yapan şirket sayısı dünyada birkaçı geçmez. Karadeniz'de halen TPAO ile BP'nin yürüttüğü petrol arama çalışmaları sonucunda petrol bulunacağından ümitliyim. Rize'nin Çayeli İlçesi açıklarındaki petrol sızıntısı yıllardan beri bilinmektedir. Ayrıca bölgesel jeolojik veriler Karadeniz'in bu kısmının ümit verici olduğunu göstermektedir. Petrolün varlığını tespit için arama sondajı şarttır. Hiç bilinmeyen bir sahada sağlıklı sonuç alınabilmesi için en az 5 arama kuyusu açılmalıdır. Ümit ediyorum ki çalışmalar sonunda sondajlı aramalara geçilir.'' 
     
</TEXT>
</DOC>
