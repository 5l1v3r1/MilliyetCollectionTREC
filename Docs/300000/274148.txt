<DOC>
<DOCNO> 274148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/aspo.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
100. yıl barışı 
</HEADLINE>
<TEXT>


Galatasaray'da kulüp borçlarıyla ilgili iddialar nedeniyle arası açılan üç başkan dün barıştı. Özhan Canaydın, Faruk Süren ve Mehmet Cansun işbirliği yapma kararı aldı 

HALİL ÖZER 


Yüz yüze görüştüler 
GALATASARAY'DA merakla beklenen buluşma dün gerçekleşti. Kulüp borçlarıyla ilgili iddialar nedeniyle gerginlik yaşayan Özhan Canaydın, Faruk Süren ve Mehmet Cansun, Divan Kurulu Başkanı Semih Haznedaroğlu'nun önderliğinde Galatasaray Lisesi'nde bir araya geldi. İki eski başkan suçlamalarla ilgili olarak Canaydın'ın belge çıkarmasını istedi. Canaydın, "Elimde böyle bir belge yok. Bunları ben ortaya atmadım" dedi. 

'Arkamızdan konuşuluyor' 
SÜREN, "O zaman bunları tabanınız söylüyor. Kim olduğunu bulun" önerisini getirdi. Canaydın, konuyu araştıracağını belirtti. Süren, "Mağdur durumdayız. Araştırmalarınızı takip edeceğim. Ayrıca sizin gibi otoriter başkanın yöneticilerini kontrol edememesini yadırgıyorum. 6 - 7 aydır arkamızdan konuşuluyor. Şahitlere gerek görmedim. Burası mahkeme ortamı da değil. Çünkü başkanlık seviyesinde konuşuluyor" ifadelerini kullandı. 

'Ailem bile soruyor' 
MEHMET Cansun, iddialar nedeniyle ailesinin büyük üzüntü yaşadığını belirtti. Cansun, "Herkes çok şaşkın. Onlar bile olayın içeriğini sormaya başladılar. Bunların hepsinin temizlenmesini istiyorum" diye konuştu. Karşılıklı konuşmaların ardından başkanlar arasındaki soğukluk bitti ve barış ortamı sağlandı. Özhan Canaydın, Faruk Süren ve Mehmet Cansun, 100. yılda Galatasaray'ın başarısı için işbirliği yapma kararı aldı. 

Divan'da açıklanacak 
DİVAN Başkanı Semih Hazne-daroğlu ise toplantıdaki konuşmalar ve alınan kararları medyanın da bulunacağı ilk Divan Kurulu Toplantısı'nda açıklayacağını bildirdi. Haznedaroğlu, "Başkanlarımızın prestijlerini koruyacağız. Bu tür olaylar yaşanmamalı" dedi. Bu arada Canaydın'ın, Süren ve Cansun ile yanyana basın toplantısı düzenleyip, konuyla ilgili detaylı açıklamalar yapacağı ve dostluk mesajları vereceği de öğrenildi. 


</TEXT>
</DOC>
