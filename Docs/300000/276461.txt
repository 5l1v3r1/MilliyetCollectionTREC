<DOC>
<DOCNO> 276461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun28.html </URL>
<DATE> 2004/10/01/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Washington Post Gazetesinde 2 sayfalık Türkiye ilanı... 
</HEADLINE>
<TEXT>

     The Washington Post gazetesinde iki sayfalık bir Türkiye ilanında, Başbakan Recep Tayyip Erdoğan'ın, güçlü Türk-Amerikan ilişkilerinin önemini vurguladığı bir mesajı yayınlandı. 
     İlanda, İMKB Başkanı Osman Birsen ile yapılan söyleşi ve New York Turizm ve Kültür Ataşesi Levent Demirel'den bir yazı, İstanbul Boğazı resmi ve iki banka reklamı da yer aldı. 
     ''Başbakan Erdoğan'ın mesajı'' başlıklı bölümde, Türkiye'nin demokratik ve ekonomik reformları sürdürme kararlılığı vurgulanırken, ''Türkiye, ABD için güvenilir bir dost, doğru müttefik ve sağlam ekonomik ortak olmayı sürdürüyor'' denildi. 
     Erdoğan'ın mesajında, 21. yüzyılda demokrasinin yayılması, iyi yönetim ve insan haklarına saygının küresel olarak yükselen değerler olduğu ancak bu yüzyılda terörizm, kitle imha silahlarının yayılması, çevresel sorunlar, organize suçlar ve insani krizler gibi öngörülemez zorluklar ve tehditlerle karşı karşıya bulunulduğu anlatıldı. Mesajda, bölgesel sorunları ve çatışmaları sürüncemede bırakmanın ülkeler arasında yeni bir barış ve işbirliği anlayışını güçleştirdiği ve Türkiye'nin, fırsatlar ve tehditlerin birleştiği bir coğrafyanın ortasında yer aldığı kaydedildi. 
     Başbakan Erdoğan'ın mesajında, Türkiye ile ABD'nin ortak ideal, amaç ve çıkarları, gelecek için, demokrasi ve özgürlüğün üstün geldiği barışçı bir dünya yaratmak, çatışmaları ve fakirliği önlemek, hoşgörüsüzlüğe son vermek gibi ortak bir vizyonu paylaştığı belirtildi. Mesajda, Türk-Amerikan işbirliğinin bu vizyonu elde etmede elzem olduğu vurgulandı. 
     Mesajda, Türk-Amerikan işbirliğinin gündeminde, terörizme karşı savaş, Irak'ta başarılı bir geçiş sürecinin tamamlanması, Afganistan, Arap-İsrail çatışmasının çözümü, Ortadoğu ve ötesinde demokratik reform ve modernliğin cesaretlendirilmesi, Türkiye'nin de üyesi olduğu birleşik Avrupa, Kafkaslar'da çatışmalara son verilmesi, enerji koridorlarının güvenliği, Orta Asya cumhuriyetlerinin bağımsızlığının teşviki, Balkanlar'da istikrarın korunması gibi konuların yer aldığı kaydedildi. 
     
     SİYASİ VE EKONOMİK REFORMLAR 
     Başbakan Erdoğan'ın mesajında, Geniş Ortadoğu projesinin, Türkiye'nin işbirliğinin bir fark yaratabileceğini gösteren bir örnek olduğuna işaret edildi ve Türkiye'nin, bölgeden kaynaklanan siyasi ve ekonomik reformları desteklemekte kararlı olduğu belirtildi. 
     Türkiye'nin, Irak'a yeniden yapılanmada en çok siyasi ve ekonomik destek sağlayabilecek ülkelerden biri olmayı sürdürdüğü belirtilirken, Türk-Amerikan işbirliğinin, Irak halkına istikrar ve refah önerdiğine işaret edildi. 
     Mesajda, mevcut tehditlere karşı Türkiye ile ABD'nin birlikte çalışmasının önemine işaret edildi. Türkiye'nin gerçekleştirdiği ekonomik reformların, ülkeyi yabancı yatırımlar için uygun bir ortam haline getirdiği belirtilerek, özellikle daha fazla Amerikan yatırımcının beklendiği vurgulandı. 
     İlanda İMKB Başkanı Osman Birsen de, AK Parti hükümetiyle birlikte ülkede siyasi ve ekonomik istikrarın yakalandığına işaret ederek, Aralık ayında AB'den tarih almanın önemine işaret etti. Birsen, ''bir kere müzakerelerin başlayacağı tarihi belirledikten sonra bu süreç başarıyla bitecektir. Zaman alacak ancak biz bu zamanı hem ekonomik hem de sosyal gelişmeye ayırabiliriz. AB'nin bizi kabul etmeye hazır olup olmadığını ve Türkiye'nin üyelik için gereken koşulları karşılayıp karşılamadığını görmek için temel mesela başlamak'' dedi. 
     New York Turizm ve Kültür Ataşesi Levent Demirel ise ilanda yer alan yazısında, Türkiye'nin özellikle Amerikan turistler için cazip bir ülke olduğunu anlattı. 
     
</TEXT>
</DOC>
