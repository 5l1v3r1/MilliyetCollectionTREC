<DOC>
<DOCNO> 280973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun31.html </URL>
<DATE> 2004/10/17/ </DATE>
<TIME> 23.18 </TIME>
<AUTHOR>  </AUTHOR>
<HEADLINE>
Sadr'da silah toplama kampanyası 2 gün daha uzatıldı 
</HEADLINE>
<TEXT>

     Irak'ın başkenti Bağdat'ın Sadr Semti'nde sürdürülen silah toplama kampanyasının süresinin, iki gün daha uzatıldığı bildirildi. 
     Irak ulusal güvenlik danışmanı ve baş müzakereci Kasım Davud, ''hükümetin, silah toplama kampanyasını iki gün daha uzattığını'' belirtti. 
     Amerikan askeri sözcüsü Yüzbaşı Brian O'Malley de ''Amacımıza ulaşamadık. Binlerce silah görmeyi bekliyorduk, ancak göremedik'' dedi. 
     Irak hükümetiyle Sadr milisleri arasında varılan anlaşma uyarınca, Mehdi Ordusu milislerinin, haklarındaki kovuşturmalardan vazgeçilmesi ve tutuklu arkadaşlarının serbest bırakılması karşılığında, 11 Ekim'den itibaren 5 gün içinde orta ve ağır silahlarını teslim etmelerine karar verilmişti. 
     Önceki gün, silahların teslim edilmesi için öngörülen 5 günlük süre, 2 gün uzatılmıştı. Kampanyanın, bugün geç saatlerde sona ermesi bekleniyordu. 
     
</TEXT>
</DOC>
