<DOC>
<DOCNO> 271320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun07.html </URL>
<DATE> 2004/09/13/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Powell Saddam ile 11 Eylül arasında bağlantı görmüyorum 
</HEADLINE>
<TEXT>

     ABD Dışişleri Bakanı Colin Powell, 11 Eylül saldırılarıyla Irak'ta devrilen Saddam rejimi arasında hiçbir bağlantı olmadığını itiraf ederken, "Irak'taki zorlukları yanlış hesapladık" dedi. 
     Amerikan televizyon kanallarından Fox ve NBC'ye ayrı ayrı demeç veren Powell, Irak'taki isyancı güçlerden yakındı ve bu isyancıların kolay kolay silinemeyeceğini de belirtti. 
     İsyancılara karşı Irak'ta Ocak ayında seçimlerin yapılabileceği inancını dile getiren Powell, "Irak'taki zorlukları yanlış hesapladık" dedi. 
     Powell, "Ancak şimdi yüz yüze olduğumuz zorlukları yanlış hesaplamıyoruz. ABD Savunma Bakanı Donald Rumsfeld, birkaç ay önce bölgeden ayrılmasını hesapladığımız geniş bir askeri gücü, işte bu yüzden yerinde bıraktı. Durum değişince, siz de o duruma ayak uydurursunuz. Burada çözüm, güçlü bir koalisyonu bölgede tutmak. Irak güçlerini olabildiğince çabuk oluşturmak ve isyanları kontrol altına almak" diye konuştu. 
     Powell, Amerikalı yetkililerin, Saddam ile 11 Eylül saldırıları arasında bağlantının sorulması üzerine, "Saddam ve onun korkunç rejimiyle 11 Eylülde olanlar arasında doğrudan hiçbir bağlantı görmüyorum" şeklinde yanıt verdi. Ancak Powell, El Kaide ile Saddam arasında bağlantı olduğunu bildiklerini söyledi. 
     
</TEXT>
</DOC>
