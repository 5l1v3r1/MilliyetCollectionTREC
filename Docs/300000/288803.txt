<DOC>
<DOCNO> 288803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur05.html </URL>
<DATE> 2004/11/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doğal afetlerin bilançosu ağır... 
</HEADLINE>
<TEXT>

     Türkiye, yüzyılın başından bugüne 83 bin 908'i depremler, bin 235'i su baskınları, bin 39'u çığ düşmeleri, bin 318'i heyelan ve kaya düşmeleri olmak üzere toplam 87 bin 500 kişiyi doğal afetlere kurban verdi. 
     Günümüzde ise 550 bin kişi taşkın, 139 bin kişi heyelan, 70 bin kişi kaya düşmesi tehlikesiyle burun buruna yaşıyor. 
     Eski Afet İşleri Genel Müdürü ve jeofizik mühendisi Oktay Ergünay, Türk Japon Vakfı tarafından düzenlenen ''Deprem ve Afet Önlemleri'' konulu panelde, Türkiye'de yaşanan doğal afetlere ilişkin bilgiler verdi. 
     Türkiye'nin, tektonik oluşumu, jeolojik yapısı, topografyası ve meteorolojik özelikleri gibi nedenlerle, başta depremler olmak üzere, doğal afet riski yüksek olan bir ülke olduğuna işaret eden Ergünay, doğal afetlerin Türkiye'de büyük can ve mal kaybına neden olduğunu söyledi. 
     Yüzyılın başından bugüne depremlerde 83 bin 908, su baskınlarında bin 235, çığ düşmelerinde bin 39, heyelan ve kaya düşmelerinde bin 318 olmak üzere doğal afetlerde 87 bin 500 kişinin hayatını kaybettiğini belirten Ergünay, 495 bini depremlerde, 63 bini heyelanlarda, 61 bini su baskınlarında, 26 bin 500'ü kaya düşmelerinde, 5 bin 154'ü çığ düşmelerinde olmak üzere toplam 650 bin 654 konutun hasar gördüğünü kaydetti. 
     Ergünay, halen nüfusun yüzde 45'inin, endüstri alanlarının yüzde 51'inin, barajların ise yüzde 46'sının ''1. deprem bölgesinde'' nüfusun yüzde 26'sının, endüstri alanlarının yüzde 25'inin, barajların yüzde 23'ünün de ''2. deprem bölgesinde'' bulunduğuna dikkati çekti. 
     
     TAŞKINDA EN RİSKLİ İL İZMİR... 
     Türkiye'nin taşkınların da yoğun görüldüğünü bir ülke olduğuna işaret eden Ergünay, İzmir'in taşkın tehlikesine maruz iller sıralamasında ilk sırada yer aldığını söyledi. 
     DSİ'nin 1950'den beri kaydedilen yıllık ortalamalarına göre İzmir'de yılda ortalama 3.4 taşkın yaşandığını anlatan Ergünay, İzmir'de 450 bin kişinin su baskını tehlikesiyle karşı karşıya bulunduğunu bildirdi. Ergünay, İzmir'i sırasıyla yılda 1.8 ortalamayla Rize'nin, yılda 1.6 ortalamayla da Kahramanmaraş'ın izlediğini söyledi. 
     Ergünay, ayrıca sırasıyla Denizli, Trabzon, Antalya, Kırıkkale, Balıkesir, Bartın, Bitlis, Sivas, Van, Batman, Zonguldak ve Ankara gibi iller başta olmak üzere toplam 1 milyon 297 bin kişinin taşkın riskiyle karşı karşıya bulunduğunu bildirdi. 
     
     HEYELAN'DA TRABZON BİRİNCİ SIRADA... 
     Ergünay, heyelanın da Türkiye için ciddi afetlerden birisi olduğunu söyledi. 
     1950 yılından bugüne kaydedilen verilere göre, 272'si Trabzon'da, 229'u Kastamonu'da, 204'ü Zonguldak'ta, 201'i Kahramanmaraş'ta, 155'i Erzurum'da olmak üzere toplam 2 bin 320 heyelan meydana geldiğini bildiren Ergünay, ayrıca sırasıyla Rize, Malatya, Sivas, Ankara, Erzincan, Sinop, Çorum, Bingöl, Artvin ve İçel'in de heyelan meydana gelen iller olduğunu söyledi. 
     Ergünay, 139 bin 900 kişinin heyelan tehlikesine maruz yaşadığına işaret etti. 
     Oktay Ergünay, Türkiye'de 70 bin 300 kişinin de kaya düşmesi tehlikesiyle karşı karşıya bulunduğunu bildirdi. 
     Ergünay, 1950 yılından bugüne Kayseri'de 34, Niğde'de 28, Erzincan'da 20, Aksaray'da 18, Karaman'da 17, Kahramanmaraş'da 16, Adıyaman'da 16, Sivas'ta 14, Bitlis'te 13, Diyarbakır'da 12, Nevşehir'de 12, Mardin'de 10, Malatya'da 9, Hakkari'de 9, Kars'ta 7 kaya düşmesi olayı yaşandığını kaydetti. 
     Türkiye'nin deprem ve diğer doğal afet zararlarının azaltılması konusunda hala bir Stratejik Planı bulunmadığına dikkati çeken Ergünay, şunları kaydetti 
     ''Bu konuda siyasi erkin bir talebi ve programı da bulunmamaktadır. Nitekim, hemen tüm siyasi partilerin programları incelendiğinde, ülkemizin deprem ve doğal afet sorunlarına hiç değinilmediği görülmektedir. Zira bu konuda halkımızın bir talebi, beklentisi ve baskısı yoktur. 
     O halde, bilim insanları, araştırmacılar, meslek odaları, sivil toplum kuruluşları, yöneticiler, entelektüel insanlar olarak hepimize düşen ana görev, kendi aramızdaki kişisel, kurumsal beklentileri ve çıkarlar çekişmelerini bir yana bırakarak, faaliyetlerimizi, halkın bilgilendirilmesi ve bilinçlendirilmesi konularına yönlendirmek ve hep birlikte güçlü bir politik baskı unsuru olmaya çalışmak olmalıdır.'' 
     
</TEXT>
</DOC>
