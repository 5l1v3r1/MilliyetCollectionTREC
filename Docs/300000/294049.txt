<DOC>
<DOCNO> 294049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/civaoglu.html </URL>
<DATE> 2004/12/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Uğur 
</HEADLINE>
<TEXT>


12 yaşında bir çocuk, 100 polisin hedefi nasıl olabilir Kızıltepe'de kamyon şoförü babasıyla birlikte öldürülen Uğur Kaymaz'ın küçücük bedenine sıkılan 13 kurşun dehşet ve utanç verici... 
Yapılan "resmi" açıklamaya göre, karanlıkta, 12 yaşındaki Uğur Kaymaz'ı polis, büyük adam sanmış... Basmış kurşunu. 
Bizi enayi yerine koyan açıklamayla bu infazı yapabilmenin zeka düzeyi eşleşiyor. 
Neresinden tutulsa, elde kalıyor. 
Şöyle ki 
Açıklamaya göre, güvenlik güçlerine, Ahmet Kaymaz adlı kamyon şoförü için ihbar gelir "Evini, terör örgütü buluşma yeri olarak kullanmaktadır." 
İhbar üzerine, polis, savcılıktan, "evi gözetleme" kararı alır. 
İhbarın doğruluğu araştırılacaktır. 
İddiaların doğruluğu saptanırsa, tam buluşma anında, operasyon düzenlenecek ve içeridekiler yakalanacaktır. 
Buraya kadar süreç yasal... 
Ancak, ev 100 kadar polis tarafından sarılır. 
Otomatik silahlarla yaylım ateşi başlar. 
Oğlu Uğur'la birlikte, ayaklarında terlikleri, sefere çıkacağı kamyona, yatak, yorgan taşımakta olan Ahmet Kaymaz, 100 polisin hedefi olur. 
Sonra, baba oğul, kamyonun önünde ölü bulunurlar. 
Yanlarında ise birer Kalaşnikov. 
Savcının nezaretinde polis, Kaymazlar'ın evini arar. İçeride ne bir terörist vardır, ne de bir silah... 

Gözetleme mi, infaz mı 
Savcı "gözetleme" onayı vermiş. 
Ama... 
100 polisle ev sararak "gözetleme" olur mu 
"Gözetleme," ihbarın gerçekliğini saptamak, olası bir operasyon için ve de örgüt bağlarını ortaya çıkaracak "istihbarat" için yapılır. 
Bu olay, "istihbarat" değil, "istihbarat yoksunluğu" sanki... 
"İstihbarata dayalı bir operasyon" yapılsaydı, Uğur Kaymaz'ın 12 yaşında bir çocuk olduğu saptanırdı. "Karanlıkta büyük görünüyordu" gibi trajikomik açıklamalar yapılmazdı. 12 yaşındaki çocuk hedef alınmazdı. 

Beceri zaafı mı 
Tutun ki, gerçekten Kaymazlar'ın evinde bir hareketlilik saptandı... İçeride buluşma oldu. Bunun üzerine evi çeviren 100 polis de önce havaya ateş ederek, "teslim olun" çağrısı yaptı. Çağrısına ateşle karşılık alınca, yaylım ateşi açtı... 
O zaman da bir başka soru 
"100 polis bir evi sarıyor ve içeridekilerin hepsi bu kuşatmadan kaçabiliyor." Böyle bir durum da operasyonun zaafını ortaya koymaz mı 
İçeridekiler kaçacak... Ve 100 polisin gücü, ayaklarında terlik, bir baba oğula mı yetecek... 
Eğer baba, kuşkulu kişiyse, bir kişiyi 100 kişinin vurmadan teslim alması olanak dışı mı 
Tek yol infaz mı 
12 yaşındaki çocuğun yanında bulunan Kalaşnikov da aynı nedenlerle çok inandırıcı olmuyor. 

Tahkikatın gizliliği 
Bütün bunlarda yanılıyor olabilirim. İlk tahkikat yasa gereği gizli olduğu için, bilemediğimiz başka boyutlar da vardır belki. 
Güvenlik güçlerinin Türkiye için önemine ve gereğine inanıyorum. 
Böyle talihsiz perakende olaylarla, güvenlik güçleri üzerine toptancı kuşku gölgeleri düşürülmesine karşıyım. Bu yazı da o özenle yazılmakta. 
Ancak... 
Bu olayın da üzerinin örtülmeyeceğine inanmak istiyoruz. 
Ne yazık ki, zamana yayılmak ve unutulmak yazgıları var duyarlı dosyaların... 
"- 100 polisten hangisinin silahlarıyla öldürülmüş baba ve oğul Kaymazlar " 
Sadece balistik muayeneler, raporlar, itirazlar bile yıllar alabilir. 
Sonra.. 
Kurşunu sıkanlar saptansa da, ardından, yargı süreci yıllara yayılabilir. 
"- Meşru savunma için, ateşe ateşle mi karşılık verdiler 
- Amirin emriyle mi ateş edildi 
- Amirin emrini yerine getirmek suç mu 
- Önce amirin suç işlediği mi saptanmalı ..." 
Sorular uzar gider. 
Bu "yayma, yayılma sürecini önleyecek tek şey" kamuoyu duyarlılığı ve baskısıdır. Bu yazı da o bağlamda belki küçük bir katkıdır. 
Yazmakta biraz geciktim. 
Ama... Fransızlar "il vaut mieux tard que jamais" derler. Yani, "gecikmek, hiç yapmamaktan iyidir..." 



</TEXT>
</DOC>
