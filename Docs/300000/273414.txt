<DOC>
<DOCNO> 273414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur15.html </URL>
<DATE> 2004/09/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Japon genç Türk yemeklerini beğenince... 
</HEADLINE>
<TEXT>

     Japonya'dan Bolu'nun Mengen İlçesi'ne Türk yemeklerini yapmayı öğrenmek için gelen ve 1 ay aşçılık eğitimi alan genç, Müslüman oldu ve Türkiye'de kalmaya karar verdi. 
     27 yaşındaki Satoshi Sugimoto, Türk yemeklerini yapmayı öğrenmek için 1 aydır Mengen ilçe merkezindeki lokantalarda ve Aşçılık Meslek Lisesi'nde çalıştığını belirterek, ''Türk yemeklerini yapmayı dünyanın en iyi aşçılarının yetiştiği bir ilçede öğrenmek çok güzel bir duygu. Türkiye'de kaldığım süre boyunca karşılaştığım insanların sıcakkanlı davranışları ve kültürünüz beni çok etkiledi'' dedi. 
     
     KURU FASULYEYE HAYRAN OLDU 
     Türk yemeklerinin yapımını özellikle yaşlı aşçılardan öğrendiğini, yemeklerden en çok kuru fasulye ve pilavı beğendiğini kaydeden Japon aşçı Sugimoto, ''Bizim ülkemizde de kuru fasulye yemekleri yapılıyor, Türk aşçıların yaptığı yemekler daha lezzetli. Türk yemeklerinin tanıtılması lazım. Yemeklerinizin tanıtımı yetersiz. Japonya'da Türk yemekleri çok seviliyor. Fakat Türk yemeklerinin yapıldığı lokanta sayısı çok az'' diye konuştu. 
     Türkiye'de kalırken İslam dinini inceleme fırsatı bulduğunu ve Müslüman olmaya karar verdiğini, tatil için gittiği Kapadokya'da düzenlenen törenle Müslüman olduğunu belirten Sugimoto, Türkiye'de yaşamak istediğini ve bunun için girişimlerde bulunduğunu söyledi. 
     
</TEXT>
</DOC>
