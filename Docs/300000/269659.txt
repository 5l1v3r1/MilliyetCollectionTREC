<DOC>
<DOCNO> 269659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yasam/yas18.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



İSTANBUL 

Çocuklarıyla kapkaç yaptı 
İstanbul Kağıthane'de Turgay Tanrısevergil, eşi ve çocuklarının yanında kapkaç yaptı. İddiaya göre bir bacağı sakat olan Tanrısevegil, dün bir kadının çantasını alarak, içinde eşiyle 3 çocuğunun bulunduğu otomobille kaçtı. Olayı gören bir taksici, otomobili takip etti. Polis, otomobili terk edilmiş halde buldu. Araştırma başlatan polis, Tanrısevergil'i gözaltına aldı. Tanrısevergil, eşi ve çocuklarının ifadesi alındı. 

SAMSUN 

Sarhoş h kim silahına sarıldı 
DHA 
Samsun'da h kim Adil Temelli'nin, alkollü olarak otomobil kullandığı ve çarptığı bir arabadaki 3 kişiye silah çektiği öne sürüldü. İddiaya göre Temelli, önünde seyreden başka bir otomobile çarptı. Temelli, çarptığı araçtaki Ali, İsa ve Safiye Sarı'yla tartışmaya başladı. Tartışma büyüyünce Temelli, silahını çekerek tehditler savurdu. Polis, Ali ve İsa Sarı'yı gözaltına alırken, 8'de 8 kusurlu olan ve 105 promil alkol aldığı ortaya çıkan Temelli evine gönderildi. 

TEKİRDAĞ 

5 kişilik aile tekneyle kayboldu 
Marmara Ereğlisi'nde tekne gezisine çıkan aynı aileden beş kişi kayboldu. Arama çalışmaları sonuçsuz kaldı. İstanbul'da oturan Büyüktutlu ailesi, Çorlu Tatil Sitesi'nde yazlık kiraladı. Evlerine dönmeden önce son bir kez tekne gezisi yapmak istedi. Fahri Büyüktutlu, eşi Leyla, kızı İlknur, oğlu İlker Büyüktutlu ve kayınpederi Fikret Sarı, dört metrelik fiber tekneyle önceki gün denize açıldı. Komşuları, ailenin geri dönmemesi üzerine jandarmadan yardım istedi. Arama çalışmaları, karanlık nedeniyle sonuçsuz kaldı. 

İSTANBUL 

Genç kızı kapıda bıçaklayıp kaçtı 
İstanbul Beşiktaş'ta, 14 yaşındaki bir kız, kendisini elektrikçi olarak tanıtarak eve girmeye çalışan bir kişi tarafından bıçaklandı. Alınan bilgiye göre, babası ve annesi işe giden G.S, evinden öğle saatleri de çıkarak pastaneden bir şeyler alıp döndü. Yarım saat geçtikten sonra genç kızın çığlık sesleri duyuldu. "Yetişin beni bıçakladılar" diye feryat eden G.S'yi komşuları kanlar içerisinde buldu. G.S. ilk ifadesinde, "Zil sesini duyunca 'kim o ' dedim, dışarıdaki kişi 'elektrikçi' dedi. Kapıyı araladım, o sırada bıçakla bana saldırdı." diye konuştu. Saldırganın yakalanmasına çalışılıyor. 

ÇİN 

Seller Çin'i teslim aldı 
Çin'in güneybatısında geçen perşembeden beri devam eden yağışlar 64 kişinin ölümüne, 70 kişinin kaybolmasına neden oldu. Yetkililer toprak kaymasından ve yolların kapanmasından dolayı mahsur kalan yüzlerce insanı kurtarmak için hava kuvvetlerinden yardım istedi. 

ABD 

Canavar karaya uslanıp ulaştı 
Günlerdir Frances Kasırgası'nın paniğini yaşayan ABD'nin Florida eyaletinde korkulan olmadı. "Canavar" kasırganın şiddeti Florida'ya ulaştığında iyice düşerek sıradan bir tropikal fırtınaya dönüştü ve fırtına ile bağlantılı bir trafik kazasında bir kişi öldü. Fırtınanın saatteki hızının 112 kilometre olduğu belirtildi. Kasırga Florida'ya gelmeden önce Bahamalar'da iki kişinin ölümüne sebep olmuştu. 

JAPONYA 

7.3'le sallandı 38 yaralı var 
Marmara Bölgesi'ni 1999'da yerle bir eden 7.4 büyüklüğündeki depreme neredeyse eşit bir depremle sallanan Japonya'da sadece 38 kişi yaralandı. Ülkenin batısında önceki gün meydana gelen 6.9 ve 7.3 büyüklüğündeki çok şiddetli depremlerin ardından, dün biri 5.7 büyüklüğünde, çok sayıda artçı deprem oldu. Artçı sarsıntılarda hasar veya yaralanmalar meydana gelmedi. Depremlerin ardından 600 ev elektriksiz kaldı, yüksek hızlı tren seferleri de geçici bir süre için askıya alındı. 

KOLOMBIYA 

Köprü çöktü 12 asker öldü 
DIŞ HABERLER SERVİSİ 
Kolombiya'nın Tame kenti yakınlarında bir köprünün yoğun yağışlar nedeniyle çökmesi sonucu askeri bir araçta bulunan 12 Kolombiya askeri Tocoragua nehrine düşerek boğuldu. Cumartesi gecesi meydana gelen olayda konvoydaki diğer iki aracın köprünün çöktüğünü vaktinde fark etmesi ise büyük bir faciayı önledi. 



</TEXT>
</DOC>
