<DOC>
<DOCNO> 255392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy11.html </URL>
<DATE> 2004/07/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan, Fransa'yı ablukaya alıyor 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, Türkiye'nin AB üyeliği sürecinde tavrı büyük önem taşıyan en önemli ülkelerden biri olan Fransa'ya yapacağı ziyarette en üst düzeyden işadamlarına kadar yoğun bir lobi çalışması yürütecek. Gelecek hafta üç günlüğüne Fransa'ya gidecek olan Erdoğan, cumhurbaşkanı, başbakan, muhalefet lideri, senato başkanı, millet meclisi başkanı, dışilişkiler komisyonu üyeleri ve işadamları ile ayrı ayrı görüşerek AB için destek isteyecek. 
     Erdoğan, 19 - 21 Temmuz tarihlerinde Fransa'ya resmi bir ziyarette bulunacak. İlk gün temaslarına Başbakan Jean - Pierre Raffarin ile başlayacak olan Erdoğan, Fransa'da yaşayan Türk vatandaşlarıyla bir araya gelecek. 
     
     Chirac'tan yemek 

     Erdoğan, ziyaretin ikinci gününde Fransız işadamlarının katıldığı konferansta "Türkiye-Fransa Etkili Bir Ortaklık için Yeni Perspektifler" konulu bir sunuş yapacak. Öğle saatlerinde Cumhurbaşkanı Jacques Chirac ile görüşecek olan Erdoğan, Chirac'la yemekte de buluşacak. Erdoğan, aynı gün Millet Meclisi Dışilişkiler Komisyonu Başkanı ve eski Başbakan Edouard Balladur ve üyeleriyle toplantı yapacak. İktidardaki Halk Hareketi İçin Birlik Partisi UMP Başkanı Alain Juppe ile de görüşecek olan Erdoğan, akşam da senato başkanı tarafından verilecek yemeğe katılacak. 
     
     Türkiye'ye karşılar 

     Erdoğan, ziyaretinin üçüncü gününe önde gelen Fransız işadamlarıyla kahvaltı yaparak başlayacak. Erdoğan, Türkiye'nin AB üyeliğine karşı olan muhalefetle de görüşecek. 
     Ana muhalefetteki Sosyalist Partisi PS Genel Sekreteri François Hollande ile bir araya gelecek olan Erdoğan, Millet Meclisi Başkanı Jean Louis Debre tarafından verilecek öğle yemeğine de katılacak. Erdoğan aynı gün Fransız Demokrasisi İçin Birlik Partisi UDF Başkanı François Bayrou ile de görüşecek. 
     Erdoğan, Fransa ziyaretinde muhataplarıyla, başta Türkiye'nin AB üyeliği olmak üzere ikili ilişkiler, Kıbrıs, Irak ve Ortadoğu, Kuzey Afrika Projesi ve enerji konuları olmak üzere güncel bölgesel ve uluslararası konuları ele alacak. 

     
</TEXT>
</DOC>
