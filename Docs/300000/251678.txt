<DOC>
<DOCNO> 251678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy02.html </URL>
<DATE> 2004/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Arınç Ben hazır ol durumunda bekleyen merasim mangası değilim 
</HEADLINE>
<TEXT>

     TBMM Başkanı Bülent Arınç, NATO zirvesine katılmak üzere Türkiye'ye gelen ABD Başkanı George W. Bush'a Çankaya Köşkü'nde yapılan resmi karşılamaya katılmaması ile ilgili olarak, konuya ilişkin davetin çok geç yapıldığını belirterek, ''Ben hazır ol durumda bekleyen merasim mangası değilim'' dedi. 
     Arınç, yeniden düzenlenen personel lokantasında Meclis çalışanlarıyla bir öğle yemeği yedi. Burada gazetecilerin NATO zirvesi ile ilgili değerlendirmelerini sorması ve KÖŞK'e davet edilmediği yolundaki sorular üzerine Arınç bazı açıklamalarda bulundu. 
     
     ''NATO TOPLANTISININ FORMATI BÖYLE'' 

     Gazetelerde yanlış değerlendirmeler yapıldığını kaydeden Arınç, sözlerini şöyle sürdürdü 
     ''Ben TBMM Başkanıyım. Yapılan toplantı NATO zirve toplantısıdır ve bu toplantı devlet ve hükümet başkanlarının, dışişleri bakanlarının delegasyon olarak katıldıkları bir toplantıdır. İstanbul'da bugün sonuçlanacak olan toplantıda hiçbir ülkenin meclis başkanı bulunmamaktadır. Dolayısıyla benim bu toplantının herhangi bir yerinde bulunmam söz konusu değildir. Bir defa bu gerçeği herkesin bilmesi gerekmektedir. 
     Ben birkaç gün sonra Hollanda-Lahey'de AB Parlamento Başkanları toplantısına katılacağım, genel sekreterim ile birlikte. O toplantıya da hiçbir devlet ve hükümet başkanı katılmayacak. Her toplantının bir formatı var. O format içinde cereyan ediyor. Bu sebeple bizim bu zirve toplantısı içerisinde bulunmamamız gerekiyordu. Dolayısıyla davet edilmemek ya da bulunmamak söz konusu değil.'' Türkiye'de NATO zirvesinin toplanacağını ve bunun öncesinde Bush'un Ankara'ya gelip Cumhurbaşkanı ve Başbakan ile bir görüşme yapacağını bildiğini kaydeden Arınç, ancak Bush'un Meclis'i ziyaretinin söz konusu olmadığını ifade etti. Ankara'ya gelen bütün devlet başkanları ve cumhurbaşkanlarının eğer ikili görüşmeler yapıyorsa veya resmi bir ziyaret gerçekleştiriyorsa Cumhurbaşkanı tarafından resmi törenle karşılandığını ve kendisinin de Köşk'teki bu karşılamada birinci sırada konuğa ''hoşgeldin'' dediğini anlatan Arınç, daha sonra da konukların TBMM'yi ziyaret ettiklerini ve ikili görüşmelerin ardından Köşk'teki akşam yemeğine davet edildiklerini söyledi. Arınç, ''Tabii yalnız olarak davet ediliyoruz'' hatırlatmasında da bulundu. 
     
     ''BİZE HİÇBİR BİLGİ ULAŞMADI'' 

     Bu kez Bush'un gezisinin bir çalışma ziyareti mi yoksa bir resmi ziyaret mi olduğu konusunda kendilerine aydınlatıcı bir bilgi verilmediğini dile getiren Arınç, şöyle devam etti 
     ''Ben protokolü çok iyi bilen birisi olarak bunları söylüyorum. Bu sayın devlet başkanları eğer bir çalışma ziyareti için Türkiye'ye gelmişlerse o zaman Köşk'de resmi bir karşılama töreni de olmuyor. Mesela bundan birkaç ay önce Ürdün Kralı Abdullah veya Mısır Cumhurbaşkanı Hüsnü Mübarek Türkiye'ye geldiğinde bunun bir çalışma ziyareti olduğu söylendi ve Köşk'de resmi bir karşılama yapılmadı. Biz işini iyi bilen ve iyi yapan bir meclis başkanı olarak bizi ilgilendiren, bizim bulunmamızı gerektiren bir konum olsaydı ülkemize gelen her konuğu karşılamak bizim için bir şereftir, bir onurdur. Dolayısıyla bir karşılama olacak ve biz orada olacağız şeklinde bize hiçbir bilgi ulaşmadı.'' 
     
     ''BİZE ANKARA'DA HİÇBİR GÖREV DÜŞMEYECEK İNANCIYLA...'' 

     Kendisinin Ankara'da masa başında oturan, hiçbir işi bulunmayan bir insan olmadığını vurgulayan Arınç, ''Kendime göre bir çalışma programım var. Bize Ankara'da hiçbir görev düşmeyecek inancıyla ve bize aksi de söylenmediği için Manisa'da düzenlenen açılış programına katıldık. Dolayısıyla Türkiye'nin en büyük, dünyanın üçüncü büyük anıtını yani Kuvayi Milliye ve Cumhuriyet Anıtı'nı açmak mümkün oldu'' dedi. 
     Cuma günü öğleden sonra saat 14.00'de Dışişleri Bakanlığı Protokol Genel Müdürlüğü'nden büyükelçi Doğan Aktur imzalı bir yazı aldığını kaydeden Arınç, şunları ifade etti 
     '' Pazar günü saat 11.20'de Bush resmi karşılama töreniyle karşılanacak siz de protokolde bulunacaksınız veya bulunmalısınız diye. Ben şaşırdım. Günlerce ve haftalarca bana ulaştırılmayan haber cuma günü öğleden sonra geldi diye. 
     Doğan Aktur'u ve Köşk'deki büyükelçi Sermet Atacanlı'yı aradım. Bana niçin bu kadar geç ulaştırıldığını sordum. Efendim böyle dediler. Herhalde işin gereği böyle dediler. Ama ben Ankara'da olmayacağım dedim. Efendim bulunmanız da çok önemli değil. Ama bir karşılama töreni olacağı için sizin de birinci sırada bu format gereği bulunmanız gerekiyordu. Onun için biz yazdık ama bulunmayabilirsiniz de dediler. 
     Sayın Cumhurbaşkanı ile görüşün, benim böyle bir engelim var. Ama mutlaka da bulunmam gerekiyorsa bana haber verin dedim. Hayır, zannetmiyoruz siz Manisa'ya rahatlıkla gidebilirsiniz dediler. Bunları niye soruyor ve söylüyorum. Biz ülkemize gelen hiçbir konuğa karşı saygıda kusur etmeyiz. Bu bizim geleneksel konukseverliğimizdir ve Meclis Başkanı olarak da görevimizdir. Ama Pazar günü saat 11.20'de olacak şey bana cuma günü saat 14.00'de duyuruluyor ve ulaştırılıyorsa o zaman demek ki benim bulunmamın veya bulunmamamın ayrıca bir özelliği olmasa gerek. Yani ben bir kenarda hazır ol durumunda bekleyen merasim mangası değilim. Ben Meclisin başkanıyım. Meclis başkanıyla, meclis başkanlığını ziyaret ederek veya Meclis Başkanı ile özel bir görüşme durumu yoksa o zaman benim Ankara'da bulunmamın veya böyle bir karşılamaya sadece karşılayıcı olarak gelmemin ayrı bir özel önemi olmasa gerek diye düşündüm. 
     Gittiğim yer de Türkiye'nin bir ilidir, yaptığım çalışmalar da Meclis başkanı olarak yaptığım çalışmalardır.'' 
     
     ''BEN DERSİME İYİ ÇALIŞIYORUM'' 

     TBMM Başkanı Arınç, kendisine İstanbul'da ABD tarafından düzenlenen bir özel toplantıya davet edildiğinin de duyurulduğunu belirterek, ''Ben sayın Bush ile birkaç kişinin katılacağı bir özel toplantıda bulunmayacağımı, böyle bir şeyi uygun görmediğimi, Meclis Başkanı sıfatımla bir görüşme olacaksa bunun da alenen ve açıkça olması gerektiğini ifade ettim'' dedi. 
     Bir soru üzerine söz konusu toplantıya katılmayı uygun görmediğini yineleyen Arınç, ''Katılımcıların isimlerine ve sıfatlarına baktım. Orada Meclis Başkanı sıfatıyla benim bulunmam doğru olmayacaktı. Ben dersime iyi çalışıyorum'' diye konuştu. 

     
</TEXT>
</DOC>
