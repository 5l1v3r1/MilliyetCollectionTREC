<DOC>
<DOCNO> 284278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/spo15.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sertan üzüntüsü 

AVNİ Aker'de bugün Trabzonspor ile kozlarını paylaşacak olan Diyarbakırspor'da Sertan şoku yaşanıyor. Sağ arka adalesinden sakat olan yıldız futbolcu, son dakikada Trabzon kafilesinden çıkarıldı. 

Prim dopingi 

KAYSERİSPOR Yönetimi, Türkiye Kupası'nda atlanan turun ardından kesenin ağzını açtı. Sarı - Kırmızılı yöneticiler, futbolculara lig için moral depolamak amacıyla, 5'er milyar lira prim ödemeyi kararlaştırdı. 

Rize sıkıntılı 

ÇAYKUR Rizespor'da Gaziantepspor maçı öncesinde sakat futbolcuların çoğalması planları alt üst etti. Yeşil - Beyazlı takımın yıldız isimleri Murat Sözkesen, Şener, Yasin ve Ersin'in takımdaki yerini alamayacağı açıklandı. 

Saha çilesi 

BAŞKENTTE amatör futbolun kalbi olan 19 Mayıs Stadı dış sahalarında aynı anda 30 - 40 takım antrenman yapıyor. İki sahayı minik parçalara bölen amatör takımların, yüzlerce oyuncusu aynı anda antrenman yapmaya çalışıyor. 

Resmen özerk 

VOLEYBOL Federasyonu'nun özerklik başvurusunun kabulüne ilişkin tebliğ, Resmi Gazete'de dün yayımlandı. Tebliğde, "20.12.1958 tarihinde kurulan Voleybol Federasyonu'na, idari ve mali yönden özerklik verilmiştir" denildi. 

TMSF önerisi 

ADANASPOR'UN kurtuluşu için çare arayışları başladı. AK Parti Adana İl Başkanı Abdullah Doğru, maddi sorunları aşamayan Turuncu-Beyazlı kulübün, TMSF'ye devredilmesinin en sağlıklı çözüm olacağını dile getirdi. 

'Sporcu tutmasın' 

ÇUKUROVA Üniversitesi Beden Eğitimi ve Spor Yüksekokulu Antrenör Eğitimi Bölüm Başkanı Yrd. Doç. Dr. Fuat Koçyiğit, orucun performansı düşürdüğünü dile getirdi. Koçyiğit, "Oruç tutan sporcunun kan şekeri düşer, sıvı kaybı olur, kan basıncı değişir ve beklenmedik sağlık riskleri oluşur" dedi. 


</TEXT>
</DOC>
