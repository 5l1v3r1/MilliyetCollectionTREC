<DOC>
<DOCNO> 291067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun49.html </URL>
<DATE> 2004/11/22/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
El Fethiye'nin yeni lideri "Arafat'ın zehirlendiğine inanıyorum" 
</HEADLINE>
<TEXT>

     Filistin lideri Yaser Arafat'ın ölümünün ardından El Fetih örgütünün liderliğine getirilen Faruk Kaddumi, Arafat'ın zehirlendiğine inandığını söyledi. 
     Lübnan'ın başkenti Beyrut'ta Lübnan Dışişleri Bakanı Mahmud Hammud ile görüşen Kaddumi, düzenlediği basın toplantısında, ''Arafat zehirlenerek öldü. Yapılan muayene ve tıbbi incelemelerde aklımıza gelen lösemi gibi tüm hastalık ihtimalleri gözardı edildi. O zaman trombositler neden küçülmeyi sürdürüyordu. Zehirden başka nedeni yok'' dedi. 
     Filistin yönetiminde Arafat'ın yerine Mahmud Abbas'ın geçmesinin normal olduğunu söyleyen Kaddumi, ''Filistin Kurtuluş Örgütü ve El Fetih'in birlikte bir aday belirleyeceklerini ve Abbas'ın seçilmesinin doğal olduğunu'' belirtti. 
     Kaddumi, İsrail'de cezaevinde bulunan El Fetih'in Batı Şeria sorumlusu Mervan Barguti'nin adaylığıyla ilgili de ''İsrail'in Barguti'yi salıvermesinin mümkün olmadığını'' söyledi. 
     Filistin'de 9 Ocak'taki devlet başkanlığı seçiminin özgür olması gerektiğini belirten Kaddumi, ''Vatandaşların oy kullanabilmesi için İsrail'in işgal ettiği topraklardan çekilmesi gerekiyor'' diye konuştu. 
     
</TEXT>
</DOC>
