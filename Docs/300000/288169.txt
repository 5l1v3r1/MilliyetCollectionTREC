<DOC>
<DOCNO> 288169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur56.html </URL>
<DATE> 2004/11/11/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Yurtta Asayiş... Mersin'de şüpheli ölüm... 
</HEADLINE>
<TEXT>

     Mersin'de akli dengesi yerinde olmadığı bildirilen kişi, evinde ölü bulundu. 
     Edinilen bilgiye göre, merkeze bağlı Arslanköy Beldesi'nde, akli dengesi bozuk ve görme engelli olduğu öğrenilen Muzaffer Eroğlu 54 , kardeşi Kenan Eroğlu tarafından evinde ölü bulundu. 
     Kenan Eroğlu, vücudunda herhangi bir darp ve yara izi bulunmayan Mustafa Eroğlu'nu, kız kardeşi Mihriban K'nın öldürüldüğünü ileri sürerek Cumhuriyet Savcılığı'na şikayette bulundu. 
     Eroğlu'nun cesedi, otopsi için Adana Adil Tıp Kurumu'na gönderildi. 
     Mihriban K'nın gözaltına alındığı, olayla ilgili soruşturmanın sürdürüldüğü bildirildi. 
     
     KONYA'DA CİNAYET... 
     Konya'nın merkez Selçuklu İlçesi'nde bir kişi, bıçaklanarak öldürüldü. 
     Alınan bilgiye göre, Süleyman Çelebi Mahallesi'nde oturan Abdullah Yıldırım 24 , evinde kimliği henüz belirlenemeyen kişiler tarafından bıçaklanarak öldürüldü. 
     Yıldırım'ın cesedi, Selçuk Üniversitesi Meram Tıp Fakültesi Hastanesi morguna kaldırıldı. 
     Olayla ilgili soruşturma sürdürülüyor. 
     
     AKIMA KAPILARAK ÖLDÜ 
     İzmir'de, elektrik akımına kapılan işçi öldü. 
     Edinilen bilgiye göre, Limontepe Semti'ndeki bir inşaatta çalışan Cem Şahin 25 , elektrik akımına kapıldı. 
     Yaralanan Şahin, arkadaşları tarafından kaldırıldığı Bozyaka SSK Hastanesi'nde hayatını kaybetti. 
     
     GAZİANTEP'TE BIÇAKLI KAVGA 3 YARALI 
     Gaziantep'te çıkan kavgada, 3 kişi bıçakla yaralandı. 
     Edinilen bilgiye göre, Düztepe Semti'ndeki bir kahvehane önünde, henüz kimlikleri belirlenemeyen 10 kişilik grup, kavga ettikleri İbrahim Kılıç 19 , Erdal Güneş 19 ile kardeşi Eyüp Güneş'i 23 bıçakla yaraladı. 
     Gaziantep Devlet Hastanesi'ne kaldırılan yaralılardan İbrahim Kılıç'ın hayati tehlikesinin bulunduğu bildirildi. 
     Kavgaya karışan bıçaklı grubun uçucu madde bağımlısı olduğu, zanlıları arama çalışmalarının sürdürüldüğü bildirildi. 
     
     EŞİNİ ÖLÜMLE TEHDİT ETTİĞİ İDDİASIYLA GÖZALTINA ALINDI 
     Sivas'ın Suşehri İlçesi'nde, eşini öldürmekle tehdit ettiği iddia edilen kişi gözaltına alındı. 
     Alınan bilgiye göre, polis ekipleri, Taşköprü Mahallesi Kösedağı Sokak'taki evinde, eşi Naile K'yı 32 bıçakla tehdit ettiği iddia edilen Cemal K'yı 41 şikayet üzerine gözaltına aldı. 
     Alkollü olduğu belirtilen zanlının üst aramasında, bıçak ele geçirildi. 
     Olayla ilgili soruşturmanın sürdürüldüğü bildirildi. 
     
     KARASU'DA 1 GÜNLÜK BEBEK BULUNDU 
     Sakarya'nın Karasu İlçesi'nde, sahile terk edilmiş 1 günlük bebek bulundu. 
     Edinilen bilgiye göre, Denizköy sahilinde, vatandaşlar tarafından bir bebek bulundu. Jandarma tarafından Karasu Devlet Hastanesi'nde sağlık kontrolünden geçirilen bebeğin 1 günlük olduğunun belirlendiği ve sağlık durumunun iyi olduğu belirtildi. 
     Bebeğin ailesinin bulunması için soruşturma başlatıldı. 
     
     POLİSİ DARP EDİNCE TUTUKLANDI 
     Denizli'nin Acıpayam İlçesi'nde, görevli polis memurunu darp eden kişi tutuklandı. 
     Alınan bilgiye göre, Aşağımahalle Semti'ndeki Atatürk Bulvarı'nda, alkollü şekilde yürürken trafiği engelleyen Hasan Tahtallı 46 , devriye gezen polis ekiplerine hakaret etti. 
     Yanına gelen polis memurlarına tekme ve yumrukla saldıran, cep telefonu fırlatan Tahtallı, etkisiz hale getirilerek gözaltına alındı. 
     Sorgulamasının ardından adliyeye sevk edilen Tahtallı, çıkarıldığı mahkemece tutuklandı. 
     
     GEBZE'DE KUYUMCU SOYGUNU... 
     Kocaeli'nin Gebze İlçesi'nde bir kuyumcu dükkanından 1.5 kilo altın çalındı. 
     Edinilen bilgiye göre, Güzeller Mahallesi İbrahimağa Caddesi'nde, Mehmet Güneş'e ait kuyumcu dükkanına giren kimliği belirlenemeyen 3 kişi, tezgahtaki yaklaşık 1.5 kilo altını çalarak otomobille kaçtı. 
     Bazı görgü tanıkları polise verdiği ifadede, bu kişilerin silahlı olduğunu bildirdi. Olayla ilgili soruşturma sürüyor. 
     
     DEPODAN KAMYON VE MİNİBÜS LASTİĞİ ÇALINDI 
     Trabzon'un Akçaabat İlçesi'nde, bir depodan kamyon ve minibüs lastiği çalındı. 
     Alınan bilgiye göre, polise başvuran Baki Yazıcı, Kayalar Mahallesi'nde, deposundan 4 kamyon ve 20 minibüs lastiği çalındığını ve Y.Y. ile B.Y'den şüphelendiğini bildirdi. 
     Akçaabat Cumhuriyet Savcılığı'nca ifadeleri alınan Y.Y. ve B.Y. serbest bırakıldı. 
     
</TEXT>
</DOC>
