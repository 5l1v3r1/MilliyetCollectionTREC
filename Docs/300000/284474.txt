<DOC>
<DOCNO> 284474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur56.html </URL>
<DATE> 2004/10/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ağlatan yardım... 
</HEADLINE>
<TEXT>

     Bursa'da, özel bir ilköğretim okulunun öğrencilerinin erzak yardımı yaptığı organizasyonda, şehit aileleri ve gaziler gözyaşlarını tutamadı. 
     Özel okulun aile birliği, Malul Gaziler ve Şehit Aileleri Derneği binasında, derneğe üye 60 ihtiyaç sahibi şehit ailesi ve gaziye, erzak paketlerini teslim etti. 
     Okul öğrencilerinin erzak paketlerini yaşlılara vermesi sırasında bazı şehit yakınları, gözyaşlarına hakim olamadı. Çocuklar, yardım paketlerini verdikleri şehit yakını ve gazilerin ellerini öptü. Şehit yakınları ve gaziler ise paketlerini veren çocuklara sarılarak ağladılar. 
     Özel okulun müdür yardımcısı Hüseyin Alatçı, Cumhuriyet'in 81. kuruluş yıldönümünde 81 aileye gıda paketi dağıtmayı amaçladıklarını, ancak derneğin kendilerine ihtiyaç sahibi 60 aile olduğunu söylemesi üzerine bu ailelere erzak yardımı yaptıklarını söyledi. 
     Yardım paketlerini, ''Vatan sevgisi ile büyümeleri, şehit aileleri ile gazilere sevgi ve saygı duymaları için'' öğrencilere dağıttırdıklarını belirten Alatçı, öğrencilerin yardım duygusu ile büyümelerinin önemine işaret etti. 
     Malul Gaziler ve Şehit Aileleri Derneği Başkanı Hüseyin Hüsnü Çınar da, yardımdan dolayı şehit aileleri ve gaziler adına öğrencilere ve okul yetkililerine teşekkür etti. 
     
</TEXT>
</DOC>
