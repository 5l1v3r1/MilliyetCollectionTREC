<DOC>
<DOCNO> 261147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo07.html </URL>
<DATE> 2004/08/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Basketbol... ABD Milli Takımı İstanbul'a geliyor... 
</HEADLINE>
<TEXT>

     Amerikan Profesyonel Basketbol Ligi NBA oyuncularından kurulu ABD Milli Takımı, Türk A Milli Takımı'yla yapacağı maçlar için yarın İstanbul'a gelecek. 
     ''Rüya Takım'' olarak tanımlanan ABD Milli Takımı, 2004 Atina Olimpiyat Oyunları öncesi son hazırlık maçlarını Türkiye ile yapacak. ABD Milli Takım kafilesi, bu akşam Sırbistan-Karadağ ile yapacağı hazırlık maçının ardından, özel uçakla yarın öğle saatlerinde İstanbul'a gelecek. 
     Çırağan Kempinski Otel'de kalacak olan ABD kafilesi, hazırlık maçları dışında Abdi İpekçi Spor Salonu'nda antrenman gerçekleştirecek. 
     Basketbol Federasyonu'nun aylar süren ısrarlı ve yoğun temasları sonunda Atina Olimpiyat Oyunları öncesinde son kampını Türkiye'de gerçekleştirecek olan ABD Milli Takımı, milli takımla 2 hazırlık maçı oynayacak. 
     Allen Iverson, Tim Duncan, LeBron James, Carmelo Anthony, Stephon Marbury gibi NBA yıldızlarını kadrosunda bulunduran ABD Milli Takımı'nın gelişi için tüm basketbolseverler artık geri sayıma başladı. 
     Son hazırlık maçlarında zorlanan ABD, İtalya'ya 95-78 yenilirken, Almanya'yı Iverson'ın son saniye 3 sayılık basketiyle 80-77 yenebildi. 
     
     MİLLİ TAKIM İLE 2 HAZIRLIK MAÇI YAPACAKLAR 
     Türkiye ile ABD milli takımları, İstanbul'da 2 hazırlık maçı oynayacak. 
     ''12 Dev Adam'', ''Rüya Takım'' ile ilk hazırlık maçını 8 Ağustos Pazar günü, ikinci karşılaşmasını da 10 Ağustos Salı günü oynayacak. 
     ABD Milli Takımı, bu hazırlık maçları sonrası Atina Olimpiyat Oyunları için Yunanistan'a gidecek. 
     
     BİRÇOK YILDIZ OYUNCUYU KADROSUNDA BULUNDURUYOR 
     NBA oyuncularından kurulu ABD Milli Takımı'nda birçok yıldız oyuncu bulunuyor. 
     Geçen sezon NBA'de Detroit Pistons'ı şampiyonluğa taşıyan antrenör Larry Brown'ın başında bulunduğu ''Rüya Takım''ın kadrosunda şu oyuncular bulunuyor. 
     Allen Iverson, Stephon Marbury, Dwayne Wade, Carlos Boozer, Carmelo Anthony, LeBron James, Emeka Okafor, Shawn Marion, Amare Stoudamire, Tim Duncan, Lamar Odom, Richard Jefferson. 
     
     BİLET SATIŞLARI SÜRÜYOR 
     Milli takımın, ABD ile yapacağı hazırlık maçlarının bilet satışları da sürüyor. 
     İki takım arasında yapılacak maçları izlemek isteyen taraftarlar, her maç için A Kategori biletlerini 105 milyon, B Kategori biletlerini 80 milyon, C Kategori biletlerini 65 milyon, D Kategori biletlerini 45 milyon ve E Kategori biletlerini de 30 milyon liraya Biletix gişelerindren alabilecekler. 
     
</TEXT>
</DOC>
