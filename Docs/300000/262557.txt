<DOC>
<DOCNO> 262557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur67.html </URL>
<DATE> 2004/08/11/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Makinist "Tam geçmek üzereyken kırmızı yandı..." 
</HEADLINE>
<TEXT>

     Tavşancıl'daki kazada yaralanarak Kartal Dr. Lütfi Kırdar Eğitim ve Araştırma Hastanesi'nde tedavi altına alınan Başkent Ekspresi'nin makinisti Hasan Yücedağ, ''Bize yeşil yanıyordu, tam geçmek üzereyken aniden kırmızı yandı'' dedi. 
     Kazada kolu kırılan makinist Yücedağ'a, hastanede gerekli tıbbi müdahale yapıldı. 
     Yücedağ, AA muhabirinin kazaya ilişkin sorusu üzerine, ''Bize yeşil yanıyordu, tam geçmek üzereyken aniden kırmızı yandı. Diğer tren duruyordu. Nasıl oldu ben de anlamadım. Geçerken aniden kırmızı yandı. Ondan sonrasını hatırlamıyorum'' şeklinde konuştu. 
     Hasan Yücedağ'ın, kazayla ilgili soruşturma kapsamında hastanede polis tarafından ifadesine başvurulduğu öğrenildi. 
     Bu arada, kazada yaralanan Zülbiye Çeker 70 ile Hanife Bayır da Kartal Dr. Lütfi Kırdar Eğitim ve Araştırma Hastanesi'ne getirilerek tedavi altına alındı. 
     Öte yandan, hastanenin acil servisinden sorumlu Başhekim Yardımcısı Operatör Doktor Recep Demirağ, AA muhabirine yaptığı açıklamada, yaralılardan Mustafa Akçam'ın sağ bacağı parçalanmış halde hastaneye getirildiğini belirterek, dikilme imkanı olmadığı için Akçam'ın bacağının kesildiğini söyledi. 
     Yaralılardan Zeynel Akçeşme'nin de sağ bacağının diz üstü hizasından kesildiğini anlatan Demirağ, Akçam ve Akçeşme'nin tedavilerine yoğun bakım servisinde devam edildiğini kaydetti. 
     Diğer yaralıların sağlık durumlarının iyi olduğunu belirten Demirağ, yaralılardan bir kısmının kısa süre içinde taburcu edilebileceklerini bildirdi. 
     Zeynel Akçeşme'nin Tuzla Aydıntepe Tren İstasyonu'nda gişe memuru olarak görev yaptığı ve Hereke'deki kardeşini ziyarete gittiği öğrenildi. 
     Kazada hafif yaralanan ve Kartal Dr. Lütfi Kırdar Eğitim ve Araştırma Hastanesi'nde tedavi gören Hülya Uyan ile eşi Dursun Uyan da en öndeki vagonda oturduklarını belirterek, aniden büyük bir gürültü duyduklarını ve ne olduğunu anlayamadıklarını söylediler. 
     
</TEXT>
</DOC>
