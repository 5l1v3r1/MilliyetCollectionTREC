<DOC>
<DOCNO> 294019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/spo03.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'ya onay çıktı 
</HEADLINE>
<TEXT>


Galatasaray'ın hocası Hagi, yönetime Trabzonspor'un yıldızını istediğini bildirdi. Yeni Gineli oyuncu da, birkaç takımdan teklif aldığını açıklayarak operasyonu doğruladı 

ERHAN TELLİ 


Listenin en başında 
GALATASARAY'IN Ocak ayında renklerine katmak istediği Trabzonsporlu Yattara konusunda sıcak gelişmeler yaşandı. Sarı - Kırmızılı yönetimin, Yeni Gineli oyuncuyu transfer etme planına Hagi'den de destek geldi. Rumen teknik adamın, Futbol Şubesi ile görüşüp, Yattara transferine onay verdiği ve "Çok yetenekli bir oyuncu. Takıma büyük katkı sağlar" dediği öğrenildi. 

Yattara da istiyor 
TRABZONSPOR ile 2 yıllık daha sözleşmesi olan Yattara'nın, Galatasaray'a transfer olmak istediği bildirildi. Yeni Gineli oyuncu, Sarı - Kırmızılı yönetimin, Trabzonspor'a resmi teklif yapmasını bekliyor. Galatasaray, Yattara'nın yanı sıra yine Trabzonspor'da forma giyen Mehmet Yılmaz için Ocak ayında Bordo - Mavili kulübün kapısını çalmayı planlıyor. 

'Teklif alıyoruz' 
YATTARA ve Mehmet Yılmaz, transfer konusuyla ilgili olarak çarpıcı açıklamalar yaptı. Yeni Gineli oyuncu, "Menajerimin çeşitli kulüplerle görüştüğünü biliyorum. Sözleşmem devam ediyor. Önce kulübümle anlaşmaları gerekiyor" dedi. Transferin bir diğer gözde ismi Mehmet Yılmaz ise, "Öneriler yeni değil. Bir süredir teklif alıyorum" yorumunu yaptı. 

Hasan Şaş oynuyor 

ÖNCE cezası, ardından da sakatlığı nedeniyle uzun bir süredir takımdan uzak kalan Hasan Şaş'ın, Gençlerbirliği maçında takımdaki yerini alabileceği açıklandı. Kulüp doktoru Murat Çevik, "Hasan'ın bizim açımızdan bir sorunu kalmadı. Fizik ve kondisyon yönünden hocası yeterli görürse sahaya çıkabilir" dedi. Hasan Şaş'a maç gününe kadar özel antrenman programı hazırlandı. 

Hazırlıklar devam etti 

GALATASARAY, Gençlerbirliği ile deplasmanda oynayacağı kritik maçın hazırlıklarını dün basına kapalı yaptığı antrenmanla sürdürdü. İdmana sakatlıkları süren Elvir Baliç ve genç oyuncu Zafer katılmadı. Baliç'in, Başkent kafilesinde yer almayacağı öğrenildi. Teknik Direktör Hagi'nin, çalışmanın sonunda futbolcularıyla özel bir toplantı yaptığı öğrenildi. 

Büyük finale Osmanlı imzası 

Logoyu tanıttılar 
25 Mayıs 2005 tarihinde Atatürk Olimpiyat Stadı'nda oynanacak olan Şampiyonlar Ligi Finali'nin logo ve bilet tanıtımı yapıldı. Toplantıya UEFA Asbaşkanı Şenes Erzik, Federasyon Başkanı Levent Bıçakcı, Menajer Can Çobanoğlu, Raşit Çetiner, Beşiktaş İkinci Başkanı Murat Aksu, Galatasaraylı Bülent, Fenerbahçeli Mehmet ve İstanbulsporlu Saffet, Şenol Güneş, Türkiye Spor Yazarları Derneği Başkanı Onur Belge ile diğer davetliler katıldı. 

'Geri sayımdayız' 
ŞENES Erzik, logoda Türk bayrağının rengi, Osmanlı İmparatorluğu motifleri ve Şampiyonlar Ligi Kupası'nın yer aldığını açıklayarak, "Artık geri sayım başladı. 181 gün sonra final maçı yapılacak. Top yuvarlanmakta" dedi. Final Proje Müdürü Sami Çölgeçen, UEFA'nın hazırladığı özel logonun aylar süren çalışmalar sonucu belirlendiğini ifade ederek, "Logoyu hazırlayan ekip defalarca İstanbul'a gelip, inceleme yaptı" ifadelerini kullandı. 


</TEXT>
</DOC>
