<DOC>
<DOCNO> 281691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/ekonomi/aeko.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide üç yıllık indirim planı... 
</HEADLINE>
<TEXT>


Kurumlar Vergisi oranının 2007 sonuna kadar yüzde 26'ya çekilmesi, KDV'de 1 - 2 puan düşüş ve Gelir Vergisi tarife indirimi planlanıyor 

Ahmet Erhan Çelik - Ankara 

Ekonomi yönetimi vergi indirimlerinin üç yıllık süreye yayılmasının imk nlarını araştırıyor. Teknik çalışmalar olumlu sonuç verirse 2005 - 2006 ve 2007'de hangi vergilerde ne oranda indirim yapılacağı 2004 tamamlanmadan açıklanacak. 
Maliye ve Hazine yetkililerinden edinilen bilgilere göre, indirim yapılabilecek vergiler, "Kurumlar Vergisi, Gelir Vergisi ve KDV" olarak sınırlandırıldı. Sonuçların ancak ay sonuna doğru belli olabileceğini belirten bürokratlar, "Sonuçları bizzat Başbakan açıklamak istiyor. Bizim yaptığımız çalışma gelir kaybı yaratmayacak seçenekler üretmek" dedi. Teknik çalışmalarda gelinen aşama özetle şöyle 
Yüzde 33 oranında uygulanan Kurumlar Vergisi 2005'te yüzde 30'a çekilecek. Mevcut çalışma ise indirimlerin 2006 ve 2007'de de uygulanma imk nına odaklandı. Kurumlar Vergisi'nin örneğin 2007 sonuna kadar yüzde 26'ya yakın bir oranla uygulanmasının mümkün olup olmadığı araştırılıyor. Bu yolla yabancı sermaye yatırımlarını artırmaya yönelik taahhüt altına girilmiş olacak. Ayrıca örtülü kazanç benzeri tanımlar OECD kurallarına uygun olarak değiştirilerek vergilenecek. 

IMF ile KDV pazarlığı 
Gelir Vergisi tarifelerinde indirime gidilmesi planlanırken, tarife indiriminin kayıtdışılığı azaltabileceği varsayımı esas alınıyor. İstihdama bağlı vergi yüklerinin azaltılmasının toplam hasılatı artırıp artırmayacağı araştırılıyor.Yüzde 1, 8 ve 18 oranlarında uygulanan KDV'de ilk yıl 1 - 2 puan indirimler yapılarak "halkta vergiye karşı direncin zayıflatılması" amaçlanıyor. IMF'nin başta fındık olmak üzere ihraç ürünlerinden alınan yüzde 1'lik KDV kategorisinin kaldırılmasını istediği ancak Türk tarafının buna karşı çıktığı öğrenildi. 

2005'te içki ve sigaradan toplanan ÖTV yüzde 49.8 artacak Devlet, yeni yılda vergide umudunu katma değer vergisi KDV ile özel tüketim vergisine ÖTV bağladı. Yeni yılda Hazineye girecek her 3 liralık verginin yaklaşık 2 lirası, bu iki vergiden gelecek. 
Devlet, paradan altı sıfırın atılmasıyla yılbaşında tedavüle girecek Yeni Türk Lirası YTL cinsinden yurtiçinden 22 milyar 130 milyon lira, ithal edilen mallardan da 18 milyar 700 milyon YTL KDV tahsil edecek. 
KDV gelirlerinde yüzde 19.6'lık bir artış sağlanacak ve toplam KDV geliri 40 milyar 830 milyon YTL'ye ulaşacak. 
Bu yıla göre yüzde 29.1'lik artış kaydedilecek olan ÖTV'den de Hazine'ye 34 milyar 730 milyon YTL girecek. 
Bunun 20 milyar 750 milyon YTL'si akaryakıt ve doğalgaz ürünlerinden, 10 milyar 547 milyon YTL'si içki, sigara ve kolalı gazozlardan, 2 milyar 548 milyon YTL'si motorlu taşıtlardan, 885 milyon YTL'si dayanıklı tüketim mallarından gelecek. 
Dayanıklı tüketim mallarından alınan ÖTV tutarında yüzde 90.1'lik, sigara, içki ve kolalı gazozlardan alınan ÖTV'de yüzde 49.8, motorlu taşıtlardan ÖTV'de yüzde 47.5 artış bekleniyor. 
Petrol ve doğalgaz ürünlerinden alınan ÖTV'de ise bu yıla göre yüzde 16.4 artış kaydedilecek. 
Maliye cep telefonu faturalarından alınan Özel İletişim Vergisi'nde de bir önceki yıla göre yüzde 130 artışla 2 milyar 875 milyon YTL bekliyor. 
Kurumlar Vergisi mükellefleri, banka ve diğer finans kuruluşlarıyla işi olanlar ve mirasçıların ödeyecekleri vergi tutarı ise bu yılın altına düşecek. 
Cezalarda da 2005 hedefi, bu yılın az da olsa altına indi. 2005'te cezalardan 1 milyar 600 milyon YTL elde edilecek. 
Bu şekilde vatandaşa günde 4 milyon 383 bin 562 YTL ceza kesilecek. 


</TEXT>
</DOC>
