<DOC>
<DOCNO> 280357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko32.html </URL>
<DATE> 2004/10/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Yüksek petrol fiyatları, ekonomi için risk oluşturuyor" 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, yüksek petrol fiyatlarının, Avrupa ekonomisi için risk ve belirsizlikleri artırdığı uyarısında bulundu. 
     Trichet, Bloomberg ekonomik haber ajansına verdiği mülakatta, ''petrol fiyatlarının şu anki yüksekliğinin ve gelecekteki durumunun kestirilememesinin belirsizlikleri artırdığını'' söyledi. 
     Petrol fiyatlarının ''çok yüksek'' olduğunu savunan Trichet, ''belki şu anda bir aşırı fiyatlandırmaya tanık oluyoruz. Bütün ortaklarımızın sorumluluklarını yerine getirmesini ve bu sayede durumun belki daha iyiye doğru gelişmesini umuyorum'' dedi. 
     Trichet konuşmasında, faiz oranlarını son 16 ayda yüzde 2 ile rekor düzeyde düşük tutan AMB'nin, bu politikasına bir süre daha devam edeceğinin de işaretini verdi. 
     Trichet, bu konuda ''riskler dengesinin değişmediğini'' düşündüğünü söylerken, faiz politikasında kısa sürede değişiklik olmayacağını ima etti. 
     
</TEXT>
</DOC>
