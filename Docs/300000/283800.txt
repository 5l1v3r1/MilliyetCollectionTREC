<DOC>
<DOCNO> 283800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo07.html </URL>
<DATE> 2004/10/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'nin eski hocası Zeman, Serie A'ya damgasını vurdu .. 
</HEADLINE>
<TEXT>

     Bir süredir sesi soluğu çıkmayan Fenerbahçe’nin eski hocası Zdenek Zeman, İtalya’da müthiş bir dönüş yaptı. Çek teknik adamın Lecce’si Serie A’da 2. sırada bulunuyor. 
     
     Pendik faciasını yaşamıştı 
     Zdenek Zeman... Türk futbolseverlerin de yakından tanıdığı bir isim. Lazio ve Roma gibi devleri çalıştırdıktan sonra bir dönem Fenerbahçe’nin de başında yer aldı. Ancak Çek teknik adam başarısız ve kısa süren Türkiye macerasında Pendik faciasını da yaşamıştı. Ardından İtalya 2. Ligi’nde mücadele eden Salernitana ve Avellino takımlarında görev aldıktan sonra bu sezon Lecce’nin başına geçti. 
     
     Devleri geride bıraktı 
     Ancak herkesin orta sıra takımı olacağını düşündüğü Sarı-Kırmızılılar, Zeman’ın önderliğinde parmak ısırtıyor. 7. haftası geçilen İtalya Ligi’nde lider Juventus’un 4 puan gerisinde 2. sırada bulunan Lecce Milan, Inter, Roma ve Lazio’yu arkasında bıraktı. Aldığı sonuçlarla herkesi şaşırtan Zeman’ın Lecce’si bugün sahasında Emreli Inter’i ağırlayacak. 21.30’da başlayacak maçı TV8 naklen yayınlayacak. 
     
</TEXT>
</DOC>
