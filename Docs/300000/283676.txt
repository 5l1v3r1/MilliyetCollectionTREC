<DOC>
<DOCNO> 283676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun05.html </URL>
<DATE> 2004/10/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"Amerikan medyası fazla yurtsever" 
</HEADLINE>
<TEXT>

     İngiliz yayın kuruluşu BBC'nin dünya haberleri servis müdürü Richard Sambrook, Amerikan medyasını, Irak savaşıyla ilgili haberlerde ''fazla yurtsever'' davranmakla eleştirdi. 
     Sambrook, New York'taki Columbia Gazetecilik Okulu'nda yaptığı konuşmada, ''Irak'tan önce, bazı Amerikan haber yayımcıları bana kendilerini bayrağa sarmış gibi görünüyordu. Sonuç olarak, halkın kendilerinden beklediği rolü yerine getiremediler'' dedi. 
     ''Doğal içgüdümüzde ülkemize destek vermek var. Ancak haber sorumluluğu, zor sorular sormak, yayımlamak ve doğruluğunu kanıtlamaktır. Irak savaşı öncesinde, kitle imha silahlarıyla ilgili doğru soruları sormayı başaramadığımızı şimdi biliyoruz'' diyen Sambrook, bunun, Irak savaşının yanlış olduğu anlamına gelmeyeceğini, herkesin bu konuda kendi düşüncesini belirleyebileceğini söyledi. 
     Sambrook, kendisine yurtseverlik aşılayan bir haber kuruluşunun tarafsız davranamayacağını da sözlerine ekledi. 
     The New York Times, bu yıl başlarında, Saddam Hüseyin'i devirmek için, Irak'ta kitle imha silahları bulunduğunu söyleyen Iraklı sürgünlerden alınan bilgiyi uygun şekilde değerlendirmekte başarısız olunduğunu yazmıştı. 
     
</TEXT>
</DOC>
