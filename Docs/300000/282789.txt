<DOC>
<DOCNO> 282789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur22.html </URL>
<DATE> 2004/10/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İstanbul'da 82 kilo 18 gram eroin ile 11 kişi yakalandı... 
</HEADLINE>
<TEXT>

     İstanbul Narkotik Şube Müdürü Tufan Ergüder, ''Zeybek'' adı verilen uyuşturucu operasyonunda İstanbul'da 82 kilo 18 gram eroin maddesiyle 11 kişinin yakalandığını, operasyonunun Hollanda bölümünde de 1 kişinin 1 kilo eroinle ele geçirildiğini bildirdi. 
     Ergüder, Narkotik Şube Müdürlüğü'nde yaptığı açıklamada, Emniyet Genel Müdürlüğü ve Hollanda Milli Polis Teşkilatı koordinesinde, Narkotik Şube Müdürlüğü ile Hollanda Randstad Noord polis ünitesi tarafından yürütülen müşterek çalışmalar sonucu, 3 Türk'ün 27 Ağustos 2004 günü Amsterdam'da 48 kilo eroinin katkı maddesiyle karıştırma ve presleme faaliyeti sırasında yakalandığını belirtti. 
     ''Bu operasyonda elde edilen bilgiler doğrultusunda şebekenin Türkiye ayağındaki kişilerin takip edildiğini'' belirten Ergüder, şunları kaydetti 
     ''19 Ekim 2004 günü Fatih ilçesinde gerçekleştirilen operasyonda, 163 paket halinde 82 kilo eroin maddesi ele geçirilmiştir. Olayla ilgili olarak 11 kişi, evlerinde ve üzerlerinde yapılan aramalarda numune olarak ayrılmış 18 gram eroin maddesi, 2'si ruhsatlı 7 adet tabanca, 3 adet av tüfeği, sahte sürücü belgeleri, sahte nüfus cüzdanları ve sahte polis kimliği ile yakalanmıştır.'' Türkiye'de yapılan operasyonun ardından aynı şebekeyle ilgili 20 Ekim 2004 günü Hollanda'da 1 kişinin 1 kilo eroin maddesiyle yakalandığını anlatan Ergüder, sözlerini şöyle sürdürdü 
     ''Kod adı 'Zeybek' olan planlı uyuşturucu madde kaçakçılığı operasyonu sırasında ele geçen bilgi ve bulgular, bu operasyonun 'Son Tango' ve 'Demirkapı' operasyonlarıyla ilişkili ve devamı niteliğinde olduğunu göstermiştir. Dolayısıyla bu operasyonda şebekenin 15 üyesi Türkiye'de İstanbul ile Gaziantep ve Hollanda'da olmak üzere 131 kilo eroin maddesiyle birlikte yakalanmış, söz konusu şebekeye büyük bir darbe vurulmuştur.'' 
     
     DİĞER OPERASYONLAR 
     Narkotik Şube Müdürü Tufan Ergüder, narkotik polisinin uzun süredir takip ettiği bir şebekeye yönelik çalışmayı yakalamaya dönüştürdüğünü vurgulayarak, Zeytinburnu'nda 110 paket halinde 60 kilogram eroin maddesi ele geçirildiğini kaydetti. 
     Ergüder, bu olayla ilgili de 5 kişinin yakalandığını açıkladı. 
     Ümraniye'de yapılan bir diğer operasyonda ise 4 kişinin 45 kilo eroin maddesiyle birlikte gözaltına alındığını anlatan Ergüder, olayda 1 adet de ruhsatsız tabanca ele geçirildiğini bildirdi. 
     Ergüder, Ağustos ayında ve 3 gün önce Hollanda'da ele geçirilen uyuşturucu ve yakalanan kişileri de gruba dahil ederek, her 3 operasyonda 236 kilo 18 gram eroin ele geçirildiğini, 24 kişinin gözaltına alındığını, 2'si ruhsatlı 8 adet tabanca, 3 adet av tüfeği ile çok sayıda sahte kimlik, sahte sürücü belgeleri ve sahte polis kimliği ele geçirildiğini sözlerine ekledi. 
     
     OPERASYONA İLİŞKİN NOTLAR 
     Bu arada, ''Zeybek'' operasyonunun, Hollanda polisi ile 8 ay süren müşterek çalışmaların ürünü olduğu belirtildi. 
     Söz konusu operasyonda, ''Son Tango Operasyonu'' kapsamında halen cezaevinde tutuklu bulunan Urfi Çetinkaya'nın eşi Hediye Çetinkaya'nın da gözaltına alındığı, ancak Hediye Çetinkaya ile gözaltındaki 1 kişinin polis sorgusunun ardından şubeden serbest bırakıldıkları öğrenildi. 
     Yetkililer, ''şebekenin lideri konumundaki A.E.P ile uyuşturucu kaçakçılığı olayına karıştıkları tespit edilen bazı kişilerin de arandığını'' bildirdiler. 
     
</TEXT>
</DOC>
