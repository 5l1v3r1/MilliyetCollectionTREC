<DOC>
<DOCNO> 267793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun35.html </URL>
<DATE> 2004/08/31/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İsrail'de patlayan bombaları Hamas üstlendi 
</HEADLINE>
<TEXT>

     Hamas, İsrail'in güneyindeki Ber Şaba'da iki otobüse düzenlenen ve 12 kişinin ölümü, 59 kişinin yaralanmasına yol açan intihar saldırılarının sorumluluğunu üstlendi. 
     Hamas, El Halil'de dağıttığı bildiride, saldırıların, İsrail'in ruhani liderleri Şeyh Ahmed Yasin ve halefi Abdülaziz Rantisi'yi geçen ilkbaharda öldürmesinin intikamı olduğu dile getirildi. 
     İsrailli yetkililer, eş zamanlı meydana gelen saldırıların iki intihar komandosu tarafından düzenlendiğini bildirmişti. Lübnan'da Hizbullah'ın El Manar televizyonu da Filistinli kaynaklara dayandırdığı haberinde, patlamalara intihar saldırılarının yol açtığını duyurmuştu. 
     Filistin kabine üyesi Saib Erekat, saldırılardan sonra yaptığı açıklamada, ''Filistin Yönetimi, Filistinli ya da İsrailli olsun sivilleri hedef alan her saldırıyı kınamaktadır'' demişti. 
     Filistinli militanların, yaklaşık 4 yıldır süren ikinci İntifada süresince düzenledikleri intihar saldırılarında 400'ü aşkın kişi öldürüldü. 
     
</TEXT>
</DOC>
