<DOC>
<DOCNO> 289074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas03.html </URL>
<DATE> 2004/11/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
''Esrar'' hakkında doğru bilinen yanlışlar... 
</HEADLINE>
<TEXT>

     Dünyada 180 milyon uyuşturucu bağımlısının 144 milyonunun kullandığı esrar, insan vücuduna özellikle beyne, ''zehir'' etkisi yapıyor. 
     Numune Eğitim ve Araştırma Hastanesi Ankara Madde Bağımlılığı Araştırma Tedavi ve Eğitim Merkezi AMATEM Şefi Doç. Dr. Nesrin Dilbaz, A.A muhabirine yaptığı açıklamada, esrarın çok şiddetli bir ''beyin zehri'' olduğunu, özellikle zekaya etki ettiğini bu yüzden ''zeka zehri'' de denilebileceğini söyledi. 
     Esrar alındıktan sonra görülen fiziksel belirtilerin, maddenin miktarına, karışık olup olmadığına, alış süresine ve kişilik özelliklerine göre değiştiğini anlatan Doç. Dr. Dilbaz, esrar alındıktan sonra önce duygu durumu değişikliğinin ortaya çıktığını belirtti. 
     
     DOĞRU BİLİNEN YANLIŞLAR 

     Özellikle gençler arasında esrarla ilgili birçok yanlış bilginin doğru kabul edildiğine işaret eden Dilbaz, ''esrarın bitki olduğu için güvenilir olduğu''nun düşünüldüğünü, oysa birçok bitkinin insana zehir etkisi yaptığının unutulduğunu kaydetti. 
     Kullanıcılar arasında, ''esrar kullanıcıları diğer uyuşturuculara geçmez'' şeklinde bir yanlış kanı olduğunu belirten Dilbaz, esrarın diğer uyuşturuculara geçmede başlangıç noktası olduğunu bildirdi. 
     Bilinenin aksine, esrarın etkisinin birkaç saatte geçmeyeceğini vurgulayan Dilbaz, ''Esrar vücutta depolandığı için etkisi günlerce, haftalarca sürebilir. Esrar sigara olarak içildiğinde kanda birkaç dakikada zirve yapar, saatler içinde hızla düşer. Bunun sebebi dokularda depolanmasıdır. İdrarda günlerce atılır'' dedi. 
     Dilbaz, ''esrar stresi giderir'' gibi yanlış bir düşüncenin de var olduğunu belirterek, diğer uyuşturucularda olduğu gibi esrarın sadece problemlerle yüzleşmeyi geciktirdiğini, depresyon yapabileceğini kaydetti. 
     Esrarın alkolden daha güvenilir olduğunu düşünenlerin de bulunduğunu ifade eden Dilbaz, ''Esrar kanserojen bileşikler içerir ve diğer maddelere güvenli bir alternatif olarak düşünülmemelidir'' uyarısında bulundu. 
     
     ''ANLAMA YETENEĞİNİ BOZAR'' 

     Esrarın zihni açtığını savunanlar da bulunduğunu belirten Doç. Dr. Dilbaz, esrarın zihni sisli hale getirdiğini bellek, konuşma, anlama ve karar verme yeteneğini bozduğunu vurguladı. 
     Esrarın, algısal bilgilerin beyne girişini ve işlenmesini baskıladığını, öğrenilmiş davranışlar bozulacağını anlatan Dilbaz, düzenli olarak esrar kullananların, sigara tiryakilerinde olduğu gibi kronik öksürük, balgam, kronik bronşit gibi solunum problemlerini yaşayacağını ifade etti. 
     Dilbaz, esrarın akciğerde tütün sigarasına oranla 2-3 kat fazla tutulduğunu, buna bağlı olarak kanser riskinin daha fazla olduğunu vurguladı. 
     Esrarın, kalp hızı ve kan basıncını arttırdığını, kokainle birlikte kullanıldığında bu etkinin daha belirgin olacağını ifade eden Dilbaz, esrarın diğer olumsuz etkilerini şöyle anlattı 
     ''Yapılan bir çalışmada görülmüştür ki, yoğun esrar kullanan üniversite öğrencilerinde dikkat, öğrenme yetileri esrarı bıraktıktan 24 saat sonra bile bozuk oluyor. Esrar kullanan liselilerin başarısının daha düşük, aykırı davranışlarının ve suç işleme oranlarının daha fazla, aile ilişkilerinde isyankar, suç işleme oranlarının yüksek olduğu görülmekte.'' 
     
     UYUŞTURUCU KULLANANLARIN ÇOĞU EVLİ 

     Birleşmiş Milletler Uyuşturucu Kontrol Programı'nın UNDCP tahminlerine göre, dünyadaki 180 milyon uyuşturucu bağımlısının 144 milyonunu esrar kullanıyor. 
     AMATEM verilerine göre, kullanıcılar 16-30, 31-45 yaş guruplarında yoğunlaşıyor. Yapılan araştırmaların sonucunda kişisel özelliklere bakılınca şu sonuçlar ortaya çıkıyor 
     -Erkekler kadınlardan daha çok uyuşturucu madde kullanıyor. 
     -Uyuşturucu kullananların çoğu evli. 
     -Uyuşturucu kullananların yarısından çoğu orta öğrenim mezunu. 
     -Uyuşturucu madde kullananlar arasında en çok esrar tercih ediliyor. 
     -Uyuşturucu kullanıcısının düzenli bir işi yok. 
     -Uyuşturucu kullanıcılarının yarısından çoğunun ailesi var ve birlikte yaşıyor. 
     -Kullanıcıların gelir durumları düşük. 
     -Kullanıcıların yarısından fazlası tedavi olmayı istemiyor. 
     
</TEXT>
</DOC>
