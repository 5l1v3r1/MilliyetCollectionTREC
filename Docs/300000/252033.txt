<DOC>
<DOCNO> 252033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/ekonomi/eko06.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FED bekleneni yaptı 0.25. Seri artışların başlangıcı 
</HEADLINE>
<TEXT>


Uzun süreden bu yana beklenen ABD Merkez Bankası'nın FED faiz artışı sonunda geldi. Bundan sonra da artışların devam etmesi bekleniyor 

MURAT ÖĞÜTÇEN 

ABD Merkez Bankası FED kısa vadeli faiz oranlarını dört yıl sonra, Mayıs 2000'den bu yana, ilk kez artırdı. Artış oranı beklentiler doğrultusunda çeyrek puan olarak gerçekleşti. Faiz oranları böylelikle 1958 sonrasındaki en düşük oran yüzde 1'den, 1.25'e çıktı. Bu artış enflasyonist etkilerin oluşmasını engellemek maksadı ile seri artışlardan ilki olarak değerlendiriliyor. Faiz oranlarındaki artışın bu yıl ve gelecek yılda da kademeli olarak devam edeceği düşünülüyor. 
Enflasyonun h l düşük düzeyde beklendiği ifade edilirken, FED, artış oranının ölçülü olacağı ifadesini bu toplantıda da tekrarladı. Piyasalardaki beklentiler, FED'in faiz oranlarını yıl sonunda yüzde 2 oranına çıkabileceği yönünde. 1990'lı yıllarda meydana gelen ekonomik büyüme sonrasında ABD ekonomisinde meydana gelen sorunları aşabilmek için 2001 yılının Ocak ayı ile 2003 Haziran tarihleri arasında, FED faiz oranlarını 13 kez indirerek daralan ekonomik aktiviteleri canlandırmaya çalıştı. 

2005'te de devam edecek 
ABD ekonomisi faiz indirimlerinin de etkisiyle geçen yılın ikinci yarısından bu yana göstermiş olduğu ekonomik performansı, bu yılın mart ayından itibaren istihdam rakamlarına da yansıtmaya başladı. Ekonominin bir ivme yakalamasıyla birlikte yıl içinde ABD 'de 1 milyon 200 bin kişiye de istihdam yaratıldı. 
Analistler FED'in bu yıl içinde faiz oranlarını kademeli olarak artıracağını ve bu artışın 2005 yılında da devam edeceğini düşünüyorlar. 
FED tarafından yapılan açıklamada, fiyat istikrarını sürdürmek için, ekonomik görünüm ile ilgili değişikliklere uygun hareket edileceği ifade edildi. Ekonominin sağlam adımlarla ilerlediği belirtilirken, iş gücü piyasasının da büyümeye devam ettiği kaydedildi. 
FED'den yapılan açıklamada artış oranının ölçülü olacağı vurgulanırken, faiz artışlarında çeyrek oranda artış ihtimalinin daha yüksek olacağı ima ediliyor. Morgan Stanley ekonomistlerinden Dick Berner, faiz oranlarının yıl sonuna kadar yüzde 2'ye çıkacağını, 2005 yılı ortalarına kadar da kısa vadeli faiz oranlarının yüzde 3'ü bulacağını ileri sürdü. 

'Daha agresif artışlar gelebilir' Ölçülü artırım ifadelerine karşın, enflasyon verilerinin beklenenin üzerinde gelmesi halinde, FED'in daha agresif davranabileceği ifade ediliyor. Eski FED yöneticilerinden Lyle Gramley, Eğer gerekli olursa FED'in Ağustos ayındaki toplantısında yarım puanlık bir artışa gidebileceğini ileri sürdü. 


</TEXT>
</DOC>
