<DOC>
<DOCNO> 290520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur50.html </URL>
<DATE> 2004/11/20/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Başkente ilk kar düştü... 
</HEADLINE>
<TEXT>

     Başkent'in bazı kesimlerine yılın ilk karı düştü. 
     Başkentte gün boyu aralıklarla devam eden yağmurun ardından akşam saatlerinde kentin yüksek kesimlerinde kar yağışı başladı. İlerleyen saatlerde kent merkezinde de kar yağışı görüldü. 
     Devlet Meteoroloji İşleri Genel Müdürlüğü'nün kent merkezi için yaptığı hava tahmininde kar yağışının yarın da devam etmesi bekleniyor. 
     Ankara'da yarın en düşük hava sıcaklığının eksi 1, en yüksek 4, pazartesi günüyse en düşük eksi 5, en yüksek 3 derece dolayında olacağı tahmin ediliyor. 
     Bu arada, kent genelinde etkili olan yağışlı hava nedeniyle çok sayıda maddi ve yaralamalı trafik kazası meydana geldi. Bazı semtlerde de elektrik kesintileri oldu. 
     
     HER TÜRLÜ ÖNLEMİN ALINDIĞINI BİLDİRDİ 

     Ankara Büyükşehir Belediyesi Fen İşleri Daire Başkanı İrfan Kaya, Başkentte başlayan kar yağışının hayatı olumsuz etkilememesi için her türlü önlemin alındığını bildirdi. 
     Kaya, yaptığı açıklamada, belediyenin kar küreme ve tuzlama makinası ünimoklardan 62 adet bulunduğunu, bunların bu geceden itibaren kentin özellikle yüksek kesimlerinde hazır bekletildiğini belirtti. 
     Büyükşehir Belediyesi'nin depolarında şu anda 4 bin ton tuz bulunduğunu kaydeden Kaya, 200 personelin de 3 vardiya halinde çalışacak şekilde görevlerinin başında olduğunu ifade etti. 
     Vatandaşların özellikle yollardaki buzlanmaya dikkat etmelerini isteyen Kaya, araç sahiplerinin kar tipi lastiklerle trafiğe çıkmaları gerektiğini ikaydetti. Kaya, ''Ankaralıların yollardaki buzlanmaları belediyemizin 287 36 71 nolu telefonuna bildirmelerini rica ediyoruz'' dedi. 
     Ankara Büyükşehir Belediyesi Fen İşleri Daire Başkanı Kaya, gece yarısı itibarıyla Başkentte kapalı yol bulunmadığını bildirdi. 
     
</TEXT>
</DOC>
