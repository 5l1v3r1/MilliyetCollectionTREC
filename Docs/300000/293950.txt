<DOC>
<DOCNO> 293950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas09.html </URL>
<DATE> 2004/12/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Diş hekimlerinin en büyük korkusu AIDS 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Halk Sağlığı Anabilim Dalı tarafından yapılan bir araştırmada, diş hekimlerinin en büyük korkusunun, AIDS'e yakalanmak olduğu belirlendi. 
     OMÜ Halk Sağlığı Anabilim Dalı Başkanı Prof. Dr. Yıldız Pekşen'in başkanlığında Yrd. Doç. Dr. Sevgi Canbaz tarafından yürütülen araştırmada, Samsun'daki diş hekimlerinin AIDS hakkındaki bilgi düzeyleri ve koruyucu önlemleri araştırıldı. 
     Araştırma hakkında AA muhabirine bilgi veren Prof. Dr. Yıldız Pekşen, bütün dünyada hızla yayılan AIDS'in büyük bir halk sağlığı sorunu olduğunu kaydetti. 
     AIDS konusunda toplumun her kesiminin bilgili olması gerektiğini ifade eden Pekşen, diş hekimleri üzerinde gerçekleştirilen araştırmanın, halk kesimini de yakından ilgilendirdiğini söyledi. 
     Yrd. Doç. Dr. Sevgi Canbaz da araştırma yöntemleriyle ilgili açıklamasında, 100 dolayında diş hekimini araştırmaya dahil ettiklerini bildirdi. 
     Ankete katılan diş hekimlerine, AIDS konusunda bilgi, tutum ve davranışlarını belirlemeye yönelik 16 soru sorulduğunu belirten Canbaz, diş hekimlerinin AIDS'ten korunmak için aldıkları önlemlerle uygulamalarını belirlemek istediklerini kaydetti. 
     Hekimlerin uygulama sırasında hastalarını korumak için aldıkları önlemlerin de ankette yer aldığını belirten Canbaz, şunları kaydetti 
     ''Araştırmada, diş hekimlerinin en büyük endişesinin, AIDS'e yakalanmak olduğu ortaya çıktı. Diş hekimlerinin yüzde 96.8'i, kendilerini AIDS hastalığı açısından risk altında görüyor ve hastalığa yakalanmaktan korkuyor. Araştırmada ayrıca diş hekimlerinin meslekte çalışma süreleri uzadıkça, AIDS ile ilgili bilgilerinde de azalmalar olduğunu ve AIDS'le ilgili yeniliklerin takip edilmesi gerektiğini de saptadık.'' Canbaz, araştırmanın ortaya koyduğu bir diğer sonucun ise kendilerini mesleki açıdan AIDS'ten korumak isteyen diş hekimlerinden yaklaşık yüzde 15'inin AIDS hastası olduğunu bildiği hastayı muayene ve tedavi etmediğinin anlaşıldığını da ifade etti. 
     
</TEXT>
</DOC>
