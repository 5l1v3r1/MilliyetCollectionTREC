<DOC>
<DOCNO> 293888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur09.html </URL>
<DATE> 2004/12/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sahte rakı zehirledi .. 
</HEADLINE>
<TEXT>

     
     Mehmed Hakkı ÖZBAYIR MANİSA, DHA 
     

MANİSA'nın Saruhanlı ilçesinde, sahte rakı içen 11 kişi hastanelik oldu. 
     Hastalardan İsmet Güney'in gözlerinin kör olma ihtimali olduğu belirtildi. 
     İddiaya göre, Muharrem Uysal isimli kişiden satın alınan rakılardan içen 11 kişi rahatsızlanarak hastaneye kaldırıldı. Manisa Devlet Hastanesi'ne kaldırılan 50 yaşındaki Nurettin Kaya, 44 yaşındaki İlyas Akkuş, 55 yaşındaki Nihat Akkuş, 32 yaşındaki Ertuğrul Akkuş, 34 yaşındaki Ufuk Akkuş, 39 yaşındaki Cengiz Yalçın, 56 yaşındaki Muharrem Sarıkaya, 50 yaşındaki İsmail Akkuş, 50 yaşındaki Erdal Dikbaş, 52 yaşındaki Erturan Yılmaz'ın mideleri yıkandıktan sonra taburcu edildi. Hastalanan 47 yaşındaki İsmet Güney'in ise durumunun ağır olduğu ve gözlerinin kör olabileceği belirtilerek, Celal Bayar Üniversitesi Tıp Fakültesi Hastanesi'ne kaldırıldı. 
     
     BU 2'İNCİ OLAY 
     İddialara göre, el yapımı sahte rakıda metil alkol oranının yüksek olması nedeniyle söz konusu durumun yaşandığı belirtildi. Geçen yıl, Eylül ayında da beldede meydana gelen benzer sahte rakı vakasında, 2 kişi hayatını kaybetmişti. 
     Verilen bilgilere göre, rakıların el altından satışı yapan Muharrem Uysal'dan alındığı ve içkilerin tüketilmesinin ardından bu üzücü olayın yaşandığı belirtildi. Beldede 2'inci kez aynı olayın yaşanması şaşkınlık yarattı. Uzmanlar, belirli markaların dışında el altından satılan içki türlerinin ciddi sağlık problemleri ve hatta ölüme bile yol açacağını belirterek, vatandaşları uyardılar. 
     
</TEXT>
</DOC>
