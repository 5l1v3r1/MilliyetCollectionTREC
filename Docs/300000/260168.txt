<DOC>
<DOCNO> 260168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun06.html </URL>
<DATE> 2004/08/03/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Irak'ta 2 ABD askeri daha öldü, toplam bilanço 682 oldu 
</HEADLINE>
<TEXT>

     Irak'ın başkenti Bağdat'ta yol kenarına yerleştirilen bir bombanın patlaması sonucu ölen yabancı askerlerin Amerikalı olduğu açıklandı. 
     Amerikan ordusundan yapılan açıklamada, Bağdat'ta dün gece bir askeri aracın geçişi sırasında meydana gelen patlamada iki Amerikan askerinin öldüğü bildirildi. Açıklamada başka ayrıntı verilmedi. 
     ABD Savunma Bakanlığı Pentagon verilerine göre, Irak'ta askeri müdahalenin başladığı geçen yılın mart ayından beri hayatını kaybeden Amerikan askerinin sayısı son ölümlerle 682 oldu. 
     
     BAĞDAT'TA BOMBALI SALDIRI 3 POLİS YARALANDI 

     Bu arada, Irak'ın başkenti Bağdat'ta yol kenarına yerleştirilen bir bombanın patlaması sonucu 3 Iraklı polis yaralandı. 
     Polis, Bağdat'ın Mansur mahallesinde bir polis aracı geçerken patlayan bombanın bir polis Albayı ve iki korumasının yaralanmasına neden olduğunu söyledi. 
     Bağdat'ta patlayan başka bir bombada ise ölen veya yaralanan olmadı. 
     
</TEXT>
</DOC>
