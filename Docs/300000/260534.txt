<DOC>
<DOCNO> 260534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy12.html </URL>
<DATE> 2004/08/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
YAŞ kararları yarın açıklanacak... 
</HEADLINE>
<TEXT>

     Yüksek Askeri Şura'nın YAŞ üçüncü gün çalışmaları, Milli Savunma Bakanı Vecdi Gönül'ün verdiği öğle yemeğinin ardından tamamlandı. 
     Genelkurmay Başkanlığı Karargahı'nda aynı zamanda Milli Savunma Bakanlığı'nın da kullandığı sosyal tesislerdeki yemeğe, bugünkü çalışmalara başkanlık eden Genelkurmay Başkanı Orgeneral Hilmi Özkök ve diğer üyeler katıldı. 
     Başbakan Recep Tayyip Erdoğan ise bugünkü şura çalışmalarına ve yemeğe katılmadı. 
     YAŞ toplantısında, Türk Silahlı Kuvvetleri'nde bir üst rütbeye yükselecekler ile rütbe bekleme süreleri uzatılacakların ve kadrosuzluktan emekliye sevk edileceklerin durumları ele alındı. 
     Toplantıda, Türk Silahlı Kuvvetleri'ni ilgilendiren diğer konular da görüşüldü. 
     Cumhurbaşkanı Ahmet Necdet Sezer ile eşi Semra Sezer de, bu akşam YAŞ üyeleri ve eşleri onuruna Çankaya Köşkü'nde yemek verecek. 
     YAŞ'ta alınan kararlar, yarın Başbakan Erdoğan'ın imzasının ardından Genelkurmay Başkanı Orgeneral Özkök ve Milli Savunma Bakanı Gönül tarafından Cumhurbaşkanı Sezer'in onayına sunulacak. 
     Genelkurmay Başkanlığı Genel Sekreterliği, YAŞ'ta alınan kararları yarın saat 11.30'da kamuoyuna açıklayacak. 
     
</TEXT>
</DOC>
