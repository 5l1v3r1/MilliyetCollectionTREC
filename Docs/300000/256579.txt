<DOC>
<DOCNO> 256579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur03.html </URL>
<DATE> 2004/07/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Adli tatil yarın başlıyor... 
</HEADLINE>
<TEXT>

     Yargıda toplu izin kullanımı anlamına gelen adli tatil, yarın mesai saati bitiminden itibaren başlayacak. 
     Adli tatil boyunca adliyelerde görev yapacak nöbetçi mahkemeler, tutuklusu olan ve acil nitelik taşıyan davaları görüşecek. Diğer davalara ise yeni adli yıla kadar ara verilecek. 
     Danıştay, Yargıtay, Askeri Yargıtay ve Askeri Yüksek İdare Mahkemesi'nde de nöbetçi heyetler görev yapacak. Bu mahkemelerde acil konular görüşülürken, Danıştay'da görev yapacak nöbetçi heyet, esastan karar veremeyecek ve yalnızca ''yürütmenin durdurulmasına'' ilişkin istemleri karara bağlayacak. Yargıtay'daki nöbetçi ceza dairesi ise tutuklu sanıklara ilişkin dosyaları ele alacak. 
     Anayasa Mahkemesi ve kaldırılan DGM'lerin yerine 8 ilde kurulan ağır ceza mahkemeleri, adli tatil kapsamında bulunmuyor. 
     Yeni adli yıl, 6 Eylül Çarşamba günü Yargıtay'da düzenlenecek törenle başlayacak. 
     Bu arada, adli tatili 45 günden 36 güne indiren yasa Cumhurbaşkanı Ahmet Necdet Sezer tarafından onaylanırsa, gelecek yıl adli ve idari yargıda görev yapan hakim ve savcılar 36 gün tatil yapacaklar. 
     
</TEXT>
</DOC>
