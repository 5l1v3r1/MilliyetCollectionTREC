<DOC>
<DOCNO> 257938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/ekonomi/eko02.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali'ye 'Türkiye' fırçası 
</HEADLINE>
<TEXT>


CENK BAŞLAMIŞ Moskova 

Rusya Devlet Başkanı Vladimir Putin, halkın tatil için sürekli olarak Türkiye'ye gitmesinden yakınan Krasnodar Valisi Aleksandır Tkaçov'a tepki gösterdi. 
Putin, Rus turizminin sorunlarını yerinde görmek amacıyla Karadeniz kıyısındaki Gelencik kasabasını ziyaret etti. Putin, Rusya'nın turizm potansiyelinin küçük bir bölümünü kullanabildiğini belirterek, "Altyapı açısından taş devrindeyiz. Yabancı turistler para harcayabilecek yer bile bulamıyor" dedi. 
Putin'in bölge yetkilileriyle görüşmesine katılan Krasnador Valisi Tkaçov, Rus halkının tatil yöresi olarak sadece Türkiye'yi görmesinden yakındı. Tkaçov, "Türkiye ve Tunus gibi ülkeler saldırgan reklam kampanyası yürütüyor. Bu durumdan biz zararlı çıkıyoruz" dedi. Putin bunun üzerine Vali'ye, "Sizinle ne zaman görüşsek ya Türkiye'ye, ya Tunus'a saldırıyorsunuz. Eski Roma'da bir politikacı bütün konuşmalarını 'Karfagen'i yok etmeliyiz' diye bitirirmiş. Hayır, Türk turizmi yok etmek yerine, vatandaşlarımızın kendi ülkelerinde tatil yapmasını sağlayacak koşulları sağlamalıyız" diye konuştu. 
Milliyetçi Vali Tkaçov Krasnador'da yaşayan Ahıska Türklerinin bölgeyi terketmesi için uzun süredir kampanya yürütüyor. 


</TEXT>
</DOC>
