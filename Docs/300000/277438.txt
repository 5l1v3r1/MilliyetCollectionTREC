<DOC>
<DOCNO> 277438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko14.html </URL>
<DATE> 2004/10/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Faiz dışı fazla hesabı yatırımları sıkıntıya soktu... 
</HEADLINE>
<TEXT>

     Mali disiplinin sürdürülmesi için IMF'nin en çok önem verdiği kalemlerden olan faiz dışı fazla hesabı, yatırımları sıkıntıya soktu. 
     A.A muhabirinin edindiği bilgiye göre, geçtiğimiz haftalarda IMF ile yürütülen görüşmeler sırasında ekonomi yönetimi, dış kredili yatırımlar ile KİT yatırımlarının 2005'te faiz dışı fazla hesabı dışında tutulmasını isterken, IMF buna sıcak bakmadı. Buna karşılık IMF'nin ''değerlendirelim'' yanıtını verdiği ifade ediliyor. 
     Dış kredili projelerden Boğaz Tüp Geçişi, Karadeniz Sahil Yolu, Bolu Dağı Tüneli, Ilısu ve Yusufeli gibi bazı büyük barajlar ile hızlı tren projesi için en azından 2 milyar dolarlık kullanım hedeflenirken, bu yatırımların faiz dışı fazla hesabı dışında tutulmaması durumunda sıkıntı olacağı vurgulanıyor. 
     THY'nin alacağı uçakların da, faiz dışı fazla hesabına takılmaması için ''operasyonel finansal kiralama'' yönteminin tercih edileceği, bunun dışında bir yöntemle uçak alımının yatırım programına alınmasının alımları çıkmaza sokabileceği ifade ediliyor. 
     
     2005 YATIRIM BÜTÇESİ 
     Öte yandan 2005 yılında bütçeden yapılacak yatırımların, yaklaşık 8 katrilyon 140 trilyon lira olması bekleniyor. 
     Bu rakam, geçen yıl Meclis'te yapılan yüzde 2'lik ve ardından gerçekleştirilen yüzde 13'lük kesinti hariç 7 katrilyon 471 trilyon lira düzeyinde olan, başlangıç yatırım ödeneğinin yaklaşık yüzde 9 artacağı anlamına geliyor. 
     Ekonomi yönetimi, 2005 rakamının henüz kesinleşmediğine işaret ederken, IMF ile yapılacak görüşmelerin ardından kesin rakamın ortaya çıkacağını vurguluyor. 
     
     ÖZEL GELİR, ÖZEL ÖDENEK 
     Ayrıca 2005 yılında, yıl içinde elde edilen otoyol gelirleri, öğrenci harçları ve döner sermaye gelirleri gibi bazı özel gelirlerin, bütçe içine alınarak 'özel ödenek' yazılması da gündeme geldi. 
     Bu tür özel gelirlerin yıl başında elde edilmiş gibi yatırım tavanının üzerine konulması ve yılın başında kuruluşlara dağıtımı planlanıyor. Bu durumda bütçe yatırımlarının 9 katrilyon liranın üzerine çıkacağı ifade ediliyor. 
     
</TEXT>
</DOC>
