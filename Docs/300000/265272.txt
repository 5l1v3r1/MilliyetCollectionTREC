<DOC>
<DOCNO> 265272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonsiy02.html </URL>
<DATE> 2004/08/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'de Sarıgül ve Derviş'e karşı mücadele çağrısı... 
</HEADLINE>
<TEXT>

     CHP Gençlik Kolları Başkanı Ayhan Yalçınkaya, partili olmalarına karşın parti yönetimi ve politikalarını eleştirenlerin "CHP ruhunu Türkiye'den silmek" istediğini savundu. Yalçınkaya, parti içi yarışta bugüne dek görülmemiş yöntemler izlendiğini belirterek, parti örgütlerini mücadeleye çağırdı. 
     Yalçınkaya ANKA'ya yaptığı açıklamada, parti içi gelişmeleri değerlendirdi. Parti içindeki tartışmaları uzaktan izlediklerini ve uzun bir süre sessiz kaldıklarını belirten Yalçınkaya, son günlerde ağırlık kazanan ve partiye zarar veren davranışlara değindi. 
     
     GÜN PARTİYE SAHİP ÇIKMA GÜNÜ 
     CHP'ye yönelik saldırıların doruk noktasına ulaştığını belirten Yalçınkaya, "İçeriden ve dışarıdan partimize yönelik karalama kampanyaları şiddeti arttırılarak sürdürülmektedir" dedi. Dışarıdan yapılan saldırıların açık olduğunu ve bilindiğini söyleyen Yalçınkaya, "Gün partiye sahip çıkma günüdür" diye konuştu. 
     
     SOSYETE KULÜPLERİ 
     Yalçınkaya, isim vermeden İstanbul Milletvekili Kemal Derviş'i ve Anadolu gezilerini sürdüren Şişli Belediye Başkanı Mustafa Sarıgül'ü şöyle eleştirdi 
     "Parti içi yarışlarda bugüne kadar hiç görülmemiş yöntemler izlenmektedir. Kimisi kendini genel başkan ilan ederek Anadolu'yu gezmekte, kimisi CHP'nin programından rahatsızlığını, yurtiçi ve yurtdışında katıldığı, sosyete kuluplerinin kuruluş törenlerinde seslendirmektedirler. 
     Tehlikeli olan, bir genel başkanlık yarışının yaşanması değildir tehlikeli olan, genel başkanlık yarışının partiye zarar veren boyutlara taşınmasıdır. Emperyalizme karşı çok onurlu bir geçmişe sahip olan partimiz, bugün emperyalist emeller karşısında zayıf duruma düşürülmek istenmektedir. 
     Tüm bunlara örgütümüz bunun karşısında bir yumruk gibi dikilmek zorundadır" 
     
     HEDEF CHP RUHUNU TÜRKİYE'DEN SİLMEK 
     Eleştirilerin hedefinin partinin yönetim kadrosunu değiştirmek olmadığını vurgulayan Yalçınkaya, hedefin CHP'nin ruhunu Türkiye'den silmek olduğunu kaydetti. 
     "Aldığımız oy yüzde yirmiler seviyesinde olabilir, ancak savunduğumuz değerlerin toplumsal desteğinin, zaman zaman yüzde 60'ların üstünde olduğu görülmektedir" diyen Yalçınkaya, son Irak savaşında CHP'nin tavrının aldığı toplumsal desteği anımsattı. 
     
</TEXT>
</DOC>
