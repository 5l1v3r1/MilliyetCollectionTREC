<DOC>
<DOCNO> 290540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/ekonomi/eko03.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin malları için İstanbul'a kule inşa edilecek 
</HEADLINE>
<TEXT>



İstanbul'da açılması planlanan Çin Ticaret ve Sergi Merkezi ile ilgili anlaşma Çin ve Türk şirketleri arasında Pekin'de imzalandı. 
Türkiye'den Jia Uluslararası Ticaret Şirketi ile Pekin Taida İnşaat ve Danışmanlık Şirketi arasında imzalanan anlaşma, Büyükçekmece'de Çin şirketlerinin ürünlerini sergileyebilmelerini ve fuarların düzenleneceği 86 bin metrekare kapalı alana sahip bir merkez kurulmasını öngörüyor. 
"Chinatown" adı verilecek projenin 60 milyon dolara mal olacağı ve önümüzdeki yılın ortalarında hizmete girmesinin beklendiği bildirildi. Yetkililer, merkezdeki standların en küçüğünün 20 metrekare olacağı ve 700 şirkete hizmet verebileceğini belirttiler. 
Pekin'deki Büyük Halk Toplantı Sarayı'nda bulunan Henan Salonu'nda düzenlenen imza törenine eski Çin Ekonomi Bakanı Yardımcısı Tong Zhiquan, Türkiye'nin Pekin Büyükelçiliği Maslahatgüzarı Emre Yunt, Ticaret Müşaviri Coşkun Güzelhan ve Ekonomi Müşaviri Burak Deste ile şirket yetkilileri katıldılar. 


</TEXT>
</DOC>
