<DOC>
<DOCNO> 280220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/axsiy02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan tarihe evet, üyeliğe sınır 
</HEADLINE>
<TEXT>


Fransa Ulusal Meclisi'nden Türkiye'nin AB üyeliğine 2 seçenek Ya ayrıcalıklı üye ya da yeni federatif yapıdaki ikinci halkada olsun 

MİNE G.KIRIKKANAT Paris 


Fransa Ulusal Meclisi'nde dün yapılan "Türkiye" konulu Genel Kurul toplantısında, Fransız parlamanterler, Ankara lehine görüş belirterek, Türkiye'ye 17 Aralık'ta müzakere tarihi verilmesi için yeşil ışık yaktı. 
Başbakan Jean - Pierre Raffarin'den sonra grup sözcülerinin parti görüşünü bildirdiği ve ardından her partiden 20'ye yakın milletvekilinin söz aldığı toplantıda, Türkiye'nin olası bir Avrupa Birliği AB üyeliğine olumsuz bakanlar azınlıkta kaldı. Ancak, Türkiye ile müzakerelerin başlamasından yana olan çoğunlukla, "kesin" Türkiye karşıtları, 2 seçenekte birleşti. 

Fikir birliği 
Avrupa Birliği'nin bugünkü yapısıyla devam edemeyeceği ve bir konfederasyon ya da federasyona doğru gittiği saptamasında fikir birliğine varan taraflar, Türkiye'ye ya bugünkü AB yapılanması içinde "ayrıcalıklı üyelik" ya da yeni ve federatif bir yapılanma içinde ikincil güç halkasında üyelik verilmesini savundu. 
İktidar partisi Çoğulcu Birlik UMP , merkez sağ Demokratik Birlik UDF , Sosyalist Parti, Yeşiller ve Komünist Parti milletvekilleri ezici çoğunlukta Türkiye ile AB müzakerelerinin başlatılmasından yana tavır koydu. 

Dışarıda bırakılmamalı 
Ancak Türkiye'nin "Avrupalılığı"nın hamasi söylevlerle kabul edildiği, Atatürk devrimlerinin saygı ve yeni reformların da iltifatla anıldığı toplantıda, en hararetli Türkiye savunucuları bile, bugünkü yapılanmasıyla AB'de Türkiye'nin en büyük nüfuslu ve nüfuzlu ülke olmasının onaylamadığı, ancak Birlik dışında bırakılmasının da "haksız" ve Avrupa'ya zararlı olacağı görüşü tüm taraflarca paylaşıldı. 


</TEXT>
</DOC>
