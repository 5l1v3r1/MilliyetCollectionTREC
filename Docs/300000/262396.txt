<DOC>
<DOCNO> 262396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko12.html </URL>
<DATE> 2004/08/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOBB Üyesi Üzülmez Irak'a yapılan ihracat çok düşük 
</HEADLINE>
<TEXT>

     TOBB Yönetim Kurulu Üyesi ve Konya Ticaret Odası KTO Başkanı Hüseyin Üzülmez, Türkiye'nin 2004 yılı Ocak-Haziran döneminde Irak'a toplam 792 milyon dolarlık ihracat yaptığını, ciddi bir pazar olan bu ülkeye yapılan ihracatın çok düşük olduğunu söyledi. 
     Üzülmez, yapılanma sürecindeki Irak'ın Türk sanayicileri açısından çok büyük bir pazar olduğunu kaydetti. 
     Gıdadan, tarım makinelerine ve inşaata kadar çok sayıda sektörün bu pazardan ciddi boyutlarda pay alabileceğini ifade eden Üzülmez, ancak beklenen ticaretin bir türlü gerçekleşemediğini belirtti. 
     Türkiye'nin bu yılın Ocak-Haziran döneminde Irak'a toplam 792 milyon dolarlık ihracat yaptığını dile getiren Üzülmez, ''KTO verilerine göre geçen yıl Irak'a 406 bin dolar ihracat yapan Konya'nın ise bu dönem içindeki satışı 6 milyon 700 bin dolar oldu. Ancak ciddi bir pazar olan Irak'a yapılan bu ihracat çok düşük'' dedi. 
     Üzülmez, Türk sanayicisinin Irak'ta ancak Musul'a kadar güvenli bir şekilde gidebildiğini ifade ederek, şunları kaydetti 
     ''Musul'u geçemedikleri için ihracat sınırlı kalıyor. Yani sanayici can güvenliği sağlanmadan hareket etmiyor. Özellikle son yaşanan olaylardan sonra hedeflenen 5 milyar dolarlık ihracatı yakalamak zaman alacak. Çünkü, sanayici Irak konusunda çok tedirgin. Bu tedirginlik giderek daha da artıyor. O bölgeye girerek risk almak istemiyor.'' Türk sanayicisinin Irak'ta güven ortamı sağlanana kadar tam anlamıyla harekete geçmeyeceğini anlatan Üzülmez, ''Güvenliğin sağlanması halinde bölgeye yönelen sanayici, yılda 5 milyar dolarlık bir ihracatı yapacaktır. Bu durumda beklemekten başka çare yok'' diye konuştu. 
     
</TEXT>
</DOC>
