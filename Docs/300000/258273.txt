<DOC>
<DOCNO> 258273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo02.html </URL>
<DATE> 2004/07/26/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Alex'li Brezilya şampiyon 
</HEADLINE>
<TEXT>

     Copa America'da Fenerbahçeli Alex'in finale taşıdığı Brezilya, normal süresi 2-2 biten maçta ezeli rakibi Arjantin'i penaltılarla 4-2 yenerek kupanın sahibi oldu. 
     Brezilya, iki kez geriye düştüğü maçta beraberliği son dakikada kurtardı. Arjantin'in sayıları Gonzalez pen. ve Delgado'dan gelirken, 45 1’de Alex’in kullandığı frikikte Luisao topu ağlara gönderip skora eşitliği getirdi. İlk golün pasını veren Alex 63. dakikada sekerek sahayı terk ederken yerini eski G.Saray’lı Felipe’ye bıraktı. 
     1-1 giden maçta 87. dakikada 2-1 yenik duruma düşen Brezilya, Adriano'nun son dakika golüyle beraberliği sağladı. Penaltılarda hata yapan Arjantin olunca 41. kupanın sahibi Brezilya oldu. Brezilya kaptanı Alex, kupayı FIFA Başkanı Sepp Blatter’in elinden aldı. 
     
     GOL KRALI DA BREZİLYA'DAN 

     Amerika Futbol Şampiyonası'nın finalinde uzatma dakikalarında attığı golle maçı uzatmaya götüren Adriano, bir başarıya daha imza attı. 
     Şampiyonayı 7 golle tamamlayan Adriano, en yakın rakibinin 4 gol önünde şampiyonanın gol kralı oldu. 
     Adriano'yu, 3'er golle Arjantin'den Javier Saviola ve Cristian Gonzales ile Uruguay'dan Carlos Bueno, 2 golle Uruguay'dan Dario Silva, Fabian Estoyanoff ve Vicente Sanchez, Peru'dan Nolberto Solano, Ekvador'dan Agustin Delgado, Arjantin'den Luciano Figueroa, Luis Gonzalez ve Carlos Tevez, Kolombiya'dan Abel Aguilar ve Tressor Moreno, Brezilya'dan Luis Fabiano izledi. 
     
     ÖZLEM SONAR ERİYOR 

     Copa America'daki final maçının ardından Fenerbahçelilerin Alex özlemi de sona erecek. Alex, en geç 28 Temmuz Çarşamba günü İstanbul'a gelerek, takıma katılacak. 

     
</TEXT>
</DOC>
