<DOC>
<DOCNO> 293608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas25.html </URL>
<DATE> 2004/11/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Türkiye'de cinsel ilişkiye girme yaşı düştü .. 
</HEADLINE>
<TEXT>

     Dureks'in her yıl yaptırdığı cinsellik araştırmasında, Türkiye'de cinsel ilişkiye girme yaşının düştüğü ortaya çıktı. 
     ''Türkiye'nin cinsellik profilini tespit etmek, cinsel konularda konuşulmayanları konuşur hale getirmek ve sivil toplum örgütlerine bilgi aktarmak'' amacıyla gerçekleştirilen araştırma, bu yıl Ankara, İstanbul, İzmir, Bursa, Kırklareli, Denizli, Manisa, Adana, Antalya, Mersin, Samsun, Zonguldak, Kayseri, Konya, Erzurum, Malatya, Diyarbakır ve Gaziantep olmak üzere 18 ilde, 16-55 yaş grubunda 2166 kişi üzerinde yapıldı. 
     ''Kullandığınız ana korunma yöntemi nedir '' sorusuna araştırmaya katılan her 10 kişiden 2'si, ''herhangi bir korunma yöntemini uygulamadığı'' yanıtını verdi. 
     ''Birlikte olunan kişi sayısı'' sorulduğunda da katılımcı erkeklerin yüzde 20'sinin 2-5, yüzde 14'ünün 6-10, yüzde 8'inin 11-20, yüzde 6'sının 21-30, yüzde 12'sinin 31 ve üstü, yüzde 13'ünün de ''kişi sayısı hatırlamadığı'' cevabını verdiği araştırmada, aynı soru üzerine katılımcı kadınların ise yüzde 84'ü ''1 kişi ile cinsel ilişkiye girdiğini'' ifade etti. 
     Yine aynı soruya 16-17 yaş grubu gençlerin yüzde 26'sı 1 kişi, yüzde 20'si 2-5 arası, yüzde 14'ü 6-10 arası, yüzde 8'i de 11-20 arasında kişi ile ''cinsel ilişki kurduğunu kaydetti. 
     Araştırmaya katılanların 5'te 2'si ''cinsel geçmişi bilinmeyen biri ile korunmasız olarak tam cinsel ilişkiye girdiğini'' belirtirken, yaş gruplarına bakıldığında ise 16-17 yaş grubunun yüzde 18'i, 18-20 yaş grubunun yüzde 39'u, 21-24 yaş grubunun yüzde 41'i, 25-30 yaş grubunun da yüzde 35'inin ''korunmasız olarak cinsel geçmişi bilinmeyen bir ilişki yaşadığı'' saptandı. 
     
     ''CİNSEL EĞİTİM VERİLMELİ'' 
     Sonuçları değerlendiren Dureks Türkiye Genel Müdürü Erdinç Nuray, ''araştırmada elde edilen verilerde dikkat edilmesi gereken noktanın, cinselliğin yaşanma yaşının dünyada olduğu gibi Türkiye'de de düşmesi olduğunu'' vurguladı. 
     ''Türkiye'de henüz resmi olarak cinsel eğitim verilmediğini'' kaydeden Nuray, ''cinsel eğitimin artık okullarda verilmesi, medyanın eğitime önem vermesi, anne ve babaların eğitici bilgiler ile cinsel yolla bulaşan hastalıklar ve korunma yöntemleri hakkında bilgi vermesi, bilgisi yetersiz ise danışmanlardan yardım alarak çocuklarını sorunsuz bir geleceğe hazırlamak için harekete geçmeleri gerektiğini'' bildirdi. 
     ''Bilinçsiz olarak yaşanan her türlü cinsel ilişkinin AIDS başta olmak üzere cinsel yolla bulaşan birçok hastalığa açık davet çıkardığına'' işaret eden Nuray, bu hastalıklardan korunmanın en etkin yolunun da prezervatif kullanmak olduğunu kaydetti. 
     
</TEXT>
</DOC>
