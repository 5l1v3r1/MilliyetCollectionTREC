<DOC>
<DOCNO> 275672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo16.html </URL>
<DATE> 2004/09/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor'da teknik direktör arayışları... 
</HEADLINE>
<TEXT>

     Teknik direktör arayışlarını sürdüren Konyaspor, kendilerine gelen öneriler içinde Saffet Susiç ve Nejat Biyediç üzerinde duruyor. 
     Önceki hafta sonu yapılan Akçaabat Sebatspor maçından sonra Sakıp Özberk ile yollarını ayıran yeşil-beyazlı ekip, özellikle geçen hafta sonu oynanan ve farklı yenilgi alınan Malatyaspor maçının ardından teknik direktör arayışlarını hızlandırdı. 
     Özberk'in gitmesinden sonra yaklaşık 25 teknik direktör ve menajerinden öneri alan Konyaspor yönetimi, Saffet Susiç ve Bursaspor'dan ayrılan Nejat Biyediç üzerinde duruyor. 
     Konyaspor İkinci Başkanı Faruk Turhan, hafta içinde bir teknik direktörle mutlaka anlaşma sağlanacağını bildirdi. 
     Bazı yerli hocalarla görüştükleri yolunda iddialar ortaya atıldığını ifade eden Turhan, ''Özellikle isim yapmış bazı hocaların fiyatları çok fazla. Yani bütçemiz kendileriyle anlaşmamıza olanak vermiyor. Konyaspor'un maddi durumuna göre bizi başarıya götürecek biriyle anlaşacağız'' dedi. 
     
</TEXT>
</DOC>
