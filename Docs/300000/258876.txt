<DOC>
<DOCNO> 258876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/ekonomi/eko02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota'dan Verso modeliyle ihracat atağı 
</HEADLINE>
<TEXT>


Yılın ilk altı ayında üretimini yüzde 73 artıran Toyota, Verso modeliyle birlikte 769 milyon dolarlık ihracat gerçekleştirdi 


Toyota'nın, yılın ilk yarısında gerçekleştirdiği 769 milyon dolarlık ihracatla Türk otomotiv sektöründe birinci olduğu bildirildi. Açıklamada, Corolla Sedan, Station Wagon ve Verso modellerinin üretim ve ihracatını gerçekleştiren Toyota Türkiye'nin, Ocak - Haziran döneminde 58 bin 645 adetlik otomobil üretimiyle, geçen yılın aynı dönemine göre yüzde 73'lük üretim artışı gösterdiği belirtildi. İhracatın da yüzde 74 oranında artarak, 53 bin 517 adete ulaştığı bildirildi. Toyota Türkiye Başkanı Koji Kobayashi, ilk altı ay sonuçlarının çok önemli olduğunu vurgulayarak, şunları kaydetti "Corolla Sedan, Station Wagon ve Verso'nun kalitesi hem Toyota içinde hem de müşterilerce takdir ediliyor. Ayrıca, ilk altı ayda 769 milyon dolarlık ihracat yaparak, Türkiye'nin en büyük otomobil ihracatçısı olduk. Yılsonu itibariyle de Türkiye'nin bir numaralı otomobil ihracatçısı olmayı hedefliyoruz." 

Verso sırtladı 
2004'ün ilk yarısında 30 bin 180 adet yeni Corolla Verso üretildi ve 28 bin 480 adedi ihraç edildi. En çok ihracat ise Almanya'ya yapıldı. 


</TEXT>
</DOC>
