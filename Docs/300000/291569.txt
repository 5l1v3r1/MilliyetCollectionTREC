<DOC>
<DOCNO> 291569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas06.html </URL>
<DATE> 2004/11/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bodrum ısıttı... 
</HEADLINE>
<TEXT>

     Yaşar ANTER DHA 

YURDUN büyük bir bölümünde karakış yüzünü gösterirken, hava sıcaklığının 22 dereceye ulaştığı Bodrum'da Alman ve İsviçreli turistler deniz keyfi yaptı. 
     Almanya'nın Münih ve İsviçre'nin Zürih kentlerinden, Bodrum'un Yalı Beldesi'ndeki Hapimag Resort Sea Garden Tatil Köyü'ne 10 günlük devre mülk tatili için gelen turistler, sabah saatlerinde uçaktan indi. Bodrum'a vardıklarında güneşli ve ılık havayla karşılaşan turistlerden bazıları mayolarını giyip sahile koşarak, güneşlendi. 20 Alman turist de tekneyle günlük mavi yolculuğa çıktı. 
     Kent merkezindeki otellerde kalan turistler de Bodrum Kalesi, Myndos Kapısı, Antik Tiyatro'yu gezip, kafeteryalarda oturup güneşlenerek vakit geçirdi. Turistler 22 dereceye varan hava, 19-21 derece arasında değişen deniz suyu sıcaklığını görünce "Burası cennet'' diye konuştu. 
     Sea Garden Tatil Köyü Halkla İlişkiler Sorumlusu Aslı Ertekin, tatil köyünde konaklayan 234 Alman, Hollandalı, İsviçreli ve Avusturyalı turistin ılık havayı görünce şaşırdığını belirterek "Ülkelerinden 25-35 derece daha yüksek olan hava sıcaklığını gören turistler, mayo ve havlularını alıp sahile indiler. Kasım ayının sonlarında da turist ağırlıyoruz'' dedi. 
     
</TEXT>
</DOC>
