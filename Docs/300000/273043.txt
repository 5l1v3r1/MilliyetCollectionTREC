<DOC>
<DOCNO> 273043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/axspo01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diken üstünde 
</HEADLINE>
<TEXT>


Galatasaray derbisine dönüm noktası olarak bakan Beşiktaş galibiyete odaklandı. Aksi bir sonucun sıkıntılı günleri beraberinde getireceği tahmin edilirken, Del Bosque, "Kazanacağız" dedi 


Taraftar güvencesi 
LİGE kötü bir giriş yapan ve rakipleriyle arasındaki puan farkı açılan Beşiktaş için bugünkü Galatasaray derbisi dönüm noktası olacak. Hem yönetim, hem de teknik heyeti endişeli bir bekleyiş kaplarken, Del Bosque dün düzenlediği basın toplantısında mutlu sona ulaşacaklarını söyledi. İspanyol hoca, "Taraftarların bize vereceği şevk ve hareket bir avantaj olacak. Bu desteği tam olarak almalıyız" ifadelerini kullandı. 

Eleştirilere yanıt 
GALATASARAY karşısında kadroda bir değişiklik olup olmayacağı yönündeki bir soruya Del Bosque, "Bir önceki kulübümde 4 yıl görev yaptım ve çok sabit adamlarla oynadığım söylendi. Burada şunun da farkına varmalıyız. Hem Türkiye Ligi, hem Avrupa'da maçlarımız var. Bütün kadroyu kullanmaya mecburuz. Maçların sonuçları iyi olsaydı, kadrodaki değişikliklerin iyi olduğu söylenecekti" karşılığını verdi. 

'Sihirli değnek yok' 
BEŞİKTAŞ'IN ligin ilk haftalarında oynadığı rakiplerinin küçük gösterildiğini ifade eden İspanyol hoca, "Burada bir hata yapılıyor. Malatyaspor, Denizlispor ve Gaziantepspor küçük takımlar gibi görülüyor. Sadece iki rakip varmış gibi gözüküyor" dedi. Bir antrenörün elinde sihirli değnek olmadığını ve herşeyi bir anda değiştiremeyeceğini kaydeden Del Bosque, "Futbolcularımdan hiçbir şikayetim yok. Hepsi iyi çalışıyor" dedi. 

Muhteşem gala 

Hasret bitiyor 
YENİLENEN ve kapasitesi arttırılan BJK İnönü Stadı bugün sporseverlere kapılarını açıyor. Zeminin 4 metre aşağıya indirildiği, ilave tribünler yapılarak kapasitesi yaklaşık 11 bin kişi arttırılıp, 32 bin 145'e çıkarılan statta tribün koltukları artık sahaya 4 metre uzaklık mesafesine getirildi. Basın tribünü eski yeri olan numaralı tribüne alındı. 

BJKTV açılıyor 
TARAFTARLARIN giriş ve çıkış yaptığı kapı sayısı 36'dan 72'ye çıkarılırken, bugün hizmete girecek olan BJKTV için stada ayrı bir bölüm yapıldı. Yenileme çalışmaları için toplam 2 milyon 750 bin dolar harcandığı öğrenildi. Beşiktaş'ın 132 gün sonra seyircisinin karşısına çıkacağı derbide 4200 polis görev yapacak. 1600 Galatasaraylı topluca stada getirilecek. 

Sergen yedek 

Forvette Pancu-John Carew ikilisinin görev alacağı, yıldız oyuncunun maçın ikinci yarısında sahaya sürüleceği öğrenildi 

Taktiği hazır 
GALATASARAY maçının son provasını dün İnönü Stadı'nda yapan Beşiktaş'ta Teknik Direktör Del Bosque de taktiğini belirledi. İspanyol hocanın Sergen'i yedek soyunduracağı, forvette Carew - Pancu ikilisine şans tanıyacağı öğrenildi. Adam markajı uygulatmayacak olan İspyanyol çalıştırıcı, ofansif bir oyun anlayışını tercih edecek. Galibiyet priminin ise 15 bin dolar olacağı belirtildi. 

Amigolara uyarı 
SİYAH - Beyazlı yöneticiler dün tribün liderleriyle bir toplantı yaptı. Futbol Şube Sorumlusu Kıvanç Oktay'ın, "Sadece takıma destek verin. Tansiyonu yükseltmeyin. Yabancı madde atılmaması konusunda birbirinizi uyarın. Beşiktaş seyircinin kalitesini, misafirperverliğini gösterin" dediği öğrenildi. Bu arada maçın tüm biletlerinin tükendiği belirtildi. 

Yeni Nihat arıyor 
Beşiktaş'ın eski teknik direktörü John Benjamin Toshack dün İnönü Stadı'nı gezdi. Galli hoca, bugün saat 14.30'da Fulya Tesisleri'nde oynanacak Beşiktaş-Galatasaray PAF Ligi maçını izleyeceğini belirtip, "Ben yeni Nihat'lar arıyorum. Bu nedenle yarınki PAF maçını da izleyeceğim" diye konuştu. 


</TEXT>
</DOC>
