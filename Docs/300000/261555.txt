<DOC>
<DOCNO> 261555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko10.html </URL>
<DATE> 2004/08/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ergezen 15 bin kilometre bölünmüş yol hedefi, gerçeklerin gereğidir 
</HEADLINE>
<TEXT>

     Esin Işık AA 

- Bayındırlık ve İskan Bakanı Zeki Ergezen, 2005 yılında, bugünün fiyatlarıyla en az 2 katrilyon lira ödeneğe ihtiyaç olduğunu söyledi. 
     Ergezen, bölünmüş yollarla duble yol ilgili yaptığı açıklamada, yük ve yolcu taşımacılığının yüzde 90'ının karayoluyla yapıldığı Türkiye'de bölünmüş yol yapımının bir aciliyet olduğunu kaydetti. 
     Bakan Ergezen, Türkiye'deki yol standartlarının 1950'li yılların yol standartlarında olduğunu, dolayısıyla bu yolların artık bu yükü ve araçları taşımadığını vurgulayarak, ''Hükümetimizin 15 bin kilometre bölünmüş yol hedefinin doğru bir hedeftir. Bu hedef popülist bir politikanın sonucu değil, Türkiye'nin gerçeklerinin gerektirdiği bir sonuçtur. Bu bir realitedir. Bu yolları yapmamız lazım'' dedi. 
     Bu yolların yapımında azimli ve kararlı olduklarını bildiren Ergezen, geçen yıl bin 600 kilometre bölünmüş yol yaptıklarını hatırlattı. 
     
     BU YIL 3 BİN 200 KİLOMETRE BÖLÜNMÜŞ YOL 

     Bu yıl 3 bin 200 kilometre bölünmüş yol yapımı için çalıştıklarını belirten Ergezen, 2004 yılının sonunda bu rakamın 3 bin kilometresini tamamlayacaklarını, ancak 2 bin kilometresini asfaltlayacaklarını kaydetti. Ergezen, şöyle devam etti 
     ''3 bin kilometreyi niye asfaltlamıyoruz Mevsim çok kısa. Günde en fazla 3 kilometre yol yapabiliyorsunuz. Asfalt ekipleri, asfalt makine araç gereçleri sınırlıdır. Ankara'da bir asfalt ekibi var. Onu her yol için gezdiriyoruz. Bu da önemli değil, havalar soğuduğu zaman dökülen asfalt verimli olmuyor. O bakımdan Ağustos ayından sonra asfalt dökmemek üzere plan yapıyoruz.'' Bu yıl 2 bin kilometre bölünmüş yolun asfaltlanabilmesi için, çok acil 200 trilyon lira ek ödeneğe ihtiyaçları olduğunu ve Maliye Bakanlığı'nın bu ödeneği gecikmeden vermesi gerektiğini belirten Ergezen, ek ödenek için bakanlık nezdinde görüşmelerin devam ettiğini bildirdi. 
     Ergezen, ödenek sıkıntısı nedeniyle bu yıl Karayolları Genel Müdürlüğü'nün 57 trilyon liralık mülkünü satarak, yol yapımında kullandıklarını, Ankara-Aksaray-Niğde, Gölbaşı-Haymana, Çubuk ve Ayaş yollarının da bu şekilde yapıldığını söyledi. 
     
     2005 YILI İÇİN HEDEFLENEN BÖLÜNMÜŞ YOL 

     2005 yılında da bu bütçe imkanlarıyla yine 3 bin kilometre yol yapmayı ve yine 2 bin kilometreyi asfaltlamayı hedeflediklerini vurgulayan Ergezen, ''2005 yılında da bölünmüş yol yapımı çok hızlı bir şekilde devam edecek'' diye konuştu. 
     Ergezen, 2005 yılında bugünün fiyatlarıyla en az 2 katrilyon lira ödeneğe ihtiyaçları bulunduğunu belirterek, ''Nitekim bizden önceki hükümet döneminde, 2002'de 2.2 katrilyon ödenek kullanılmış. Biz Cumhuriyet tarihinin en az ödeneğiyle çalışıyoruz'' dedi. 
     
     ÖNCELİK VERİLECEK YOLLAR 

     Ergezen, 15 bin kilometre bölünmüş yol hedefi çerçevesinde, 2005 yılında yapımına öncelik verilecek bölünmüş yolları, şöyle sıraladı 
     ''Önümüzdeki yıl yine Şanlıurfa-Habur Kapısı, Ankara-Çorum, Çorum-Samsun yolu bizim için çok önemli. Erzurum-Ağrı'nın birleştirilmesi transit ticaretimizden dolayı çok önemli. Balıkesir-Susurluk, Susurluk-Bandırma yolları, Ankara-Afyon, Afyon- Uşak, Uşak-İzmir, Afyon-Burdur, Burdur-Antalya yolları da bizim için çok önemli. Bunlara ağırlık vereceğiz.'' 
     
</TEXT>
</DOC>
