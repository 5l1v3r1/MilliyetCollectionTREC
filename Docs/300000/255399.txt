<DOC>
<DOCNO> 255399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy18.html </URL>
<DATE> 2004/07/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Töre cinayetlerinde "Haksız tahrik" indirimi yeniden düzenlendi 
</HEADLINE>
<TEXT>

     Türk Ceza Kanunu TCK , 78 yıl aradan sonra değişiyor. 
     TBMM Adalet Komisyonu'nda kabul edilen tasarıda ceza kanununun amacı, kişi hak ve özgürlüklerini, kamu düzeni ve güvenliğini, hukuk devletini, kamu sağlığını ve çevreyi, toplum barışını korumak, suç işlenmesini önlemek olarak tanımlanıyor. 
     Kanunun açıkça suç saymadığı bir fiil için kimseye ceza verilemeyecek ve güvenlik tedbiri uygulanamayacak. 
     İdarenin düzenleyici işlemleriyle suç ve ceza konulamayacak. Kanunların suç ve ceza içeren hükümlerinin uygulanmasında kıyas yapılamayacak. Suç ve ceza içeren hükümler, kıyasa yol açacak biçimde geniş yorumlanamayacak. 
     Suç işleyen kişi hakkında işlenen fiilin ağırlığıyla orantılı ceza ve güvenlik tedbiri verilecek. 
     Ceza Kanunu'nun uygulanmasında kişiler arasında ırk, dil, din, mezhep, milliyet, renk, cinsiyet veya diğer fikir yahut düşünceler, felsefi inanç, milli veya sosyal köken, doğum, ekonomik ve diğer toplumsal konumlar yönünden ayrım yapılamayacak ve kimseye ayrıcalık tanınmayacak. 
     Ceza kanunlarını bilmemek mazeret sayılamayacak. Ancak, sakınamayacağı bir hata nedeniyle kanunu bilmediği için meşru sanarak bir suç işleyen kimse cezaen sorumlu olmayacak. 
     Suçlarda ''etkin pişmanlık'' getiriliyor. Suçtan dolayı pişman olan, suçun ve bunun sonucunda doğacak zararın oluşmasını önleyen, suçlunun yakalanmasına yardım eden kişiye ceza verilmeyecek. 
     Yabancı ülkede işlediği suçtan dolayı yabancı ülkede hakkında hüküm verilmiş olan kişi, Türkiye'de yeniden yargılanacak. 
     Bir Türk vatandaşı, Türk kanunlarına göre aşağı sınırı 1 yıldan az olmayan hapis cezası gerektiren bir suçu yabancı ülkede işlediği ve kendisi Türkiye'de bulunduğu takdirde, bu suçtan dolayı yabancı ülkede hüküm verilmemiş olması ve kovuşturulabilirliğin bulunması koşuluyla Türk kanunlarına göre cezalandırılacak. 
     ''İşkence ve çevrenin kasten kirletilmesi cezaları'', vatandaş veya yabancı tarafından yabancı ülkede işlenmesi durumunda Türk yasalarının uygulanacağı suçlar arasına girdi. 
     Irkı, dini, vatandaşlığı, belli bir sosyal gruba mensubiyeti, görüşleri nedeniyle kovuşturulacağına veya cezalandırılacağına ya da işkence ve kötü muameleye maruz kalacağına dair kuvvetli şüphe sebeplerinin bulunması halinde, suç işleyen kişi hakkındaki iade talebi kabul edilmeyecek. 
     
     ''OLASI KAST'' 
     Suçun oluşması, kastın varlığına bağlı olacak. Kast, ''suç tipindeki unsurların bilerek ve isteyerek gerçekleşmesi'' olarak tanımlanıyor. 
     ''Olası kast'' da TCK'ya giriyor. Olası kast, kişinin suç tipindeki unsurların gerçekleşebileceğini öngörmesine rağmen hareket etmesi halinde söz konusu olacak. Bu halde, ağırlaşmış müebbet hapis cezası gerektiren suçlarda müebbet hapis cezasına, müebbet hapis cezası gerektiren suçlarda 20 yıldan az olmamak üzere hapis cezasına hükmolunacak, diğer suçlarda ise temel ceza üçte birden yarısına kadar indirilebilecek. 
     Taksirle işlenen fiiller, kanunun açıkça belirlediği hallerde cezalandırılacak. Taksir, dikkat ve özen yükümlülüğüne aykırılık dolayısıyla bir davranışın suçun kanuni tanımında belirtilen sonucunun öngörülmeyerek gerçekleştirilmesi olarak tanımlandı. 
     Taksirle işlenen suçtan dolayı verilecek ceza, failin kusuruna göre belirlenecek. Birden fazla kişinin taksirle işlediği suçlarda, herkes kendi kusurundan sorumlu olacak. Her failin cezası, kusuruna göre ayrı ayrı belirlenecek. 
     
     ''HAKSIZ TAHRİK'' İNDİRİMİ 
     Kamuoyunda, ''töre'' veya ''namus cinayeti'' olarak adlandırılan akraba içi öldürme suçlarında uygulanan haksız tahrik indirimi uygulaması değiştirildi. Buna göre, ''haksız tahrik'' için haksız bir fiilin varlığı aranacak. 
     Haksız bir fiilin meydana getirdiği hiddet veya şiddetli elemin etkisi altında suç işleyen kimseye ağırlaştırılmış müebbet hapis cezası yerine 18 yıldan 24 yıla kadar, müebbet hapis cezası yerine de 12 yıldan 18 yıla kadar hapis cezası verilecek. Diğer durumlarda, verilecek cezanın dörtte birinden dörtte üçüne kadarı indirilecek. 
     
     CEZA SORUMLULUĞU 
     Suçu işlediği sırada 12 yaşını doldurmamış olan çocukların ceza sorumluluğu olmayacak. Bu kişiler hakkında ceza kovuşturması yapılmayacak. Ancak çocuklara özgü güvenlik tedbirleri uygulanacak. 
     Suçun işlenmesinde bir başkasını araç olarak kullanan kişi de fail olarak sorumlu tutulacak. Kusur yeteneği olmayanları veya çocukları suçun işlenmesinde araç olarak kullanan kişinin cezası, üçte birden yarısına kadar artırılacak. 
     Başkasını suça azmettiren kişi, işlenen suçun cezasıyla cezalandırılacak. Çocukların suça azmettirilmesinde cezanın artırılması için altsoy ve üstsoy ilişkisi aranmayacak. 
     Suça iştirak için kasten ve hukuka aykırı işlenmiş bir fiilin varlığı yeterli olacak, suçun işlenişine katılan her kişi kendi kusurlu fiiline göre ceza alacak. 
     
     KISA SÜRELİ HAPİS CEZALARI ERTELENECEK 
     İdam yerine öngörülen ağırlaştırılmış müebbet hapis cezası, hükümlünün hayatı boyunca devam edecek, sıkı güvenlik rejimine göre çekilecek. Müebbet hapis cezası ise hükümlünün hayatı boyunca sürecek. 
     Kısa süreli hapis cezaları adli para cezasına, mağdurun veya kamunun uğradığı zararın giderilmesine, cezanın yarısından bir katına kadar süreyle belli yerlere gitmekten veya belirli etkinlikten yasaklanmaya, ilgili ehliyet ve ruhsat belgelerinin belirli sürelerle geri alınmasına, kamuya yararlı bir işte çalıştırılmaya çevrilebilecek. 
     Taksirli suçlardan dolayı hükmolunan hapis cezası uzun süreli de olsa adli para cezasına çevrilebilecek, ancak bu hüküm, bilinçli taksir suçlarında uygulanmayacak. 
     İşlediği suçtan dolayı 2 yıl veya daha az süreyle hapis cezasına mahkum olunan kişinin cezası ertelenebilecek. 
     Kişi, kasten işlemiş olduğu suçtan dolayı hapis cezasına mahkumiyetin sonucu olarak bir kamu görevini üstlenme, seçme ve seçilme ehliyeti ve diğer siyasi haklardan, sivil toplum kuruluşu ve siyasi parti yönetici ve denetçisi olma gibi belirli haklardan yoksun bırakılacak. 
     Suçun işlenmesi ile elde edilen veya suçun konusunu oluşturan ya da suçun işlenmesi için sağlanan maddi menfaatler ile bunların değerlendirilmesi veya dönüştürülmesi sonucu ortaya çıkan ekonomik kazançların müsaderesine karar verilebilecek. 
     Suç işleyen çocuklara ve akıl hastalarına özgü güvenlik tedbirleri alınabilecek. 
     
     İNDİRİM NEDENLERİ 
     Fail yararına cezayı hafifletecek takdiri nedenlerin varlığı halinde, ağırlaştırılmış müebbet hapis cezası yerine müebbet hapis, müebbet hapis cezası yerine 25 yıl hapis cezası verilecek. Failin geçmişi, sosyal ilişkileri, fiilden sonraki ve yargılama sürecindeki davranışları, cezanın failin geleceği üzerindeki olası etkileri, takdiri indirim nedeni olacak. 
     Kamuoyunda bir kişiyi öldüren ile birden fazla kişiyi öldürenin aynı cezaya çarptırılması nedeniyle eleştiri konusu olan ''cezaların içtimaı'', TCK'dan çıkarıldı. Bununla, birden fazla müebbet hapis cezası alanın cezalarının ayrı ayrı infaz edilmesine imkan tanındı. 
     Genel af halinde kamu davası düşecek ve hükmolunan cezalar bütün sonuçları ile birlikte ortadan kalkacak. Özel af ile hapis cezasının infaz kurumunda çektirilmesine son verilebilecek veya infaz kurumunda çektirilecek süresi kısaltılabilecek ya da adli para cezasına çevrilebilecek. Cezaya bağlı olan veya hükümde belirtilen hak yoksunlukları, özel affa rağmen etkisini sürdürecek. 
     
     TÖRE CİNAYETLERİ 
     Kasten adam öldürme suçunu işleyen kimse müebbet hapis cezasıyla cezalandırılacak. 
     Kasten insan öldürmenin suçu, tasarlayarak canavarca hisle veya eziyet çektirerek yangın, su baskını, tahrip, batırma veya bombalama ya da nükleer, biyolojik veya kimyasal maddeler kullanılmak suretiyle üstsoy ya da altsoydan birine ya da eş veya kardeşe, 18 yaşından küçüğe, fizik ve ruhsal açıdan kendisini savunamayacak durumda bulanan kişiye karşı ve kan gütme saikiyle işlenmesi halinde ise kişiye ağırlaştırılmış müebbet hapis cezası verilecek. 
     Nitelikli adam öldürme halleri arasında sayılan töre saikiyle işlenen cinayetlerde, ağırlaştırılmış müebbet hapis cezası istenecek. 
     İhmal sebebiyle kasten insan öldürmenin cezası da ağırlaştırıldı. Belli bir yükümlülüğün ihmaliyle ölüme neden olan kişi hakkında ağırlaştırılmış müebbet hapis cezası yerine 20 yıldan 25 yıla kadar, müebbet hapis cezası yerine 15 yıldan 20 yıla kadar, diğer hallerde ise 10 yıldan 15 yıla kadar hapis cezasına hükmolunacak. 
     
     EVLİLİK DIŞI ÇOCUĞUNU ÖLDÜREN ANNE 
     Evlilik dışı çocuğu öldüren annenin cezası indirilmeyecek, aksine insan öldürme suçundan ceza alacak. 
     Evlilik dışı doğan çocuğunu öldüren annenin ceza indiriminden yararlanmasını içeren madde, verilen bir önergeyle tasarı metninden çıkarıldı. Buna göre, evlilik dışı doğan bebeğini öldüren annenin cezası indirilmeyecek, aksine insan öldürme suçundan yargılanacak. 
     Başkasını intihara azmettiren, teşvik eden, başkasının intihar kararını kuvvetlendiren ya da başkasının intiharına herhangi bir şekilde yardım eden kişi hakkında 2 yıldan 5 yıla kadar hapis cezası verilecek. 
     
     İNSAN ÜZERİNDE DENEY YAPMAK YASAK 
     İnsan üzerinde bilimsel deney yapan kişi hakkında 1 yıldan 3 yıla kadar hapis cezası istenecek. 
     İnsan üzerinde yapılan rızaya dayalı bilimsel deneyin ceza sorumluluğu gerektirmemesi, çeşitli kriterlere dayandırılıyor. Çocuklar üzerinde bilimsel deney yapılabilmesi için, bu deneyin mutlaka çocuklar üzerinde yapılması ile çocukların ve anne babasının rızası koşulu aranacak. 
     Hasta üzerinde rızası olmaksızın tedavi amaçlı denemede bulunan kişi 1 yıla kadar hapisle cezalandırılacak. 
     Ancak bilinen tıbbi yöntemlerin uygulanmasının sonuç vermeyeceği anlaşılırsa, kişi üzerinde yapılan rızaya dayalı bilimsel yöntemlere uygun tedavi amaçlı deneme, ceza sorumluluğu gerektirmeyecek. 
     
     ORGAN VE DOKU TİCARETİ 
     Hukuken geçerli rızaya dayalı olmaksızın kişiden organ alan kimse, 5 yıldan 9 yıla kadar hapse çarptırılacak. Suç konusu doku olursa, 2 yıldan 5 yıla kadar hapis cezasına hükmolunacak. 
     Belli bir çıkar karşılığı hukuka aykırı olarak ölüden organ veya doku alan kimse, 1 yıla kadar hapis cezasına çarptırılacak. 
     Organ veya doku satın alan, satan, satılmasına aracılık eden kişi de 5 yıldan 9 yıla kadar hapisle yargılanacak. 
     Organ veya doku teminine yönelik ilan veya reklam veren veya yayınlayan kişi hakkında 1 yıla kadar hapis cezası istenecek. 
     Organ veya dokularını satan kişinin içinde bulunduğu sosyal ve ekonomik koşullar göz önünde bulundurularak hakkında verilecek cezada indirim yapılabilecek veya ceza verilmeyebilecek. 
     
     İŞKENCEYE AĞIR CEZA 
     İşkence yapan kamu görevlisi hakkında 3 yıldan 12 yıla kadar hapis cezası istenecek. İşkence suçunun kasten ihmali durumunda suçu işleyen kamu görevlisi gibi cezalandırılacak. 
     Yaşı veya hastalığı nedeniyle kendini idare edemeyecek durumda olan ve bu nedenle koruma ve gözetim yükümlülüğü altında bulunan bir kimseyi kendi haline terk eden kişi, 3 aydan 2 yıla kadar hapis cezasına çarptırılacak. Terk dolayısıyla mağdur bir hastalığa yakalanmışsa kasten yaralama, ölmüşse ağırlaştırılmış müebbet hapis cezası uygulanacak. 
     Soykırım, insanlığa karşı suçlar, insan ticareti ve göçmen kaçakçılığı da Tasarı'da düzenlendi. 
     
</TEXT>
</DOC>
