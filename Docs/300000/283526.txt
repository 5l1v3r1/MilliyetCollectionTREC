<DOC>
<DOCNO> 283526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur06.html </URL>
<DATE> 2004/10/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
YTL, okullarda da tanıtılacak... 
</HEADLINE>
<TEXT>

     Milli Eğitim Bakanlığı MEB Talim ve Terbiye Kurulu Üyesi Mehmet Latif Çiçek, Yeni Türk Lirası'nın YTL ilköğretim öğrencilerine tanıtımı amacıyla Merkez Bankası'nca hazırlanan broşür, afiş gibi dokümanların okullara dağıtıldığını, yeni paraların fiziki özelliklerinin yer aldığı broşürlerin de 10 güne kadar gönderileceğini bildirdi. 
     Çiçek, A.A muhabirine yaptığı açıklamada, YTL'nin ilköğretim okullarında tanıtımına başlandığını ifade etti. 
     YTL'ye geçiş dolayısıyla bir süre önce Merkez Bankası İletişim Genel Müdürlüğü'nden okullarda tanıtım için talepte bulunduklarını dile getiren Çiçek, bu kapsamda temin edilen 1 milyonu aşkın dokümanın okullara dağıtıldığını belirtti. 
     YTL'nin öğrencilerin zihninde kısa sürede oturmasını amaçladıklarını anlatan Çiçek, şunları kaydetti 
     ''Biz Merkez Bankası ile bir mutabakata vardık. Bu konuda tanıtım için ayırdıkları broşür, afiş gibi dokümanların bir kısmını okullara göndermek üzere bize verdiler. Sayın Başbakan'ın kamuoyuna açıkladığı yeni paraların fiziki özelliklerini resmeden broşürler sanıyorum bir hafta 10 güne kadar bize gönderilecek. Biz de okulların yoğunluğuna göre bu broşürleri tasnif ederek illere göndereceğiz ve okullara dağıtımı yapılacak. Okullara 1 milyona yakın broşür daha dağıtılacak.'' 
     
     ÖNCELİK İLKÖĞRETİMİN İLK KADEMESİNDE 
     Çiçek, YTL'nin tanıtımında önceliği ilköğretimin ilk 5 sınıfına vereceklerini belirterek, ''Çünkü bu öğrencilerimiz büyükleri kadar paranın kullanımına yönelik bilgiye sahip değiller. Bu nedenle özellikle onları dikkate aldık'' dedi. 
     Çiçek, gönderilen broşürlerin okul idarelerince öğretmenlere dağıtılacağını, öğretmenlerin de öğrencileri bilgilendireceğini ifade etti. Yeni paraların öğrencilerin zihninde kalabilmesi için çeşitli uygulamalar yapabileceklerini kaydeden Çiçek, bunun daha sağlıklı bir yöntem olacağını söyledi. 
     YTL'nin yeni ilköğretim müfredatında da yer alacağını bildiren Çiçek, gelecek eğitim-öğretim yılında kitapların YTL'ye göre bastırılacağını bildirdi. 
     
     HAK-İŞ'TEN TANITIMA DESTEK 
     Öte yandan, Hak-İş Konfederasyonu da YTL'nin tanıtımına yönelik doküman hazırladı. 
     Hak-İş'ten yapılan açıklamada, YTL'nin kullanımında karşılaşılabilecek sorunların aşılmasına katkı sağlamak amacıyla tanıtım broşürü ve para dönüşüm cetveli hazırlandığı bildirildi. 
     
</TEXT>
</DOC>
