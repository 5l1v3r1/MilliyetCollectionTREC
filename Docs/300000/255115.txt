<DOC>
<DOCNO> 255115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy30.html </URL>
<DATE> 2004/07/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TBMM bugün ve yarın fazla mesai yapacak... 
</HEADLINE>
<TEXT>

     TBMM Genel Kurulu, bugün ve yarın fazla mesai yapacak. 
     TBMM Danışma Kurulu toplanarak, Genel Kurul'un bugün ve yarın fazla çalışması konusunda uzlaşmaya vardı. Danışma Kurulu'nun önerisi Genel Kurul'da oylanarak kabul edildi. 
     Buna göre, Genel Kurul'da bugün meclis soruşturması komisyonu raporlarının görüşülmesinden sonra Sağlık Hizmetleri Temel Kanunu'nda değişiklik yapan tasarı, Anayasa Mahkemesi'nin Yüce Divan sıfatıyla yargılama yaptığı dönemlerde diğer kurumlardan personel ile hakim savcı ve Sayıştay denetçilerinin geçici olarak yüksek mahkemede görevlendirilmelerini öngören kanun teklifi, kadın memurların doğum izninin uzatılmasına ilişkin kanun teklifi, Sinema Filmlerinin Değerlendirilmesi ve Sınıflandırılmasıyla Desteklenmesi Hakkında Kanun Tasarısı, 9. Uyum Paketi, Yeşil Kart sahiplerinin ayakta tedavi görmelerine imkan tanıyan yasa tasarısı gündemin ön sıralarına alındı. 
     Alınan karar gereği, TBMM Genel Kurulu yarın saat 11.00'de toplanacak. Söz konusu düzenlemelerin TBMM'nin bugün ve yarınki çalışmalarında yasalaşması öngörülüyor. 
     
</TEXT>
</DOC>
