<DOC>
<DOCNO> 291730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko20.html </URL>
<DATE> 2004/11/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Serdengeçti Gizli devalüasyon gibi birşey yok 
</HEADLINE>
<TEXT>

     Merkez Bankası Başkanı Süreyya Serdengeçti, Yeni Türk Lirası'na YTL geçerken para otoritelerinin bunu fırsat bilip ''gizli devalüasyon yapacağı'' yönünde söylentilerin bulunduğunu belirterek, ''böyle bir şey yok'' dedi. 
     Yarınlar İçin Düşünce Platformu'nun ''YTL Reformunun Ülkemizin Ekonomisine Getireceği Olumlu ve Olumsuz Etkiler'' konulu paneli, Ankara Hilton Oteli'nde başladı. 
     Merkez Bankası Başkanı Süreyya Serdengeçti, kurların faizler üzerindeki etkilerini ele aldığı konuşmasının başında şunları söyledi 
     ''Türkiye ilginç bir ülke, dedikodu ile de birçok iş yapılıyor. Sizlerin de kulağına gelmiştir. Otoriteler, hükümet veya Merkez Bankası, Hazine, bu işi fırsat bilecekler, borçları da biraz konsolide ederler. Nasıl olacaksa bilmiyorum, bir devalüasyon da yapıverirler. Bunun adını da gizli devalüasyon koymuşlar. Yapılan devalüasyon nasıl gizli kalır bilmiyorum. Böyle bir şey yok.'' Bazı çevrelerin Türkiye'de iyiye doğru ne gidiş olursa, ne reform yapılırsa, ne proje gündeme gelirse, bunlara karşı dedikodular geliştirdiklerini üzülerek gördüğünü ifade eden Serdengeçti, ''Allahtan çok da fazla etkileri olmuyor'' dedi. 
     Paradan sıfır atılmasına ilişkin olarak, 49 ülkenin tecrübelerine bakıldığında, bu tür operasyonların kurlar ve faizler üzerinde doğrudan etkisi olmadığının görüldüğünü anlatan Serdengeçti, ''dolaylı bir etkisi var, o da olumsuz değil, olumlu bir etkidir'' şeklinde konuştu. 
     Serdengeçti, bu tür operasyonların, otoritelerin her ülkede istikrarı sağlamakta ve kollamakta ne kadar kararlı olduğunu gösterdiğini belirterek, ''Dolayısıyla toplum bekleyişlerini de olumlu etkiler'' dedi. 
     
</TEXT>
</DOC>
