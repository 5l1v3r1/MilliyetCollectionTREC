<DOC>
<DOCNO> 280210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun13.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın helikopteri yolda 
</HEADLINE>
<TEXT>


MURAT ÖZTÜRK İstanbul 

Tasarruf Mevduatı Sigorta Fonu'nun TMSF , Uzanlar'ın borçlarına karşılık el koyduğu ve 8 trilyon 375 milyar liraya sattığı Sikorsky helikopter, sahibine teslim edilmek üzere yola çıktı. TMSF'nin Esentepe'deki merkezinde geçen ay açık artırmada 10 trilyon lira muhammen bedelle satışa çıkarılan ABD yapımı 2000 model Sikorsky, İngiliz şirketi Palm Harbor Holdings Ltd. tarafından satın alındı. Şirket adına açık artırmaya katılan avukatlar Yağız Ali Dağlı ve Berna Akkor ile Süper Air Hava Tacımacılık AŞ temsilcileri Suavi Erengir ve Adnan Yenice arasında büyük bir çekişme yaşandı, sonunda helikopter Palm Harbor'un oldu. Şirket, muhammen bedelin yüzde 75'inden başlatılan artırma sonunda helikopteri 8 trilyon 375 milyar liralık teklifle aldı. Pervaneleri sökülen ve camları kapatılan helikopter TIR'a yüklendi. Sikorsky, deniz yoluyla İngiltere'ye ulaştırılacak. 


</TEXT>
</DOC>
