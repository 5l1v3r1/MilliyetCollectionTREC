<DOC>
<DOCNO> 252366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/yasam/axyas02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Semazenlerin sırrı Dünya ekseninde 
</HEADLINE>
<TEXT>


Başkan Bush, semazenlerin niçin başlarının dönmediğini sormuştu. Yanıtı bir uzmandan geldi Çünkü başlarını, Dünya'nın ekseni kadar eğiyorlar 

ÜMRAN AVCI İstanbul 

NATO Zirvesi'nin Topkapı Sarayı'ndaki gala yemeğinde semazenleri ilgiyle izleyen ve Başbakan Recep Tayyip Erdoğan'a "O kadar dönüp nasıl düşmüyorlar " diye soran ABD Başkanı George W. Bush'a, Prof. Dr. Fuat Yöndemli yanıt verdi. 
Selçuk Üniversitesi Meram Tıp Fakültesi KBB Anabilim Dalı öğretim üyesi Prof. Yöndemli, 'Mevlevilikte Sema Eğitimi' adlı çalışmasıyla, halk arasındaki, 'Mevleviler, dini duyguları güçlü olduğu için başları dönmez' düşüncesini, bilimsel olarak çürütüyor. 

Neredeyse 23 derecelik açı 
Semazenlerin çalışmalarını izleyen ve muayene eden Prof. Yöndemli, "Mevlevilerin dönerken eğdikleri başlarının açısı, Dünya ekseninde görülen 23 derecelik eğime şaşılacak derecede benziyor. Başlarını 20 - 25 derece yana eğince, iç kulakta bulunan 3 adet yarım daire kanalı, aynı anda eşit derecede uyarılıyor. Kanalların üçü de aynı uyarılınca, etkiler nötralize ediliyor ve baş dönmüyor" diyor. 

Denge için, 'konsantrasyon' 
Prof. Yöndemli'ye göre, Mevlevilerin dengelerini korumalarının sırrı da, bakışlarını bir noktaya sabitlemelerinde gizli. Semazen, sürekli sol elinin başparmağına bakıyor, gözleri yarı açık kalıyor, etrafında olanla ilgilenmiyor. Bu durumda her tarafı adeta buğu içinde, sisli, bulanık görüyor. 


</TEXT>
</DOC>
