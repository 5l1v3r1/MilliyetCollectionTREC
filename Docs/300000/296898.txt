<DOC>
<DOCNO> 296898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonyas04.html </URL>
<DATE> 2004/12/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Soul müziğin babası "kanser"... 
</HEADLINE>
<TEXT>

     ''I Feel Good'' adlı parçasıyla gönüllerde taht kuran soul müziğin ''babası'' James Brown kanser olduğunu ve gelecek hafta bıçak altına yatacağını açıkladı. 
     Internetteki ''msnbc'' ve ''newyorkpost'' sitelerinin haberlerine göre, müzik dünyasının 71 yaşındaki ünlü ismi prostat kanserinin pençesinde. 
     Hastalığıyla sonuna kadar mücadele edeceğini dile getiren ünlü sanatçı, ''Hayatımda pekçok şey başardım. Bunun da üstesinden geleceğim'' diyerek kansere savaş açtı. 
     İki haftalık Kanada turunu tamamlayan ve 15 Aralık'ta geçireceği operasyona kadar dinlenmeye çekilen Brown, ameliyatın ardından Asya ve Avustralya'ya bir turne yapmayı hedeflediğini de söyledi. 
     Ocak ayında bir tartışma sırasında eşini ittiği gerekçesiyle gözaltına alınan Brown'ın yaşadığı sıkıntılı günlerin ardından üzerine bir de hastalığının gelmesinin sanatçıyı çok yıprattığı ifade edildi. 
     Tam 50 yıldır müzik dünyasında kendine haklı bir yer edinen sanatçı, albümleri en çok satan müzisyenler arasında bulunuyor. 
     Funk ritmlerine hakimiyetiyle tanınan James Brown, son yılların en gözde tarzı olan ''hip hop'' müziğinin doğuşuna da aracılık eden isim olarak kabul ediliyor. 
     
</TEXT>
</DOC>
