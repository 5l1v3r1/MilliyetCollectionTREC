<DOC>
<DOCNO> 270151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur18.html </URL>
<DATE> 2004/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
PKK'daki bölünmeler örgütü eski yöntemlerini uygulamaya sevk ediyor 
</HEADLINE>
<TEXT>

     Terör örgütü PKK Kongra-Gel'deki bölünmelerin örgütü eski yöntemlerini uygulamaya sevk ettiği bildirildi. 
     Terör örgütü PKK Kongra-Gel içinde bulunduğu boşluk ve dağınıklıktan etiket değiştirerek kurtulmaya çalıştığını belirten yetkililer, terör örgütünün bildiği tek yöntem olan terör uygulamalarından vazgeçmediğini ifade etiler. 
     Yetkililer, şöyle konuştu ''Terör örgütünde son dönemde yaşanan bölünmeler örgütü eski yöntemlerini kullanmaya sevk ediyor. Terör örgütünün son zamanlarda ekonomik hedeflere yönelik saldırılar gerçekleştiriyor. Geçmişte halka ait olan tesis araç ve malzemeleri kundaklayarak halka hizmet götürülmesini engelleyen ve bundan zevk alan terör örgütü tarafından Batman'da binlerce insana iş imkanı sağlayan ve Batman ekonomisinin lokomotifi olan Türkiye Petrolleri Anonim Ortaklığı'na ait tesislere patlayıcı madde ile sabotaj düzenlendi. Mardin-Midyat Taşköy Mevkii'nden geçen BOTAŞ petrol boru hattına patlayıcı madde kullanarak sabotajda bulunuldu. 
     Şırnak'ta vatandaşlara ait maden ocağına saldırılarak, trafosu yakıldıktan sonra madende çalışan bir bekçi kaçırıldı. Diyarbakır'ın Lice İlçesi'nde de özel sektöre ait 2 mermer şirketinden fidye almak için 3 çalışan kaçırıldı.'' Yetkililer, bölge insanına iş, aş temin etmek ve refah düzeyini yükseltmek amacı ile açılan işletmelere yönelik yapılan terör saldırılarıyla bölgede yapılacak yeni yatırımların önünün kesilmesinin amaçlandığını belirterek, ''Bu eylemler devletin yatırımlarını sekteye uğratmayacak. Eylemi yapan hainlerin güvenlik güçlerince yakalanması için halkın gerekli desteği vermesi gerekir'' dedi. 
     
</TEXT>
</DOC>
