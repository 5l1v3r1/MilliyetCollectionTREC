<DOC>
<DOCNO> 281178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun34.html </URL>
<DATE> 2004/10/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ABD seçimlerini 25 bin demokrat gözlemci izleyecek 
</HEADLINE>
<TEXT>

     ABD'de 2 Kasım'daki başkanlık seçiminin, seçmen kayıtları ve oyların toplanmasıyla ilgili usulsüzlük iddiaları, elektronik oy verme makinalarındaki bozukluklar ve benzeri problemlerle gölgelenmemesi için, 25 binden fazla gönüllü Demokrat Partili gözlemci ülke çapında görev yapacak. 
     ABD'de 2000 başkanlık seçimi, Florida eyaletinde oyların pusula hatası yüzünden yanlış sayılması, bazı bölgelerdeki elektronik makinaların bozuk olması gibi nedenlerle tıkanmış ve seçim sonucu, yasal sürecin ardından ABD Federal Yüksek Mahkemesi kararıyla alınmıştı. Geçen 4 yılda bu sorunların giderilmesi beklenirken, birçok eyaletin yanı sıra yine Florida'da aynı sorunların ortaya çıkmasından endişe ediliyor. 
     Bu yılki seçimde gözlemci olarak çalışacak Amerikalılar arasında, hukukçular, bilgisayar uzmanları gibi meslek sahipleri çoğunlukta bulunuyor. Bu gözlemciler, seçmenlerin haklarının ihlal edilip edilmediğini ve teknik hatalar yapılıp yapılmadığını izleyecek. Bu girişim, 60 kadar liberal ve bağımsız organizasyonun ortak çabası sonucu gerçekleştiriliyor. 
     Bu gruplar arasında, kiliseler, sendikalar ve azınlık hakları grupları da var. Ayrıca çok geniş bir bilgisayar ağı sistemiyle, seçimdeki usulsüzlükler, bu girişim tarafından gözlenecek. Ancak Cumhuriyetçi Partililer, girişimin içinde Halk için Amerikan Yolu Vakfı gibi liberal grupların da bulunması dolayısıyla bu girişimin her iki partinin ortak çabasıyla gerçekleştirilmediğini ve sadece Demokrat Partililere ait olduğunu vurguluyor. 
     Amerikalıların, özellikle bu yıl seçim sistemine karşı güvenini kaybettiği yorumları yapılıyor. 
     Avrupa Güvenlik ve İşbirliği Teşkilatı AGİT da bu yıl ABD başkanlık seçimini izlemek üzere bir heyet gönderecek. 
     
     FLORIDA YİNE ENDİŞE KAYNAĞI 
     ABD'de 30 eyalette, bu yıl, resmen 2 Kasım'da yapılacak oy verme işleminden önce ''erken oylama'' denilen sistemle oy kullanılıyor. Iowa eyaletinde, başkan adaylarının bu ay başındaki ilk canlı televizyon tartışmasından bir hafta önce oy verme işlemi başladı. 
     Florida ve Texas'ta ise oy verme işlemine bugün başlandı. Yetkililer, seçim gününe kadar Florida eyaletinde oyların yarısının toplanmış olacağını tahmin ediyor. 
     Daha önce ABD'de bir avuç eyaletin kendi kanunları çerçevesinde izin verdiği sistem, oy verme oranını artırmak için bu yıl birçok eyalet tarafından benimsendi. 
     Örneğin Oregon'da oy verme işlemi, 2 Kasım'dan önce tamamlanmış olacak. Seçmenlere bu yöntemle oy verebilmeleri için konulan tek şart, önceden seçmen kaydı yaptırmış olmaları. 
     Demokrat Partililer, 27 seçici oyu bulunan ve bu seçimde de belirleyici rol oynaması beklenen Florida eyaletinde usulsüzlük olmaması için sıkı önlemler alıyor. Florida, ABD Başkanı George W. Bush ile Demokrat Parti adayı John Kerry arasındaki çekişmeli 8 eyaletten biri olarak görülüyor. 
     
</TEXT>
</DOC>
