<DOC>
<DOCNO> 280011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun30.html </URL>
<DATE> 2004/10/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Washington'da Türkiye tartışıldı 
</HEADLINE>
<TEXT>

     Türk Amerikan Dernekleri Asamblesi ATAA tarafından Washington'da düzenlenen bir panelin konuşmacıları, AB Komisyonu'nun Türkiye ile üyelik müzakerelerinin başlaması tavsiyesini ''tarihi ilerleme'' olarak nitelediler ve Türkiye'nin üzerine düşeni yapması halinde AB üyesi olacağını belirttiler. 
     ''Türkiye'nin Geleceği AB-ABD İlişkileri'' konulu panelde söz alan ABD Dışişleri Bakanlığı'nın eski çalışanlarından, German Marshall Fund GMF adlı düşünce kuruluşunun uzmanı Dr. Ron Asmus, raporun ''tarihi ilerleme'' olduğunu ve ''iyi haber'' olarak değerlendirilmesi gerektiğini söyledi. 
     Asmus, Avrupa'da Türkiye'nin üyeliğine karşı çıkanların, Türkiye'nin AB içinde elde edeceği güç, kültürel farklılık ve getireceği maliyetten endişe ettiğini belirterek, ''Ancak Türkiye'nin kaderi kendi ellerinde'' dedi. Orta Avrupa ülkelerinin AB'nin hayır yanıtını dinlemeyerek, sonunda tartışmayı kazanmasını ve üye olmasını örnek gösteren Asmus, ''Eğer Türkiye üzerine düşeni yaparsa, bahse girerim, yolun sonunda AB'ye üye olacaktır'' dedi. 
     Bir Demokrat Partili olarak, ABD'de Demokrat Parti ve Cumhuriyetçi Parti'nin, Türkiye'nin Avrupa Birliği'ne üyeliğinin önemi konusunda birleştiğini belirten Asmus, Demokrat Parti başkan adayı John Kerry'nin, ABD ile AB arasındaki ilişkileri düzeltmeyi hedeflediğini belirterek, ''Belki de gelecek 10 yıl içinde Türkiye için en önemli şey, ABD-AB ve NATO üçgeninde ilişkilerin uyumu olacak'' dedi. 
     Muhafazakar eğilimli Heritage Foundation adlı düşünce kuruluşunun uzmanlarından John Hulsman da, ABD'de Demokrat Parti ve Cumhuriyetçi Parti arasında, Türkiye'nin AB üyeliğinin önemi konusunda bir farklılık olmadığını vurguladı. 
     AB Komisyonu'nun raporu için, ''İyi bir rapor. Bu bir süreç'' diyen Hulsman, Kıbrıs Rum Kesimi ve Avusturya gibi ülkelerin Türkiye'nin üyeliğiyle ilgili tutumundan endişe edilmesine karşın, ''AB içindeki küçük ülkelerin tutumunun Türkiye sürecini engelleyemeyeceğini'' belirtti. 
     Hulsman, gelecek 10 yılda Türkiye'nin üyeliği önünde üç büyük AB ülkesinin tutumunun önemini koruyacağını belirtti. Bu ülkelerden İngiltere'nin Türkiye'nin üyeliğini desteklediğini, ancak İngiliz kamuoyunun giderek artan şekilde AB'nin genişlemesine karşı çıktığını anlatan Hulsman, Almanya'da da şimdiki siyasi durumun Türkiye'yi desteklemesine karşılık, muhalefetin güçlendiğini ve bu ülkede siyasi bir değişiklik olursa bunun Türkiye'nin durumuna da yansıyabileceğini söyledi. Hulsman, üç büyük AB ülkesi içinde en çok Fransa'nın tutumunun problem teşkil ettiğini kaydetti ve Türkiye'nin üyeliği için referandum yapılmasının, kendi fikrine göre en büyük tehlike olduğunu söyledi. 
     Bununla birlikte, ''Türkiye üzerine düşeni yaparsa, Fransa üzerinde de büyük baskı olacak'' diyen Hulsman, Türkiye'nin ''şeffaf bir şekilde'' reformlara devamının önemine işaret etti. 
     
     AMERİKALI YETKİLİ 
     Bu arada, isminin açıklanmasını istemeyen Amerikan yönetiminin bir yetkilisi de, AB'nin Türkiye kararını ''tarihi karar'' olarak niteledi. 
     Amerikalı yetkili, bazılarının, AB'nin Türkiye'ye başka ülkelerden farklı muamele gösterdiğini savunabileceğini, ancak buna katılmadığını kaydetti. 
     Yetkili, AB'nin de değiştiğini, beklentiler, ihtiyaçlar ve standartların yükseldiğini söyledi ve Türkiye'nin de değişim geçirdiğine işaret etti. 
     
</TEXT>
</DOC>
