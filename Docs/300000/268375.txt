<DOC>
<DOCNO> 268375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun08.html </URL>
<DATE> 2004/09/02/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Sudan Annan'ın Darfur Raporu dengeli 
</HEADLINE>
<TEXT>

     Bülent Keneş AA 

BM Genel Sekreteri Kofi Annan'ın Darfur'daki krizle ilgili olarak hazırladığı ve BM Güvenlik Konseyi'ne sunduğu raporu ''dengeli'' bulduğunu açıklayan Sudan'ın BM Daimi Temsilcisi Büyükelçi Fateh Muhammad Ahmad Erva, raporun sadece bir kısmının okunarak yapılan değerlendirmelerin yanlış olduğunu söyledi. 
     BM Genel Merkezi'nde bir grup gazetecinin sorularını cevaplayan Erva, rapora bir bütün olarak, ojektif şekilde bakılması durumunda dengeli ve yapıcı olduğunun görüleceğine dikkat çekerek, içinde bulunulan şartlar yüzünden 30 günlük programın güvenlikle ilgili bazı kısımlarının yerine getirilemediğinin altını çizdi. 
     Ancak programda yer alan diğer unsurlara bakıldığında Sudan'ın bu süre zarfında çok şeyler yaptığını ifade eden Büyükelçi Erva, hatta güvenlik konusunda bile önemli ilerlemeler kaydedildiğini iddia etti. 
     Değişik milis gruplarının silahsızlandırılması konusunda da çok şeyler yapılmasına rağmen, eylem planındaki yükümlülüklerin yerine getirilmesinin bir süreç işi olduğunu kaydeden Erva, ''Üç hafta gibi kısa bir sürede yapılabilecekler sınırlıdır, ancak doğru yolda olduğumuza inanıyorum'' dedi. 
     Bir soru üzerine Erva, şunları söyledi 
     ''Raporda yer alan ve artırılması istenen uluslararası güçten kastedilen Afrika Birliği'ne bağlı Uluslararası Gözlemci Güç ise, bu ateşkesi denetleyen tarafsız bir güçtür. Bu amaçla daha fazla asker gelmesinden rahatsız olmayız. Ancak başka türden bir uluslararası gücü ise kabul etmeyiz.'' Uluslararası Gözlemci Güç'ün Darfur'daki sorunun çözümünde bir katkısının olmayacğını da kaydeden Büyükelçi Erva, sorunu çözecek olanın barış görüşmeleri olduğunun altını çizdi. 
     BM Genel Sekreteri Kofi Annan, hazırladığı raporda Sudan hükümetinin Darfur krizini çözecek durumda olmadığını belirterek, Darfur'daki uluslararası gücün mevcudiyetinin önemli ölçüde artırılması çağrısı yapmıştı. 
     BM Genel Sekreteri Annan'ın Sudan Özel Temsilcisi Jan Pronk, Darfur bölgesinde güvenliğin sağlanması ve milislerin silahsızlandırılması konusundaki son gelişmeler hakkında BM Güvenlik Konseyi'ne bugün bir brifing verecek. 
     Güvenlik Konseyi daha sonra, 30 Temmuz'da kabul ettiği 1556 no'lu karar çerçevesinde 30 günlük süre tanıdığı Hartum yönetimine yönelik yaptırıma gerek olup olmadığını tartışacak. Konsey'in Sudan'a tanımış olduğu süre pazartesi günü sona ermişti. 
     
</TEXT>
</DOC>
