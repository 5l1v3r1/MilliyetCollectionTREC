<DOC>
<DOCNO> 258720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun21.html </URL>
<DATE> 2004/07/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Terör korkusu televizyon dizilerinde İstasyon bombalanıyor 
</HEADLINE>
<TEXT>

     ABD'deki 11 Eylül saldırılarından sonra terör korkusu yaşanmaya başlanan İngiltere'de, bu korku televizyon dizilerine de yansıdı. 
     BBC tarafından çekilen yeni bir dizide, İngiltere'nin nükleer bir terör saldırısı konusundaki ''hazırlığı'' sorgulanıyor. 
     Senaryo yazarları, hayali saldırının hedefi olarak, her gün milyonlarca yolcu tarafından kullanılan, kentin göbeğindeki Liverpool Street İstasyonu'nu seçti. 
     Dizinin senaryo yazarlarının, hükümetin üst düzey bürokratlarıyla görüştükten sonra konuyu ve olayların örgüsünü belirlediklerine dikkat çeken İngiliz gazeteleri, böylece dizinin olabildiğince gerçekçi olmasına çalışıldığını bildirdi. 
     200 kişinin öldüğü terör saldırısının anlatıldığı ''Dirty War Kirli Savaş '' adlı dizide, 400 kiloluk bombanın İngiltere'nin acil servislerinde yaratacağı telaşın yanı sıra politik açıdan yaratacağı ikilemlere dikkat çekileceği belirtiliyor. 
     Dizide bir itfaiye istasyonu çavuşundan, anti-terör timi başkanına, Müslüman kadın polis memurundan, kurbanlara kadar çok sayıda ilginç karakterin yer aldığı kaydediliyor. 
     Dizide canlandırılan ''anti-terör birimi başkanı'' gibi resmi kimliklerin gerçeklerine bire bir uydurulmasına çalışıldığını belirten yapımcılar, programın BBC1 kanalında gelecek sonbaharda yayınlanacağını ve büyük ilgi çekmesinin beklendiğini açıkladı. 
     
</TEXT>
</DOC>
