<DOC>
<DOCNO> 285918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/guncel/axgun02.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alara Hanım da siyasette 
</HEADLINE>
<TEXT>


Ayrılmalar nedeniyle zorunlu olarak olağanüstü kongre toplayan Genç Parti'de, Alara Uzan başkan yardımcısı oldu. Cem Uzan, " Eşimin görevi, sizi terketmeyeceğimin ispatıdır" dedi 

Aydın Hasan 

GP Genel Başkanı Cem Uzan, aktif siyaseti bırakmayacağının kanıtı olarak, eşi Alara Uzan'ı da parti yönetimine aldığını söyledi. Merkez Disiplin Kurulu'ndaki ayrılmalar nedeniyle zorunlu olarak geçen hafta perşembe günü GP Genel Merkezi'nde yapılan olağanüstü kongrede, partinin Merkez Yönetim Kurulu ile Merkez Disiplin Kurulu üyeleri seçildi. MYK listesinde Alara Uzan'a da yer veren Uzan'ın, partililere, "Ben buradayım. GP'yi hiçbir zaman bırakmayacağım. Bu kararlılığımın göstergesi olarak eşimi de partimin yönetimine alıyorum" dediği belirtildi. MYK üyesi seçilen Alara Uzan, kongrenin ardından GP Genel Başkan Yardımcısı oldu. 

Hapisten kaçmam 
Edinilen bilgiye göre, Uzan kongreye katılan partililere şöyle seslendi 
"Bursa'daki konuşmamdan dolayı 8 ay ceza aldım. Bunun Yargıtay'dan döneceğine inanıyorum ama gerekiyorsa gider hapis yatarım. Hiçbir yere kaçmam. Bunu da, bir şeref madalyası gibi taşırım. Bakın polis kameraları var burada. Bundan dolayı kelimeleri artık dikkatle seçiyorum. Hukuk mücadelemizi sonuna kadar sürdüreceğim." 
Askerliğini yaptığını da vurgulayan Uzan, "Askerlik konusu mahkemede. 1998 ve 2001'de bu konuda incelemeler oldu. Sonra dosyada bazı evrakların olmadığı ortaya çıktı. Biz bu dosyada kaybolan evrakların örneklerini bulduk. Suudi Arabistan'dan yeni evraklar getirttik. Çalışma müsaadelerini getirttik" diye konuştu. 

Uzan'a kışla yolu 
Tekrar silah altına alınacak Uzan'ın avukatlarının itirazına Askeri Yüksek İdare Mahkemesi AYİM ret yanıtı verirken, Uzan'ın aralık başında askerliğini er ya da yedek subay olarak yapacağının belirlenmesi amacıyla yazılı sınava katılacağı bildirilmişti. 


</TEXT>
</DOC>
