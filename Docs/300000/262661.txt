<DOC>
<DOCNO> 262661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo08.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefiniz 12 olsun 
</HEADLINE>
<TEXT>


Atina'daki ilk sınavı bugün okçularımız verecek. Natalia Nasaridze, Damla Günay, Zekiye Keskin Şatır ve Hasan Orbay elemelerde ter dökecek. Sporcularımız bu kez bronz kovalayacak 

MURAT AĞCA 


Natalia'dan son kez 
ATİNA'DA yarışacak ilk Türk sporcular olan okçularımız bugün 09.00'da başlayacak bireysel ve takım elemelerinde şeytanın bacağını kırmaya çalışacak. Son iki olimpiyatta Polonya ve Almanya'ya yenilerek bronz madalyadan olan bayan takımımız, bu şanssızlığı aşmak için yay gerecek. 4. kez olimpiyatlara katılan takımın tecrübeli ismi Natalia Nasaridze için ise Atina farklı anlam taşıyor. Son kez olimpiyata katıldığını söyleyen milli okçu, "Atina'dan sonra bir süre dinlenmeyi düşünüyorum. Belki artık okçuluğu da bırakabilirim" dedi. 

Hasret bastı 
ZEKİYE Keskin Şatır ise bebeğine duyduğu özlemle yanıp tutuşuyor. 8.5 aylık kızı Selin'den dört aydır ayrı kalan Şatır, "İddialı konuşunca göze geliyoruz. Bu kez bekleyip görelim diyeceğim" ifadesini kullandı. Damla Günay ise kendisi gibi okçu ablası Deniz'in düğününe bile katılamadığını vurgularken, tek erkek okçumuz Hasan Orbay bilgisayar oyununda bile ikinci olmaya tahammül edemediğini ifade ederek, "Hayalimde hep şampiyonluk var. Ama bunun çok zor olduğunu biliyorum. İlk on sıra benim için başarı sayılır" dedi. 

Ne köy ama 

YUNANİSTAN, tarihte olimpiyat oyunlarına ev sahipliği yapan nüfusu en az ülke olsa da dünyanın en kalabalık köyüne sahip Sporcular, antrenörler ve idarecilerin kaldığı Olimpiyat Köyü'nün nüfusu 17 bin kişiyi buluyor. 336 binanın yer aldığı köyde restoranlar ve kafeteryaların yanı sıra boş zamanları değerlendirmek için fitness merkezi, yüzme havuzu ve koşu parkuru bulunuyor. 
ATİNA sıcağında bunalan sporcuların buluşma noktası yüzme havuzu oluyor. 1240 dönüm üzerine kurulu köyde 5 bin kişilik yemekhane, Çin ve Japon mutfağı yer alıyor. 62 milyon Euro'ya mal olan köydeki binaların, daha sonra işçilere satılacağı bildiriliyor. Köyde oyunlar boyunca 1000 ton et ve balık, 56 milyon şişe meşrubat tüketileceği, masrafın 34 milyon Euro olacağı bildiriliyor. 

Seferler sürüyor 

Yeni kafile geldi 
ATİNA'NIN Türkiye'ye yakınlığı nedeniyle oyunlara katılacak sporcularımız ayrı ayrı kafileler halinde Yunanistan'a geçiyor. Sabah yüzme ve judo ekiplerimiz Atina'ya gelerek köye yerleşirken, öğleden sonra da Gençlik ve Spor Genel Müdürü Mehmet Atalay, sağlık ekibi ve diğer idareciler köye giriş yaptı. Böylece atıcılık, halter, boks, okçuluk, yüzme ve judo dallarındaki Türk sporcuları Atina'ya ulaşmış oldu. 

On madalya bekliyor 
GÜREŞÇİLERİMİZ ve atletlerimiz ise gelecek haftadan itibaren Atina'ya geçecek. Mehmet Atalay, olimpiyatlarda Türkiye'yi 45'i erkek, 66 sporcunun temsil ettiğini belirtip, sporculardan 5'i altın, 10 madalya beklediğini söyledi. Atalay, "Çok çalışmamız lazım. Ülke olarak yeterli sayıda sporcuyla katıldığımız söylenemez. Atina için tüm Türk milletinin duasını bekliyoruz. Yarınlar için tam bir milli seferberlik olması gerekiyor" dedi. 

ATİNA NOTLARI 
Bayrak töreni 14 Ağustos'ta 
TÜRK bayrağı, Olimpiyat Köyü'ndeki yerini 14 Ağustos'ta alacak. Olimpiyata katılan 202 ülkenin bayraklarının çekildiği alanda yapılacak törenle, Ay - Yıldızlı bayrağımız da göndere yükselecek. Törene Genel Müdür Mehmet Atalay ile birlikte Türk kafilesindeki idareciler ve sporcular da katılacak. 

İlk doping Munyasia'da 
DOPİNG nedeniyle geri gönderilen ilk sporcu Kenyalı boksör David Munyasia oldu. Atina'da birkaç gün önce girdiği kontrollerin sonucunda Cathine adlı yasaklı madde kullandığı tespit edilen Munyasia, oyunlardan kovuldu. Atina'da bugüne kadar 300'e yakın doping testi yapılırken, oyunların sonuna kadar bu rakamın 3 bini bulacağı öğrenildi. 

'Büyük onur' 
AÇILIŞ günü meşale taşıyacak İbrahim Kutluay da, Yunan basınına konu oldu. Milli oyuncumuz, gazetelere verdiği demeçte, "Meşaleyi İstanbul'da da taşımam önerilmişti, ama ben Atina'da taşımayı tercih ettim. Benim için büyük onur. Daveti aldığımda çok mutlu oldum" dedi. 

Türk ekibi 
BAŞBAKAN R.Tayyip Erdoğan'ın yarınki açılışta yer alması kesinleşirken, töreni izleyecek Türk delegasyonu da belli oldu. Buna göre, Devlet Bakanı ve Başbakan Yardımcısı Mehmet Ali Şahin, Ulaştırma Bakanı Binali Yıldırım, Deniz Kuvvetleri Komutanı Oramiral Özden Örnek ve İstanbul Büyükşehir Belediye Başkanı Kadir Topbaş da tribünde bulunacak. 

Yunanistan'a G.Kore çelmesi 
2004 Atina Olimpiyatı'nda futbol maçları dün başladı. A Milli Takımımız'ın 2006 Dünya Kupası Eleme Grubu'ndaki rakibi ve son Avrupa Şampiyonu ev sahibi Yunanistan ilk maçında Güney Kore ile 2 - 2 berabere kaldı. Diğer maçlarda ise sonuçlar alındı Erkekler Arjantin - Sırbistan 6 - 0, Mali - Meksika 0 - 0, Tunus - Avustralya 1 - 1, Bayanlar İsveç - Japonya 0 - 1, Almanya - Çin 8 - 0, Yunanistan - ABD 0 - 3, Brezilya - Avustralya 1 - 0. 

Görkemli açılış 
YARINKİ açılış töreninin muhteşem olması bekleniyor. Davullar, sandallar, bayraklar, sirtaki, buzuki, mitolojideki tanrı ve tanrıçaların yer alacağı açılışın provasını 70 bin kişi izledi. Törenin yarın TV kanalıyla milyarlara ulaşması bekleniyor. 


</TEXT>
</DOC>
