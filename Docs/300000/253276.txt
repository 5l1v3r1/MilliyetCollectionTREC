<DOC>
<DOCNO> 253276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun49.html </URL>
<DATE> 2004/07/06/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Kıbrıs, Pile köyü Türk Muhtarlığı'na ateş açıldı 
</HEADLINE>
<TEXT>

     Yunanistan'ın Avrupa Futbol Şampiyonu olmasını bahane eden Rumlar, Türklerle Rumların birlikte yaşadığı BM kontrolündeki karma köy Pile'de Türk muhtarlığına ateş açtı. 
     Yunanistan'ın kupadaki başarısının ardından, yasalara aykırı olduğu halde resmi bir binaya ve evlerine Yunan bayrakları asan Rumlar, dün gece Pile'de silah ve kullanımı yasak olan patlayıcı maddelerle sokakta gösteri yaptı. 
     Edinilen bilgiye göre, 20-30 kişilik bir grup, köyün muhtelif yerlerinde Yunan bayrakları asılı araçlardan havaya tabanca ve av tüfekleriyle ateş açtı. Pile Türk Muhtarlığı'na da yakın mesafeden av tüfeğiyle ateş açıldı, muhtarlığın bazı camları kırıldı. Duvarlarda yüzden fazla saçma izi belirlenirken, binanın içinde fişek kalıntısı da bulundu. 
     Pile Muhtarı Ahmet Sakallı, dün geceki olaylarla ilgili olarak gazetecilere yaptığı açıklamada, olayların dün gece bir grup gencin kendisine ait evin yakınındaki bir kahvede içki içip kutlama yapmalarıyla başladığını anlattı. 
     İçki içen grubun korkunç ses çıkaran patlayıcı patlattığını ve bunlardan bazılarının torunlarının yanına düştüğünü kaydeden Sakallı, bu sırada kendileriyle Rum grup arasında münakaşa çıktığını, ardından da motorlu araçlarla evinin bahçesine patlayıcı atıldığını söyledi. 
     Gece yarısı saat 00.30 sıralarında köyün muhtelif yerlerinden silah sesleri gelmeye başladığını belirten Sakallı, araçlarına Yunan bayrakları asan grubun tabanca ve av tüfekleriyle havaya onlarca kez ateş açtığını söyledi. 
     Ateş açan Rumların Türk askerlerince ikaz edildiğini belirten Sakallı, sabahleyin de muhtarlığa geldiklerinde muhtarlık binasına da ateş açıldığını belirlediklerini ifade etti. Sakallı, muhtarlığa kasti olarak ateş açıldığının polis tarafından da teyit edildiğini kaydetti. 
     Olayların ardından BM'ye şikayette bulunduğunu kaydeden Sakallı, BM'yi kayıtsız olmakla suçlayarak, ''Bizim en ufak bir hadisemizde BM bir saat dahi gecikmeden gelirdi. Yasak olmasına rağmen Yunan bayrağı asılmasına uzun bir süre göz yumuldu. Bu olayları biz yapsaydık adadaki bütün BM askeri burada olurdu'' dedi. 
     
     PLÜMER ''ÇOK CİDDİ BİR OLAY, KABUL EDİLEMEZ'' 
     Bu arada KKTC Dışişleri Bakanlığı ve Başbakan Yardımcılığı, olayla ilgili olarak Kıbrıs'taki Birleşmiş Milletler Barış Gücü'nü UNFICYP şiddetle protesto etti. 
     Dışişleri Bakanlığı ve Başbakan Yardımcılığı Müsteşarı Aytuğ Plümer, yaptığı açıklamada, Pile'de meydana gelenlerin kabul edilemeyeceğini vurgulayarak, ''Bu, çok ciddi bir olay'' dedi. 
     Olayın küçümsenemeyeceğini kaydeden Plümer, ''BM Barış Gücü'nün kontrolünde olan bir bölgede vatandaşlarımızın bu şekilde taciz edilmeleri ve Pile Türk Muhtarlığı'nın Rumlar tarafından hedef alınması kabul edilebilir bir olay değil' diye konuştu. 
     Pile Muhtarı Ahmet Sakallı ve diğer yerel yetkililerle yakın temasta olduklarını ifade eden ve ''Onlardan bilgi alıyoruz'' diyen Plümer, KKTC Beyarmudu Polisi'nin de olayla ilgili gerekli tahkikatı yürüttüğünü belirtti. 
     Kıbrıs'taki BM Barış Gücü'nü UNFICYP olayla ilgili olarak şiddetle protesto ettiklerini bildiren Müsteşar Plümer, BM yetkililerinin bakanlığa çağrılacağını ve gerekli girişimlerin yapılacağını söyledi. 
     Plümer, bu gibi olayların Pile'de tekrarlanmaması için BM yetkilileri ve Barış Gücü'nden gerekli tedbirleri süratle almalarını beklediklerini kaydetti. 
     
</TEXT>
</DOC>
