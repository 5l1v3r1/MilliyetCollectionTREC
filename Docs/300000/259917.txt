<DOC>
<DOCNO> 259917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun25.html </URL>
<DATE> 2004/08/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Emlak patladı Yabancılar Güney Kıbrıs'ta satıyor, KKTC'de alıyor 
</HEADLINE>
<TEXT>

     Güney Kıbrıs'ta yaşayan yabancıların son bir yılda, ellerindeki gayrimenkulleri satarak, KKTC'de gayrimenkul almaya yöneldiği bildirildi. 
     Rum Politis gazetesinin, ''Satıyorlar ve işgal altındaki topraklara gidiyorlar'' başlığıyla verdiği habere göre, özellikle Baf bölgesinde bulunan birçok yabancı, burada bulunan dairelerini, evlerini veya villalarını satarak, KKTC'de düşük fiyata taşınmaz mal alıyor. 
     Bu gelişmenin, bir yıldır devam ettiğini yazan gazete, mal-mülk alım satımıyla ilgilenen işadamlarına dayanarak, yabancıların bu eğiliminin süreceğini belirtti. 
     Haberde, Larnaka-Oroklini bölgesinde bulunan yabancılara ait dairelerin de satıldığı, böylelikle yabancıların KKTC'de taşınmaz mal almaya yöneldiği kaydedildi. 
     Gazete, verdiği örnekte, ''Baf'ta bulunan İngilize ait bir evin 160 bin Kıbrıs Lirası'na KL satıldığını ve aynı İngilizin, kendi ifadesiyle çok daha iyi bir evi 85 bin KL'ye KKTC'de satın aldığını ve böylelikle 75 bin KL kar ettiğini'' yazdı. 
     
     KKTC'DE İNŞAAT PATLAMASI 
     Bu arada KKTC'de, Annan planının taraflara sunulmasının ardından, özellikle son bir yılda inşaat sektöründe büyük bir hareketlilik görülüyor. 
     Özellikle Girne bölgesi, yabancıların en fazla rağbet ettiği bölge. Villa inşaatlarının hızla arttığı Girne'de, Kasım 2002'den bu yana inşaat izni verilen konut sayısı 2006. 
     Öte yandan yabancıların yoğun talebinin, fiyat artışını da berberinde getirdiği, ''konut ve arsa fiyatlarının üçe dörde katlandığı'' ifade ediliyor. 
     İnşaat sektöründeki patlamanın, ekonomiye de canlılık getirdiği gözleniyor. 
     
</TEXT>
</DOC>
