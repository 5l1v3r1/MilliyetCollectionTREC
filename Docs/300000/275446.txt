<DOC>
<DOCNO> 275446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko01.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dow Jones, İslami endeks kuruyor, ilk girişim Ülker'den 
</HEADLINE>
<TEXT>


Dow Jones, Türkiye için İMKB'de işlem gören 17 şirketi kapsayacak İslami endeks oluşturuyor. Ülker Grubu'nun Dow Jones'tan lisans alarak bu endekse dayalı İslami bir borsa yatırım fonu kurması bekleniyor 

Songül Hatısaru 

Dünyanın önde gelen endeks yapıcılarından Dow Jones ağustos ayında açıkladığı Türkiye Titan endeksinin ardından, Türkiye için İslami endeks adı altında yeni bir endeksin oluşturulacağını açıkladı. 
Sektörde, bünyesinde Bizim Menkul Değerler ve Family Finans'ı barındıran Ülker Grubu'nun Dow Jones'tan lisans alarak bu endekse dayalı ve borsada işlem görecek bir yatırım fonu kurmayı planladığı konuşuluyor. Kurulacak fonla ilk etapta faiz, alkol ve eğlence sektörüne yatırım yapmak istemeyen yerli yatırımcıların amaçlandığı belirtiliyor. Fonun daha sonra büyütülerek Körfez ülkelerinden yatırımcı çekmeyi hedeflediği de konuşulanlar arasında. İslami borsa yatırım fonunun kurulması için SPK'nın izin verip vermeyeceği ise merak konusu. 
Fon hayata geçirilirse yatırımcı tek tuşla İslami kriterlere uygun olan 17 şirket hissesine aynı anda yatırım yapabilecek. 

Genelge yayınlandı 
Dow Jones'un daha önce oluşturduğu Türkiye Titan 20 Endeksi 3 Ağustos'ta tanıtılmıştı. Dow Jones Indexes, Dow Jones Türkiye Titan 20 Endeksi'ni Finans Portföy Yönetimi'ne lisanslamıştı. SPK'dan da gerekli izinleri alan Finans Portföy, bu endeksi baz alan Dow Jones İstanbul 20 A Tipi Borsa Yatırım Fonu'nu iki ay içinde yatırımcılara sunmaya hazırlanıyor. Öte yandan İMKB, borsada işlem görecek Borsa Yatırım Fonları BYF katılma belgelerinin borsa kotuna alınması ve borsa bünyesindeki fon pazarında işlem görmesine ilişkin esasları belirledi. BFY'lere ilişkin uygulama 1 Kasım'da başlayacak. Yatırımcılar, hisse gibi alınıp satılabilen BYF'ler sayesinde, tüm bileşenlerini almak zorunda kalmadan endeksi takip edebilecekler. Ülker Grubu'nun Dow Jones ile lisanslama anlaşması imzalaması durumunda fona özellikle Körfez ülkelerinden yatırımcıların da ilgi göstereceği belirtiliyor. 

İçki, eğlence, banka 
İMKB'de işlem gören 17 şirketi kapsayacak Dow Jones'un İslami endeks 30 Eylül'de hesaplanmaya başlanacak. Bugün tanıtımı yapılacak endekse girecek şirketler arasında İslami inanca göre bazı kriterler gözetilecek. Dow Jones'ın İslami endeks oluşturma teamüllerine baktığımızda alkol, domuz etine dayalı ürünler, banka, sigorta ve eğlence sektörü hisseleri endekste yer almıyor. Aynı şekilde belirli bir oranın üzerinde borçlu olan, menkul kıymet alacak ve faiz gelirlerine tabi olan şirketler de endekse alınmıyor. 

4 milyar dolar 
İstanbul'da düzenlenen Uluslararası İslami Finans Forumu sırasında Reuters'ın sorularını yanıtlayan Dow Jones'un İslami Endeksler Global Direktörü Rushdi Siddiqui "Bu endeksin oluşturulması Türkiye'nin Körfez ülkelerinden gelen sermayeden daha fazla pay alması açısından olumlu bir ilk adım. Körfez'deki altı ülkeden gelen yaklaşık 1.5 trilyon dolar civarındaki bu sermayenin yüzde 85'i dış dünyaya gidiyor. Buradan daha fazla pay almanın yolu da uygun enstrümanları getirmek" şeklinde konuştu. 
Siddiqui, Dow Jones'un Türkiye'de oluşturacağı İslami endeksin dünyada bir ilk olduğunu vurguladı. Siddiqui, Türkiye'den 17'ye yakın firmanın yer alacağı endeksin piyasa değerinin 4 milyar doları bulacağını belirterek, endeksin Reuters ve Bloomberg üzerinden takip edilebileceğini kaydetti. Dow Jones'un İslami Pazar endeksi DJIM - Global ise bin 600'den fazla şirketi kapsıyor ve 9 trilyon dolarlık pazara sahip bulunuyor. 

Şeriat Kurulu var Dow Jones DJ , DJ İslami Piyasa Endeksleri'ni İslami yatırım ilkelerine göre yatırım yapmak isteyen yatırımcılar için oluşturuyor. Endeksler dünya genelinde "Şeriata uygun" hisseleri takip ediyor. İslami Piyasa Endeks ailesi içinde geniş kapsamlı DJ İslami Piyasa Endeksi, DJ İslami Piyasa ABD Endeksi, DJ İslami Piyasa Teknoloji Endeksi, DJ İslami Piyasa Ekstra Likit Endeksi, DJ İslami Piyasa Kanada Endeksi, DJ İslami Piyasa İngiltere Endeksi, DJ İslami Piyasa Avrupa Endeksi ve DJ İslami Piyasa Asya - Pasifik Endeksi bulunuyor. 
Dow Jones İslami Endeksler için seçilen hisselerin şeriat hukuku altında kabul edilebilir olduğunu kesinleştirmek için özel çaba sarfediyor. 
Hisselerin şeriata uygunluğu konusunda Dow Jones kendi bünyesindeki Şeriat Kurulu'na danışıyor. Şeriat yorumcuları tütün üreticileri ile savunma ve silah şirketlerine yatırım yapılmasına da karşı. 


</TEXT>
</DOC>
