<DOC>
<DOCNO> 254119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko25.html </URL>
<DATE> 2004/07/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Otomotiv satışlarına 'hurda indirimi' darbesi... Satışlar yüzde 30 düştü 
</HEADLINE>
<TEXT>

     Otomotivde hurda indiriminin yarıya indirilmesi, sektörde satışları olumsuz etkiledi. 
     Mayıs ayında 85 bin 800 adet olan toplam pazar, haziran ayında yüzde 25 oranında düşüşle 64 bin 400 adete geriledi. 
     Otomotiv Sanayicileri Derneği, haziran ayı satış rakamlarını açıkladı. Buna göre haziranda toplam pazar geçen senenin aynı dönemine göre iki kat artarak 64 bin 400 adete çıkarken, bir önceki aya göre yüzde 25 oranında azaldı. 
     Trafikten ayrılan hurda araçlar için ÖTV indirimi teşvikinin Bakanlar Kurulu Kararı ile azaltılmasının etkisi otomobil pazarında daha yoğun hissedilirken, haziranda 37 bin 700 adet satış gerçekleştirildi. Bu rakam bir önceki aya göre yüzde 30 düşüşü işaret ediyor. 
     İlk altı aydaki toplam satışlar ise 381 bin 305 adet olarak gerçekleşirken, otomobil satışları 235 bin 675 adet oldu. 2004 yılı ocak-haziran döneminde toplam pazar, 2003 yılı ocak-haziran dönemine göre yüzde 217 oranında arttı. 
     
     İthal araçtaki artış yerlilerden fazla 

     Aynı dönemde otomobil satışları yüzde 270 artarken, yerli oto satışlarındaki artış yüzde 218, ithal oto satışlarındaki artış ise yüzde 296 oldu. 
     İthalatın pazar payı 2004 yılı haziran ayında yüzde 74, ocak-haziran döneminde ise yüzde 71 gibi çok yüksek bir oranda gerçekleşti. 
     İthalatın ticari araç pazarındaki payı ise haziran ayında yüzde 45, ilk altı ayda yüzde 42 oldu. 
     
     İhracat artışı sürüyor 

     2004 yılı ocak-haziran döneminde 147 bin 222 adedi otomobil olmak üzere toplam 238 bin 158 adet taşıt aracı ihraç edildi. Bu yıl gerçekleşen taşıt araç ihracatı 2003 yılı aynı dönemine göre yüzde 45 oranında arttı. 

     
</TEXT>
</DOC>
