<DOC>
<DOCNO> 283505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo25.html </URL>
<DATE> 2004/10/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Malatyasporlu futbolcular Kayserispor maçından emin... 
</HEADLINE>
<TEXT>

     Malatyasporlu futbolcular, Kayserispor maçından 3 puanla ayrılacağına inanıyor. 
     İstanbulspor maçından galibiyetle dönen Malatyasporlu futbolcular, hafta sonu yapacakları Kayserispor maçı hazırlıklarına Teknik Direktör Aykut Kocaman nezaretinde Nurettin Soykan Tesisleri'nde başladılar. 
     Çalışmadan sonra Kocaman, açıklama yapmazken, futbolculardan Murat Erdoğan, İstanbulspor gibi çok mücadele eden bir takıma karşı 10 kişi kalmalarına rağmen galibiyet aldıklarını söyledi. 
     Takımın moralinin son derece yerinde olduğunu ifade eden Erdoğan, ''Kayserispor bir çıkış yakalamak istiyor. Maçı çok ciddiye alıp galip ayrılmak istiyoruz. Bu güce sahibiz'' dedi. 
     Atilla Birlik ise Kayserispor maçını kazanan taraf olacaklarını belirterek, ''Sakatlığım hafif şekilde sürüyor. Kayserispor maçında yer alacağım. Önemli olan galip gelmemiz. Kayserispor ile oynayacağımız bu maçı kazanarak, daha iyi yerlere gelmek istiyoruz'' diye konuştu. 
     
</TEXT>
</DOC>
