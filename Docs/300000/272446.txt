<DOC>
<DOCNO> 272446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur39.html </URL>
<DATE> 2004/09/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tek göğsü olmadığı için eşi boşanma davası açtı 
</HEADLINE>
<TEXT>

     Edirne'nin Havsa İlçesi'nde, ''tek göğsü olmadığı için'' eşi tarafından boşanma davası açılan L.A'nın, Edirne Devlet Hastanesi'ne sevk edilerek doğuştan tek göğsünün olmadığı konusunda heyet raporu alması kararlaştırıldı. 
     Havsa Asliye Hukuk Mahkemesi'ndeki duruşmaya, boşanma davası açan N.A 32 , avukatı Süleyman Ferhatoğlu ile L.A katıldı. Duruşmada, hakim değişikliği nedeniyle önceki tutanaklar okundu. Tutanaklarda, önceki duruşmada istenen Edirne Devlet Hastanesi'nden davalıya ait heyet raporunun alınmadığı görüldü. 
     N.A'nın avukatı Ferhatoğlu, yeniden heyet raporunun alınmasını istedi. 
     L.A, şu an eşinden boşanmak istemediğini belirterek, gelecek duruşmaya kadar düşünmek istediğini söyledi. 
     Mahkeme başkanı, L.A'nın, tam teşekküllü Edirne Devlet Hastanesi'ne sevkinin sağlanarak, doğuştan bir göğsünün olmadığı konusunda heyet raporu alınması için duruşmayı erteledi. 
     
     OLAY 

     Edirne'nin Havsa İlçesi'nde N.A ve L.A, 6 aylık nişanlılık döneminden sonra 2003 yılının kasım ayında evlenmişlerdi. 
     Havsa'daki evlerinde ilk gece N.A'nın, eşinin tek göğüslü olduğu gerekçesiyle olay çıkarması üzerine eve polis gelmişti. Bu sırada L.A hap içerek intihara teşebbüs etmişti. 
     Eşi, tek göğüslü bir kadınla evli kalmak istemediğini söyleyerek dava açmıştı. L.A ise eşinin nişanlı oldukları dönemde tek göğüslü olduğunu bildiğini ancak evlendikten sonra sorun yaşandığını öne sürüyor. 
     
</TEXT>
</DOC>
