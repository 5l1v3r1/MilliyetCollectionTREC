<DOC>
<DOCNO> 277872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas04.html </URL>
<DATE> 2004/10/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Efsane dizi "Miami Vice" şimdi beyazperdede... 
</HEADLINE>
<TEXT>

     ''Görevimiz Tehlike'' ve ''Charlie'nin Melekleri''nden sonra 80'li yılların ünlü bir dizisi daha beyazperdeye taşınıyor. Bikinili kızlar ve hızlı arabaların kenti Miami'deki polisiye olayları araştıran iki kafadarın maceralarını anlatan ''Miami Vice'' sinema filmi oluyor. 
     Internetteki ''moviehole'' sitesinin haberine göre, Don Johnson'ın canlandırdığı ''Sonny Crockett'' ve siyah aktör Philip Michael Thomas'ın canlandırdığı ''Ricardo Tubbs'' adlı iki dedektifin Miami sokaklarındaki koşuşturmacası beyazperdeye geliyor. 
     Yönetmenliğini Michael Mann'in üstlendiği filmde Johnson'ın rolü Tom Cruise'a, Thomas'ın rolü ise Jamie Foxx'a teklif edildi. Şu günlerde Steven Spielberg ile ''War of the Worlds'' filminde birlikte çalışan ve gelecek yıl da ''Görevimiz Tehlike'' için kamera karşısına geçmesi beklenen Cruise'un teklife vereceği yanıt merak ediliyor. 
     Teklife sıcak bakan Foxx ise, Ricardo Tubbs rolünün kendisine önerildiğini doğruladı. Genç aktör, ''Evet, bu iş olacak'' sözleriyle de yakın zamanda Tubbs'ın silahlarını kuşanacağının sinyalini verdi. 
     
     O BİR EFSANEYDİ 
     1984-89 yılları arasında yayınlanan ''Miami Vice'' dizisi dünya çapında büyük başarı kazanmıştı. 
     Don Johnson'ın Dedektif Sonny Crockett karakterini canlandırdığı dizideki rol arkadaşı Dedektif Ricardo Tubbs'ı canlandıran siyah aktör Philip Michael Thomas idi. 
     Florida'da suçlulara aman vermeyen iki dedektifin maceraları anlatan dizideki saç modelleri ve kolları dirseklere kadar kıvrılarak saten kısımları dışa getirilen ceketleriyle Johnson ve Thomas, dönemin gençliğine ilham kaynağı olmuştu. 
     Don Johnson'ın kirli sakalı ve bisiklet yaka tişörtleri de gençler arasında moda olurken, kumaş pantolonun altına giydikleri espadriller de taklit edilmişti. 
     Dizideki Ferrari ve Corvette marka otomobiller hayranlıkla izlenirken, Frank Zappa, Bruce Willis, Melanie Griffith, Phil Collins, James Brown, Leonard Cohen ve Iman'ın da aralarında bulunduğu çok sayıda ünlü yıldız diziye konuk oyuncu olarak katılmıştı. 
     Dizinin açılış müziğine imza atan Jan Hammer da ''Miami Vice Theme'' adlı bu müzikle 1985 yılında Grammy ödülünü kazanmıştı. 
     ''Miami Vice'' dizisiyle fırtına gibi esen ikiliden Don Johnson bugün büyük bir borç batağına saplandığı için sıkıntılı günler yaşarken, Thomas da irili ufaklı rollerle görünmesine rağmen dizideki günlerini arıyor. 
     
</TEXT>
</DOC>
