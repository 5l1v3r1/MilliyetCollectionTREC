<DOC>
<DOCNO> 265638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun10.html </URL>
<DATE> 2004/08/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşkenceci askerler hakim karşısında 
</HEADLINE>
<TEXT>

     Irak'ın Ebu Garib Cezaevi'ndeki tutuklulara işkence yapmakla suçlanan dört ABD askeri daha bugün ve yarın hakim karşısına çıkacak. 
     Duruşmalar Almanya'nın Mannheim kentindeki ABD Üssü'nde yapılacak. 
     Bugün iki askerin hakim karşısına çıkması bekleniyor. Yarın da iki kişinin ön duruşması yapılacak. 
     Asker avukatlarının, güvenliği gerekçe göstererek Irak'a gitmeyi reddetmelerinin ardından duruşmaların Almanya'da yapılması kararlaştırıldı. 
     Geçtiğimiz nisan ayında patlak veren 'işkence skandalı'na yedi askerin adı karıştı. Bu askerlerden biri bir yıl hapis cezası aldı. 
     
     İşkenceci Lyndee England'ın ön duruşmasına ara verildi 

     İşkence yapmakla suçlanan askerler arasında Lynndie England isimli kadın asker de bulunuyor. 
     Lyndee England'ın ay başında ABD'de başlayan ön duruşmasına daha fazla tanığın dinlenmesi için ara verildi. 
     England suçlu bulunursa, 38 yıl hapis cezasına çarptırılabilecek. 

     
</TEXT>
</DOC>
