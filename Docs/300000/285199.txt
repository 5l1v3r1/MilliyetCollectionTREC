<DOC>
<DOCNO> 285199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur21.html </URL>
<DATE> 2004/11/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Candan Erçetin konserinde patlamayla ilgili 3 PKK'lı yakalandı 
</HEADLINE>
<TEXT>

     Mersin Emniyet Müdür Vekili Süleyman Ekizer, Mersin Müzik Festivali kapsamında 19 Eylül günü düzenlenen Candan Erçetin konserinde bombalama olayını gerçekleştirdiği iddiasıyla aranan, terör örgütü üyesi 3 kişinin, yeni bir eylem hazırlığı yaparken yakalandığını bildirdi. 
     Ekizer, düzenlediği basın toplantısında, Candan Erçetin'in konserine bombalı saldırı gerçekleştirerek, 2'si güvenlik görevlisi 13 kişinin yaralanmasına neden olduğu belirlenen terör örgütü PKK Kongra-Gel üyeleri Abdullah A, Abdulkadir T. ve Hasan D'nin, düzenlenen operasyon sonucu yakalanarak, gözaltına alındığını belirtti. 
     Ekizer, terör örgütü üyelerinin 22 Ekim tarihinde Mezitli Karakol Amirliği bahçesinde park halindeki polis aracına yönelik bombalı saldırı olayını da gerçekleştirdiklerini itiraf ettiklerini söyledi. 
     Şahısların yapılan üst ve ev aramalarında, 1 adet Rus yapımı savunma tipi parça tesirli el bombası, örgüte ait 400 ABD Doları, bol miktarda örgütsel doküman, bölücü terör örgütüne mali kaynak sağlamak amacıyla bazı işadamları adına düzenlenmiş makbuzlar, 3 adet cep telefonu, 9 adet cep telefonu kartı ve 3 adet pasaport ele geçirildi. 
     Sanıkların, Emniyet Müdürlüğü'ndeki ifadelerinde, örgüt üyesi olduklarını, Irak'ın kuzeyinde bulunan kamplarda askeri ve siyasi eğitim aldıktan sonra, bir dizi bombalı eylemi gerçekleştirmek için Mersin'e geldiklerini itiraf ettikleri öğrenildi. 
     Sanıkların, bir kamu kuruluşuna bombalı eylem gerçekleştirmek için hazırlık yaptıkları da belirlendi. 
     
     ''TERÖR ÖRGÜTLERİNİN GÖZLERİNİ AÇTIRMAYACAĞIZ'' 
     Ekizer, vatandaşların huzur, mutluluk, birlik ve beraberliğini bozmak isteyenlerin karşılarında emniyet güçlerini bulacaklarını belirterek, ''Terör örgütlerinin gözünü açtırmayacağız'' dedi. 
     19 Eylül tarihinde Mersin Festivali kapsamında sahneye çıkan Candan Erçetin'in kapanış konseri sırasında meydana gelen bombalama eylemiyle ilgili geniş çaplı araştırma içinde olduklarını belirten Ekizer, şöyle devam etti 
     ''Çalışmalarımızı gizli ve sıkı bir şekilde sürdürdük. Bir kamu kuruluşuna eylem hazırlığı içinde olan 3 örgüt üyesi, yapılan operasyon sonucu yakalandı. Ülkemizin birlik ve beraberliğini bozmak isteyenlere, bundan önce olduğu gibi, bundan sonra da izin vermeyeceğiz.'' Mersin'de, 19 Eylül günü, müzik festivali kapsamında Cumhuriyet Alanı'ndaki Candan Erçetin konseri sonunda, bir polis aracının altına bırakılan bombanın patlaması sonucu 2 güvenlik görevlisi ile 11 vatandaş yaralanmıştı. 
     Ayrıca, 22 Ekim tarihinde, Mezitli Karakol Amirliği arka bahçesinde bulunan polis aracının altına bırakılan bombanın patlaması sonucu maddi hasar meydana gelmişti. 
     
</TEXT>
</DOC>
