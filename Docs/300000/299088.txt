<DOC>
<DOCNO> 299088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun21.html </URL>
<DATE> 2004/12/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Danışmanı, yine 'Arafat zehirlendi' dedi 
</HEADLINE>
<TEXT>

     Filistin'in 11 Kasımda ölen efsanevi lideri Yaser Arafat'ın zehirlendiği varsayımı, danışmanlarından Ahmed Abdürrahman tarafından yeniden ortaya atıldı. 
     Abdürrahman, Arap El Hayat gazetesine verdiği demeçte, ''Yaklaşık 1 yıl önce Arafat'ın başına tuhaf bir şey geldi. Tarih 25 Eylül 2003'tü. Başkan, 30 ya da daha fazla kişinin elini sıktıktan sonra sendeledi ve kustu. İşte bu andan sonra Arafat'ın sağlık durumu yavaş yavaş kötüleşti'' dedi. 
     Arafat'ın ''bana ulaşmayı başarabilirler mi '' diye sorduğunu ve ''10 doktorun bana ne olduğunu bilmemeleri mümkün mü '' dediğini anlatan Abdürrahman, ''O gün Arafat, kendisine dayanışma ve dostluk duygularını ifade etmeye gelen ve Filistinliler, yabancılar ve İsraillilerden oluşan gruptakilerin elini sıkmıştı. Arafat bir şeye maruz kalmıştı, gaz ya da başka bir şey'' dedi ve ''zehirden'' de söz etti. 
     Arafat'ın yeğeni Nasır El Kidva, 11 Aralıkta Filistin liderinin Fransız yetkililerden aldığı sağlık dosyasını Filistin yönetimine teslim etmiş ve ''Fransa'daki doktorlar, zehirlenme var mı diye bazı testler yaptı, ancak zehir izine rastlamadı. Bu, nihai bir sonuç söz konusu olduğu anlamına gelmiyor'' demişti. 
     Arafat'ın İsrail tarafından zehirlendiğine dair söylentiler, ölümünün nedenleri üzerine resmi bir açıklama yapılmadığından, ölümünden sonra da devam ediyor. 
     
</TEXT>
</DOC>
