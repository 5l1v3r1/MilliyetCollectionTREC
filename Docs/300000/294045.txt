<DOC>
<DOCNO> 294045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/asik.html </URL>
<DATE> 2004/12/02/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
AB Askeri Birlik 
</HEADLINE>
<TEXT>


Başbakan Erdoğan ve Gül'ün, Roma'da 29 Ekim'de "nihai senet"e imza atmaları basınımızda allanıp pullanırken... Avrupa Anayasası'na karşı tepkiler hiç yansıtılmıyor. 
Avrupa Anayasası'na özellikle Almanya'da büyük tepki var. Savaş ve küreselleşme karşıtı örgütler, önümüzdeki yıl kıta çapında eylemlere hazırlanıyorlar... Almanya Barış Konseyi Sözcüsü Peter Strutynski'nin de dediği gibi... 
Avrupa Anayasası'nın özellikle 41. maddesi sakıncalıdır. 
41. madde, Avrupa silahlı güçlerinin, başka bölgeleri barış adına işgal etmesinin ve bu amaçla silahlanmasının önünü açıyor. 
Avrupa Anayasası gibi Günter Verheugen'in çok önemli sözleri de basınımızın pek dikkatini çekmedi, Prof. Erol Manisalı dışında kimse bu sözlerin üzerinde durmadı. Dedi ki Günter Verheugen 
- AB güçlü bir ordu kurmak zorundadır... AB'nin küresel misyonunu yürütebilmesi buna bağlıdır. Çünkü yapılması gerekenleri artık diplomatlar değil, askerler yapacaktır... 
AB resmen ABD'nin yolundadır... Sömürü düzenini silah ve askerle sürdürmenin plan ve hazırlıklarını yapmaktadır. 
Hiç kuşkunuz olmasın.. Türkiye'yi üye yapmadan, asker olarak kullanmanın hesapları da şu günlerde kafalarını hayli yormaktadır... 

Başbakan Erdoğan, "Yılın Avrupalısı" seçilmiş. 
Nadir Nadi yaşasaydı, herhalde şöyle derdi "Ben Avrupalı değilim." 
Haldun Ertem 

Sölöz - Ankara... Bursa Orhangazi'ye bağlı Sölöz beldesinin AKP'li Belediye Başkanı Özen Çakır, kadınlara "Kara çarşafı üzerinizden atın" çağrısında bulunmuş. 
Sölöz'e bağlı Müşküle ve Göllüce köylerinin muhtarları da çağrıyı desteklemişler... 
Meclis Başkanı Bülent Arınç, geçenlerde çarşaflı ziyaretçiler konusunda uyarıldığında, "TBMM'de konuklar için kıyafet zorunluğu yoktur" yanıtını vermişti... Ankara'ya Sölöz kadar çağdaş duyarlık diliyoruz... 

Federasyon, tribünleri sakinleştirmek için kadınları statlara çağırıyor. 
Bu kez de kadın yüzünden kavga çıkar... 

İktisatçı endeksi... "Gülten Kazgan'a Armağan Türkiye Ekonomisi" isimli kitabın arka kapağında, Sayın Kazgan'ın şu tespiti okunuyor 
"Günümüz dünyasında, iktisatta önemli bir etik sorun var. İktisatçının kendi ahlaki değerleri, büyük sermayeye ve politikacıya endeksli. İktisatçıların çoğunluğu, kendisini kabul edilebilir bir noktada tutmak için, ne geçerliyse ona 'tamam' diyor hemen ona uygun teoriler, şekiller, matematiksel formüller ortaya çıkarıyor, yazılar yazıyor." 

Rüşvete karşı Plan Bütçe Komisyonu'nda konuşan Adalet Bakanı Cemil Çiçek, yolsuzluk konusunda hassas olduklarını söylemiş, yılbaşında devlet kuruluşlarının önüne içi hediye dolu TIR'ların yanaşmasını eleştirmiş, hortumculara karşı kimi tavsiyelerde bulunmuş 
"Hepimizin şik yet ettiği adamlara bakın, sizlerin bizlerin gittiği resepsiyonda onlar da var. En azından sırtınızı dönün, elini sıkmaktan imtina edin..." 
Hükümet yolsuzluklara damardan girecekti, olmadı, şimdi resepsiyonlarda vurgunculara arkamızı dönerek protesto etmemizi öneriyor. 
Çok etkili bir mücadele yolu doğrusu... 
Onlar da çok üzülecekler, hortumladıkları paraları hemen takdim edeceklerdir kuşkusuz... 
Gelelim yılbaşında memurlara verilen hediyelere... 
Başbakan'ın, şirketlerden açık açık limuzin, uçak, otobüs istediği bir dönemde memurlara "yılbaşında hediye almayın" çağrısında bulunmak acaba ne kadar etkili ve tutarlıdır 

Birçok vatandaş, YİMPAŞ adlı kuruluşa kaptırdığı parayı geri alamıyor. Devlet bu konuda harekete geçmiyor. Adalet Bakanı Cemil Çiçek, İçişleri Bakanı Abdülkadir Aksu ve Sanayi Bakanı Ali Coşkun, geçen yıla kadar YİMPAŞ'ın açılışlarına katılarak vatandaşa güven veriyorlardı. 
Acaba, Sayın Adalet Bakanı, kefil olduğu YİMPAŞ'la ilgili birşeyler söylemek ister mi Bu konuda rahatsız mıdır Resepsiyonlarda gördüğünde YİMPAŞ yetkililerine arkasına mı dönüyor YİMPAŞ'ın vatandaşa olan borcunu ödemesi için ne yapıyor 



</TEXT>
</DOC>
