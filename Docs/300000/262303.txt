<DOC>
<DOCNO> 262303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/yas01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile üsteğmen menenjitten öldü 
</HEADLINE>
<TEXT>


Menenjit ve tüberküloz hastalıklarından can veren Üsteğemen Nedime İşleyen'in, karnındaki 5 aylık bebeği de kurtarılamadı 

ERGÜN AYAZ Kocaeli DHA 

Balıkesir Astsubay Meslek Yüksekokulu'nda İngilizce öğretmeni olarak görev yapan beş aylık hamile Üsteğmen Nedime İşleyen 30 , menenjit ve tüberküloz rahatsızlığı nedeniyle öldü. Karnındaki bebeği de henüz küçük olduğu için kurtarılamayan İşleyen, memleketi İzmit'te askeri törenle gözyaşları arasında toprağa verildi. İşleyen, 2 Ağustos'ta rahatsızlanınca kaldırıldığı Balıkesir Devlet Hastanesi'nden Dokuz Eylül Üniversitesi Tıp Fakültesi'ne sevk edildi. 

Bebek çok küçüktü 
Burada menenjit teşhisi konulan İşleyen, önce Enfeksiyon Servisi'nde, ardından da Dahiliye Yoğun Bakım Servisi'nde tedaviye alındı. İşleyen, tüm çabalara rağmen pazar günü yaşamını yitirdi. Menenjit ve tüberkülozdan öldüğü açıklanan İşleyen'in bebeği de çok küçük olduğu için kurtarılamadı. 

Askeri törenle uğurlandı 
İşleyen için dün memleketi İzmit'te askeri tören düzenlendi. Törene Vali Vekili Metin Yahşı, 15. Kolordu Komutanı Korgeneral Zafer Özkan, silah arkadaşları ve yakınları katıldı. İşleyen'in cenazesi dün öğle saatlerinde Fevziye Camii'nde kılınan namazın ardından gözyaşları arasında Bağçeşme Mezarlığı'nda toprağa verildi. 


</TEXT>
</DOC>
