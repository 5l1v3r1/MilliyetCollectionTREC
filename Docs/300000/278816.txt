<DOC>
<DOCNO> 278816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/axspo01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Viking korku saldı 
</HEADLINE>
<TEXT>


Grubumuzun iddialı ekiplerinden Danimarka, Arnavutluk deplasmanında ikinci yarıda sonuca gitti, Ay - Yıldızlı ekibimize gözdağı verdi 


Sörensen oynamadı 
DÜNYA Kupası grup elemelerinde çarşamba günü karşılaşacağımız Danimarka, Arnavutluk'u deplasmanda 2 - 0 yenerek ikinci maçında ilk galibiyetini aldı. İlk yarısı 0 - 0 kapanan maçta Vikingler 52'de Jörgensen'le öne geçti, 71'de Tomasson'un sayısı maçın skorunu belirledi. Danimarka'nın tecrübeli file bekçisi Sörensen sakatlığı nedeniyle bu karşılaşmada forma giymedi. 

Komşu son nefeste 

GRUBUMUZDAKİ diğer kritik mücadelede Ukrayna ile Yunanistan berabere kaldı. Kiev'deki maçın ilk devresi golsüz kapanırken, 48. dakikada ev sahibi ekip Milan'da forma giyen yıldızı Shevchenko'nun golüyle 1-0 öne geçti. Yunanistan, oyuna sonradan giren Tsiartas'ın, maçın bitimine 9 dakika kala yaklaşık 30 metreden kullandığı serbest atışta bulduğu golle bir puanı zor kurtardı. 

Avrupa'da sürprizler gecesi 

Dünya Kupası grup elemelerinde dün gece sürpriz sonuçlar yaşandı. İtalya deplasmanda Slovenya'ya 1-0 yenilirken, Portekiz 2-0 öne geçtiği maçta, Liechtenstein ile 2-2 berabere kaldı. Hollanda da Makedonya deplasmanında 2-2'lik skorla puan bıraktı. 


</TEXT>
</DOC>
