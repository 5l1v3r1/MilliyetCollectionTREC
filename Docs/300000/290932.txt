<DOC>
<DOCNO> 290932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonyas01.html </URL>
<DATE> 2004/10/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
'Sex and the City'nin Carrie'si, dizideki giysilerinden vazgeçemiyor... 
</HEADLINE>
<TEXT>

     ''Sex and the City'' dizisinde şıklığıyla göz kamaştıran Sarah Jessica Parker, birbirinden ünlü markalara sahip giysileri bir yardım kermesinde satın almaya hazırlanıyor. 
     Internetteki ''imdb'' sitesinin haberine göre, New Yorklu dört güzel kadının maceralarını anlatan ve bu sezon ekranlara veda eden dizinin kıyafetleri hafta sonunda Central Park'ta düzenlenecek yardım kermesinde satılacak. 
     Bu kermesin baş alıcılarından biri de dizide ''Carrie Bradshaw'' karakterini canlandıran Sarah Jessica Parker olacak. Tüm giysileri almanın kendisi için külfetli olacağını dile getiren ünlü yıldız, aralarından seçerek kendisi için anlamı bulunanları satın alacağını söyledi. Parker, ''Dizinin jeneriğinde Carrie'nin giydiği tutu balerin eteği , ayakkabı, Mr.Big ile buluştuğu gece giydiği tuvalet ilk tercihlerim olacak'' dedi. 
     Bazı giysilerden eşi aktör Matthew Broderick ve oğluyla New York'ta paylaştığı dairesi uğruna vazgeçeceğini dile getiren Parker, dizide aktör John Corbett'ın canlandırdığı Aidan'ın yaptığı sandalyeyi de kermeste satın alarak dairesine yerleştireceğini belirtti. 
     ''Sex and the City'' dizisindeki giysilerin bir kısmı Mart ayında New York'taki bir mağazada satılmış, satış sırasında büyük izdiham yaratmıştı. 
     Sarah Jessica Parker, Kim Cattrall, Cynthia Nixon ve Kristin Davis'in rol aldığı dizinin son bölümü ABD'de 13 milyon kişi tarafından izlenmişti. 
     
</TEXT>
</DOC>
