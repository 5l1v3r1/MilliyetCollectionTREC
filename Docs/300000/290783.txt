<DOC>
<DOCNO> 290783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/spo04.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'yı Oumar yakmış 
</HEADLINE>
<TEXT>



Sümer söylemiyor ama... 
TRABZONSPOR eski Başkanı Özkan Sümer, Yattara'nın gece hayatına Türkiye'de alıştığını belirtti. Sümer, "Yattara bu değildi" diye konuşurken, "O dönemde Trabzonspor'da oynayan bir futbolcu onu yoldan çıkardı. Olay öğrenildiğinde de, takımdan gönderildi" diye konuştu. Sümer'in isim vermemesine karşın, Konyaspor'da bulunan Oumar'ı kastettiği öğrenildi. 

Ziya Doğan'ı övdü 
BAŞARIDA, Trabzonlu oyuncuların fazla olmasının önemli bir etken olduğunu vurgulayan Sümer, Teknik Direktör Ziya Doğan'ı da övdü, takımla birbirlerini tamamladıklarını ifade etti. Özkan Sümer, kongrede Atay Aktuğ'un karşısına aday çıkabileceğini de belirtip, "Bu Aktuğ'un başarısız olduğunu göstermez. Aksine mevcut yönetim oldukça başarılı" dedi. 

D'Haene'ye yeni görev 

TRABZONSPOR, Ankaraspor maçının hazırlıklarını, dün akşam yaptığı antrenmanla tamamladı. Başkent'e bu sabah gidecek olan Bordo - Mavililer'de cezalı olan Hüseyin forma giyemeyecek. Rakibinin çok zorlu bir takım olduğunu belirten Teknik Direktör Ziya Doğan'ın, savunmada görev yapan D'Haene ile görüşerek "Orta saha için hazırlan" dediği öğrenildi. 

Trabzonspor paralandı 

BORDO - Mavililer, Sakaryaspor galibiyetinin 5'er milyar liralık primini dün aldı. Trabzonspor Yönetimi'nin toplam 140 milyar liralık ödeme yaptığı ifade edildi. Mali Sayman Yüksel Şimşek, Beşiktaş galibiyetiyle birlikte, son 4 maçta alınan 10 puanın 3'er milyar liralık priminin, gelecek hafta verileceğini açıkladı. 


</TEXT>
</DOC>
