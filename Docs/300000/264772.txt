<DOC>
<DOCNO> 264772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo23.html </URL>
<DATE> 2004/08/19/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Halterde 4 rekor daha... 
</HEADLINE>
<TEXT>

     28. Yaz Olimpiyat Oyunları'nda Türkiye'nin halterdeki başarılı performansı bu gece de sürdü. Erkekler 77 kiloda Taner Sağır, Olimpiyat Şampiyonu olarak altın madalya kazandı. 
     Türkiye, böylece oyunlardaki 3. altın madalyasını da halterden kazanmış oldu. Türkiye ayrıca, oyunlar tarihinde ilk kez halterde 3 altın madalya elde etti. 
     Nikaia Spor Salonu'ndaki erkekler 77 kilo müsabakasına iyi başlayan 19 yaşındaki Taner Sağır, koparmada ilk hakkında 165, 2. hakkında 170, 3. ve son hakkında da 172.5 kiloyu kaldırdı. Silkmede de başarılı performansını sürdüren Sağır, ilk hakkında 200, 2. hakkında da 202.5 kiloyu kaldırdıktan sonra 3. ve son hakkına, altın madalyayı garantilediği için gelmedi ve Sağır, toplamda 375 kiloyla altın madalyanın sahibi oldu. 
     Sağır, yarışmada ayrıca yaptığı derecelerle koparma ve toplamda 2'şer olimpiyat, koparma ve toplamda 2'şer, silkmede de 1 dünya gençler rekoru kırdı. 
     Bu kilodaki diğer Türk sporcusu Reyhan Arabacıoğlu ise koparmada ilk hakkında kaldıramadığı 165 kiloyu, 2. hakkında kaldırdı. Genç sporcu, 3. ve son hakkında da 167.5 kiloda başarılı olamadı. 
     Arabacıoğlu, silkmede ise ilk hakkında 195 kiloyu kaldırdıktan sonra 2. ve 3. haklarında 200 kiloyu kaldıramadı ve Türk sporcu, toplamda 360 kiloyla 4. sırada yer alarak bronz madalyayı kılpayı kaçırdı. 
     77 kiloda gümüş madalyayı, 372.5 kiloyla Kazak Sergei Filiminov, bronz madalyayı da 365 kiloyla Rus Oleg Perepetchenov elde etti. 
     
</TEXT>
</DOC>
