<DOC>
<DOCNO> 267595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo08.html </URL>
<DATE> 2004/08/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gaziantepspor'da keyifler yerinde... 
</HEADLINE>
<TEXT>

     Güçlü rakibi Beşiktaş'ı 4-3 yenerek puanını 9'a çıkartan Gaziantepspor'da keyifler yerinde. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, her maça olduğu gibi Beşiktaş maçına da iyi futbol ve mutlak galibiyet parolası ile hazırlanıp, sonuca ulaştıklarını söyledi. 
     Başarısız sonuçlar ile zor durumda bulunan Beşiktaş'ın sahaya galibiyet için çıkacağını ve maçın çok zorlu geçeceğini tahmin ettiklerini ifade eden Sağlam, şöyle konuştu 
     ''Maça iyi başlayan taraf olduk ve özellikle ilk yarıda istediğimiz gibi oynamayı başardık. Futbolcularım, maçın ilk yarısında uygulamak istediğim taktiği çok iyi başardı. Baskılı oynadık ve rakip kalede gol pozisyonları yakaladık. Futbolcularımın iyi mücadelesi ve baskılı oyunu sonuç verdi ilk yarıda 2 gol atmayı başarıp oyunda üstünlüğü ele geçirdik. 
     İkinci yarıya da iyi başlayan taraf olduk. 2-0'lık üstünlüğün verdiği rahatlıkla da futbolcularım görevlerini en iyi şekilde yerine getirdiler. Baskılı oyunumuzu devam ettirip, 2 gol daha atmayı başararak oyunda 4-0'lık üstünlüğü yakaladık. Ancak, skorun da verdiği rahatlıkla futbolcularımda konsantrasyon eksikliği yaşanmaya başladı ve rakibimiz Beşiktaş, oyunda üstünlüğü ele geçirip, 3 gol atıp farkı 1'e indirdi. Maçın son 15 dakikalık bölümünde, Beşiktaş'ın üstünlüğü ve baskısı vardı. Ancak, rakibe beraberlik golünü attırmadık ve sahadan galibiyetle ayrılmayı başardık.'' Golcü futbolcular Hasan Özer ile Lazarov'un sakatlıkları nedeniyle forma giyemediğine dikkat çeken Sağlam, şöyle konuştu 
     ''Beşiktaş gibi güçlü bir takıma karşı, galibiyet için hazırlanmamıza karşın ameliyat olan Hasan Özer ve Lazarov'dan yoksun olarak sahaya çıkacak olmamız, bizim için dezavantajdı. Sahaya bu sıkıntı ile çıkmamıza karşın, iyi mücadele edip, bu zorlu maçta 4 gol atmamız gerçekten önemli ve anlamlı. 
     Beşiktaş maçında, tüm futbolcularım, en iyi şekilde mücadele edip, görevlerini yerine getirmeye çalıştılar. Bu galibiyet, bu bakımdan da ayrı bir önem taşıyor. Zorlu bir maçı daha galibiyetle tamamlamış olduğumuz için mutluyuz. Ligde başarılı olmak istiyoruz, ilerisi için umutluyuz. Hedefimiz her maça galibiyetle hazırlanıp, sahadan 3 puanla ayrılmak.'' 
     
</TEXT>
</DOC>
