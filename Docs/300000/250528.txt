<DOC>
<DOCNO> 250528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko24.html </URL>
<DATE> 2004/06/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Danıştay, Tüpraş'ın satışına izin veren Rekabet Kurulu kararını durdurdu 
</HEADLINE>
<TEXT>

     Danıştay 10. Dairesi, TÜPRAŞ'ın satışına onay veren Rekabet Kurulu kararının yürütmesini durdurdu. 
     TÜPRAŞ'ın yüzde 65.76'lık hissesinin özelleştirme yoluyla devredilmesi işlemine izin verilmesi istemiyle Özelleştirme İdaresi Başkanlığı'nca yapılan başvuru sonucunda, Rekabet Kurulu'nun devir işlemine izin verilmesine ilişkin kararının iptali ve yürütmenin durdurulması istemiyle Petrol-İş Sendikası'nın açtığı davanın ilk aşaması karara bağlandı. 
     Danıştay 10. Dairesi, söz konusu Rekabet Kurulu kararının yürütmesini durdurdu. 
     Alınan bilgiye göre, Daire'nin gerekçesinde, Rekabet Kurulu'nun izin kararından önceki işlem olan satış işleminin, Ankara 10. İdare Mahkemesi'nce iptal edildiği ve bu kararın yürütmesinin durdurulması isteminin reddedildiği anımsatıldı. 
     Gerekçede, dava konusu işlemin dayanağı olan satış işleminin şu anda hukuken bulunmadığına işaret edildi. 
     Danıştay 10. Dairesi, gerekçeli karar yazıldıktan sonra taraflara tebliğ edilecek. 
     Bu karara karşı davalı kurumlar itiraz edebilecek. İtirazı, Danıştay İdari Dava Daireleri Genel Kurulu karara bağlayacak. 
     Danıştay 10. Dairesi, dava konusu Rekabet Kurulu kararının iptal istemini ise daha sonra görüşecek. 
     
     SÜREÇ 
     Petrol-İş Sendikası, TÜPRAŞ'ın yüzde 65.76 oranındaki kamu payının blok satışına ilişkin ihale komisyonu kararının iptali istemiyle dava açmıştı. 
     Ankara 10. İdare Mahkemesi, ihale komisyonunun kararını iptal etmişti. 
     Özelleştirme İdaresi Başkanlığı bu kararı temyiz etmiş, temyiz istemi esastan sonuçlanıncaya kadar yürütmenin durdurulmasını istemişti. Danıştay 10. Daire, yürütmenin durdurulması istemini reddetmişti. 
     
</TEXT>
</DOC>
