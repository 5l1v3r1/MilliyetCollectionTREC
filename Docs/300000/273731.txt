<DOC>
<DOCNO> 273731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur36.html </URL>
<DATE> 2004/09/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gökova'da lagos balıkları neden bayıldı 
</HEADLINE>
<TEXT>

     Muğla Tarım Müdürlüğü uzmanlarının, Gökova Körfezi'ndeki lagos balıklarıyla istiridyelerin bir kısmının yarı baygın, bazılarının da ölü olarak su yüzüne vurmasının nedenini araştırdığı bildirildi. 
     Muğla Tarım Müdürlüğü Su Ürünleri Şube Müdürü Osman Kurt, AA muhabirine yaptığı açıklamada, kendisiyle birlikte iki uzman ve Bodrum Su Ürünleri Araştırma Enstitüsü görevlilerinin, beyaz renkteki lagos balıklarının su yüzeyine baygın ve ölü olarak çıktığı bölgede araştırma yapmaya başladıklarını söyledi. 
     Ölü buldukları 1.5 kiloluk bir beyaz lagosun incelenmesi sonunda ölüm nedenine ışık tutacak hiçbir bulguya rastlamadıklarını belirten Kurt, balığın ''dokularının sağlam, bağırsak ve dışkılarının normal olduğu, ancak hava keseciklerinin şişmiş olduğunun'' görüldüğü ifade etti. 
     Kurt, inceledikleri lagosu, ''mikrobiyolojik ve toksik analize tabi tutulması'' amacıyla Ege Üniversitesi Su Ürünleri Fakültesi'ne gönderdiklerini vurgulayarak, fakülteden gelecek tahlil sonuçlarından sonra sağlıklı bir kanıya varılacağını bildirdi. 
     
     DİP BALIĞI 
     Balık ölümü ve bayılmalarına daha önce de rastladıklarını ve bu durumun bugüne kadar basına yansımadığını bildiren Osman Kurt, şöyle dedi 
     ''Bu durum basına yansımadığı için kimse bilmiyordu. Şimdi basına yansıyınca, sanki balık ölümleri yeni oluyormuş gibi bir izlenim doğuyor. Bu yanlış. Dip balığı özelliği taşıyan ve bulunduğu bölgede kalıcı olan beyaz lagos balıkları, yaşadığı ortamlarda meydana gelen değişikliklere uyum sağlayamadıkları için su yüzeyine çıkıyorlar ve bu da ani olunca balıklar şok geçiriyor. Bazıları yaşamını yitiriyor, bazıları ise yarı baygın vaziyette kıyılara vuruyor.'' Kaymakam Cemalettin Özdemir de Gökova Körfezi'nde ölü ya da baygın olarak bulunan balıkların Marmaris Balık Hali'ne getirilebileceğini varsayarak, vatandaşları uyardıklarını söyledi. 
     
</TEXT>
</DOC>
