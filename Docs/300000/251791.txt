<DOC>
<DOCNO> 251791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/agun.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta bubi tuzağı Üç görevli yaralandı 
</HEADLINE>
<TEXT>


Liderler İstanbul'dan ayrılmaya başlarken Yeşilköy'e inen THY uçağında, yolcular çıktıktan sonra bubi tuzaklı çanta patladı 

TOLGA ŞARDAN, SİNAN TOROS, BURCUM DEVREZ Ankara, İstanbul, İZMİR DHA 

NATO Zirvesi'ne katılan liderlerin ülkelerine dönüşü sırasında Atatürk Havalimanı'ndaki THY uçağında patlama meydana geldi. Patlamaya, uçağa bırakılan makyaj çantasının içindeki 2 parfüm şişesinde bulunan kimyasallarla, yine çantadaki bir tozun karışmasının neden olduğu bildirildi. Patlama sonucu 3 kişi yaralanırken, bombanın uçağa nerede ve nasıl sokulduğuna ilişkin inceleme başlatıldı. 
THY'nin İzmir'den hareket eden TK 317 sefer sayılı Boeing 737 - 800 tipi "Rize" uçağı dün 12.04'te Atatürk Havalimanı'na indikten sonra 213 No'lu körüğe yanaştı. 6 kişilik mürettebatı bulunan uçaktaki 88 yolcunun indirilmesinin ardından temizlik işçileri 12.30'da uçağa girdi. Temizlik işçilerinden Özgür İskender'in 28 12 numaralı koltuk cebinde bulduğu makyaj çantasını açmasından kısa süre sonra patlama meydana geldi. 

Sol gözü göremeyecek 
Patlamada yaralanan İskender, Cevat Aydemir 24 ve bir işçi International Hospital'a kaldırıldı. Başhekim Uzman. Dr. Kısmet Kuzucu, "Aydemir'in yüz ve vücudunda ikinci derece yanıklar var. Göz küresi delinmiş. Sol gözü göremeyecek. Sağ gözü de bulanık görecek. İskender'in sol el parmakları kopmuş ve elindeki kemiklerde ileri derecede kırıklar var" dedi. 
Bomba uzmanlarının ilk belirlemelerine göre, içinde kimyasal madde bulunan iki küçük parfüm şişesinin açıldıktan sonra çantadaki bir tozla karışarak reaksiyona girdiği ve patlamanın gerçekleştiği belirlendi. Çantada makyaj malzemelerinin de bulunması nedeniyle kimyasal madde bulunan tüplerin havalimanı kontrolünde dikkat çekmediği belirtildi. İskender'in çantayı bir süre incelediği ve tüpleri kurcaladığı da saptandı. 
Patlamanın ardından, İzmir Adnan Menderes Havalimanı'nda Rize uçağına giriş görüntülerinin bulunduğu video kayıtları Ankara'ya gönderildi. Emniyet İstihbarat Daire Başkanlığı görüntüleri incelemeye alırken, yolcuların kimlikleri üzerinden arşiv araştırması başlatıldı. 

12. sırada yolcu yok 
Çantanın bulunduğu 12. sırada hiçbir yolcunun seyahat etmediği belirlenirken, İzmir Emniyet Müdürü Halil Tataş, yolculardan 34'ünün iç hatlardan bindiğini, diğerlerinin transit olduğunu söyledi. 
Patlayıcının, ABD Başkanı George W. Bush'un ziyaretinden önce Ankara Hilton Oteli önünde kullanılan bombayla büyük benzerlik gösterdiği, asitle treaseton - treperoksit TATP malzemelerinden oluştuğu saptandı. 
Emniyet yetkilileri, aynı tür patlayıcının yaşadışı sol bir terör örgütü tarafından kullanıldığını, geçen yaz 16 emniyet görevlisinin yaralandığı Adalet Bakanlığı Eğitim Merkezi önündeki patlayıcıyla aynı olduğunu ifade etti. 

Pilotlar Derneği Görevliler hatalı 

Türkiye Havayolu Pilotları Derneği TALPA Başkanı Kaptan Pilot Tuna Gürel, temizlik görevlilerinin uçakta buldukları herhangi bir şeye dokunmadan, hiç vakit kaybetmeden güvenlik görevlilerine bilgi vermesi gerektiğini belirtti. Pilot Tuna Gürel, "Usulüne uygun davranmayınca bu olay meydana geldi. Unutulan bir şey varsa, el sürmeden durumu güvenlik görevlilerine bildirir. Polis de gereğini yapar" dedi. 

Uzmanlar Fünye kullanıldı 

Uzmanlar, 3 kişinin yaralandığı patlamaya neden olan maddenin "fünye" olabileceğini savundu. Patlayıcıları ateşlemekte kullanılan fünyenin, bir sigarının yarısı büyüklüğünde olduğu, herhangi bir sarsıntıda patlayabileceği, bu nedenle özel bir kapta taşınıp uçağa bu şekilde sokulduğu iddia edildi. Çanta x-ray cihazından geçerken fark edilebileceği için, fünyenin parça parça geçirildiği ihtimali üzerinde de inceleme başlatıldı. 


</TEXT>
</DOC>
