<DOC>
<DOCNO> 266568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko26.html </URL>
<DATE> 2004/08/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Avrasya'nın en büyük bilişim fuarı için geri sayım başladı... 
</HEADLINE>
<TEXT>

     İstanbul'da 31 Ağustos-5 Eylül tarihleri arasında gerçekleştirilecek Avrasya'nın en büyük bilgi ve iletişim teknolojileri fuarı CeBIT Bilişim Eurasia'nın, 800'ü aşkın katılımcı ile bu yıl dünya çapındaki bilişim fuarları arasında ilk 10'a gireceği bildirildi. 
     Dünya CeBIT zincirinin Hannover'den sonra ikinci büyük halkası olan CeBIT Bilişim Eurasia, bu yıl da küresel bir buluşmaya ev sahipliği yapacak. 
     ''Bilişimden Güç Alın'' temasıyla bu yıl 13.'sü yapılacak CeBIT Bilişim Eurasia, Beylikdüzü Tüyap Fuar ve Kongre Merkezi'nde Deutsche Messe AG DMAG ile İnterpro ortaklığında kurulan HİF A.Ş. tarafından düzenlenecek. 
     Geçtiğimiz yıl 64 ülkeden toplam 163 bin 724 ziyaretçi ve 19 ülkeden 68 uluslararası şirketin katılımıyla gerçekleşen CeBIT Bilişim Eurasia, bu yıl yedi ayrı salonu bulunan 55 bin metrekarelik bir alana yayılacak. 
     İstanbul'u, Avrasya'nın teknoloji başkenti yapma misyonu taşıyan CeBIT Bilişim Eurasia, bilişimi kullanarak işini geliştirmek isteyenlere önemli bir platform sunacak. 160 bin ziyaretçi ağırlamaya hazırlanan fuar, farklı ölçek ve sektörlere yönelik bilişim çözümlerini bir araya getirecek. 65 ülkeden ziyaretçi beklenen fuarda, bilgi ve iletişim alanındaki son teknoloji ürünlerini sergileyecek 800'ün üzerinde katılımcı yer alacak. 
     Çin'in ilk kez katıldığı CeBIT Bilişim Eurasia'da 21 Çinli şirket yer alacak. 
     
     İSTANBUL DÜNYADA 8. BÜYÜK FUAR OLACAK 
     CeBIT Bilişim Eurasia ile ilgili olarak düzenlenen basın toplantısında konuşan Hannover Messe International İstanbul Genel Müdürü Doris Petersen, 2001, 2002, 2003 yıllarında dramatik düşüşler yaşayan dünya bilişim pazarlarında, küresel ekonominin gittikçe daha olumlu bir hal almasıyla, 2004 ve 2005 yılları için öngörülerin daha umut verici olduğunu söyledi. 
     Kriz sırasında ekonomik yavaşlamanın bilişim fuarlarına da yansıdığını, birçok firmanın kapandığını, ayakta kalan firmaların da bütçelerinin daraldığını aktaran Petersen, Cebit Hannover'in hala 1 numara olmayı koruduğunu, 2004 yılı sonuçları çıktığında İstanbul'un da dünya çapındaki bilişim fuarları arasında ilk 10'a gireceğini, 8.'ci olacağının görüleceğini bildirdi. 
     Hannover Fairs İnterpro A.Ş. HİF Genel Müdürü Şafak Alpay da fuar süresince, her gün kurumsal seminerler ve Türk işadamlarına özel toplantılar düzenleneceğini bildirdi. 
     Alpay'ın verdiği bilgiye göre, CeBIT Bilişim Eurasia'da bu yılki üç tematik bölümden birisi olan ''Gelecek Parkı'' bölümünde, TÜBİTAK şemsiyesi altında 31 üniversitenin bilişimi kullanarak geliştirdiği ya da geliştirebileceği projeler sanayinin hizmetine sunulacak. 
     Bu bölümdeki ''Future Talk-Gelecek Konuşmaları'' adı verilen forum alanında gerçekleşecek forumlarda, üniversitelerin sergileyecekleri 186 proje, sanayici ve işadamları ile paylaşılacak. 
     Türkiye'den dünyaya yıldızlar kazandırma misyonu taşıyan ''Türkiye'den Küreye'' bölümünde, Türkiye'de üretilen teknolojinin ulaştığı son nokta gözler önüne serilecek. 
     ''Kamu Sektörü'' tematik bölümünde ise Türkiye'nin e-dönüşüm çalışmaları, e-devlet ve e-belediye uygulamaları tanıtılacak. Kamunun farklı alanlarından 34 kurum ve kuruluşun katılacağı bölümde, değişen ve şeffaflaşan devlet anlayışının getirdiği yenilikler sunulacak. 
     
     KISA MESAJLA RANDEVU 
     Ziyaretçilere yönelik yeni uygulamalar arasında, SMS ile randevu da var. İşadamları ilgilendikleri alanda kısa mesajla randevu alabilecekler. 
     CeBIT Bilişim Eurasia'da, özellikle küçük ve orta ölçekli şirketlere yönelik olarak, bilişimi kullanarak verimliliği artırma yöntemlerinin anlatıldığı özel programlar düzenlenecek. 
     Otopark alanı genişletilen fuara, İETT otobüsleriyle İstanbul'un farklı noktalarından ulaşım sağlanacak. Ayrıca Türkiye'nin çeşitli illerinden gelecekler için Ulusoy, yurt dışından gelecekler için ise Türk Hava Yolları'nın özel indirimlerinden yararlanılabildiği bildirildi. 
     CeBIT Bilişim Eurasia'nın, bu yıl Amerikan Ticaret Bakanlığı'nın ''International Buyers Programme'' adı verilen, ziyaret edilmesi ve ürün satın alınması resmen teşvik edilen fuarlar programına dahil edildiği kaydedildi. 
     
</TEXT>
</DOC>
