<DOC>
<DOCNO> 276689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/bbas.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FIBA mutlu oldu 
</HEADLINE>
<TEXT>


Basketbol Federasyonu Başkanı Turgay Demirel, 2010 Dünya Şampiyonası'na adaylıkta artı yönlerimizin fazla olduğunu söyledi, "Heyet, olumlu izlenimlerle ayrıldı. Hükümetin destek vermesi de büyük avantaj" dedi 


Teftiş başarılı geçti 
2010 Dünya Basketbol Şampiyonası'na aday olan Türkiye, FIBA'nın teftişinden yüzakıyla çıktı. Basketbol Federasyonu Başkanı Turgay Demirel, değerlendirme komitesinin, Türkiye'den çok olumlu izlenimlerle ayrıldığını ifade etti. Şampiyonanın ev sahipliğine en yakın ülkenin Türkiye olduğuna dikkat çeken Demirel, "Hükümetin bu projeye destek vermesi en büyük artımız" diye konuştu. 

Aralık'ta açıklanacak 
HEYETİN, yapımı devam eden salonlar ile, maçların oynanacağı şehirleri ve otelleri gezdiğini vurgulayan Turgay Demirel, 3- 4 Aralık tarihinde Malezya'da yapılacak toplantıda FIBA'nın kararını açıklayacağını söyledi. Demirel şöyle devam etti "2001 yılında düzenlediğimiz Avrupa Şampiyonası'nın çok başarılı bir şekilde organize edilmiş olması da bizim için avantaj olacak." 

Efes'ten basket okulu 

EFES Pilsen ile Gençlik ve Spor Genel Müdürlüğü'nün birlikte yürüteceği Efes Pilsen İlk Adım Basketbol Okulları'nın tanıtımı yapıldı. Efes Pilsen Kulübü Başkanı Tuncay Özilhan ile Gençlik ve Spor Genel Müdürü Mehmet Atalay'ın katıldığı toplantıda projenin detayları hakkında bilgiler aktarıldı. 


</TEXT>
</DOC>
