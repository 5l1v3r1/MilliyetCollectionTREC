<DOC>
<DOCNO> 256304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko07.html </URL>
<DATE> 2004/07/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
E-Kart, minik kredi kartlarının üretimine başladı... 
</HEADLINE>
<TEXT>

     Eczacıbaşı ve Giesecke Devrient ortaklığıyla kurulan E-Kart, klasik kredi kartlarının yerine geçecek özel tasarımlı ve minik kredi kartlarının üretimine başladı. 
     Mevcut kartların yaklaşık yarısı büyüklüğünde olan yeni kartlar, sadece dikdörtgen değil, kedi, köpek, tarak, otomobil, futbol topu şeklinde de üretilecek. 
     Yeni nesil kartların, cüzdana konulması yerine boyuna ve cep telefonuna asılarak ya da anahtarlık olarak taşınması mümkün olacak. 
     E-Kart Genel Müdürü Enver İrdem, yaptığı yazılı açıklamada, son yıllarda artan hizmet ve taksit seçeneklerinin yanı sıra puan toplama özellikleri ile hareketlenen kart piyasasının, özel tasarladıkları banka kartlarıyla daha da renkleneceğini belirtti. 
     İrdem, önce Amerika'da başlayan ve daha sonra Avrupa'ya sıçrayan bu yeni akımda, isteyenin kullandığı kredi kartına kendi veya sevdiği birinin resmini bastırabileceğini kaydetti. 
     Türkiye'deki bankaların dünya teknolojisi ve trendlerini çok yakından takip ettiğini ve hatta zaman zaman onların önüne geçtiğini ifade eden İrdem, Türk bankacılığının gereksinimlerini önceden görerek, üretim hattı yatırımını ve gerekli sertifikasyon işlemlerini tamamladıklarını bildirdi. 
     Enver İrdem, dünyada bu yönde yeni bir akım başladığını ve tüketicilerin duygusal anlamda daha fazla bağlandıklarını belirttikleri için bankalardan gelen talep doğrultusunda artık kart sahiplerinin önüne yenilikçi, esnek, eğlenceli tasarımlarla ve yerli üretim olanakları ile çıkabildiklerini belirtti. 
     
</TEXT>
</DOC>
