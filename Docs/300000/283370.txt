<DOC>
<DOCNO> 283370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun15.html </URL>
<DATE> 2004/10/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rumlar, veto kartını ısıtıyor 
</HEADLINE>
<TEXT>

     Kıbrıs Rum yönetimi Savunma Bakanı Kiryakos Mavronikolas, ''Türkiye'nin AB müzakere sürecinin Kıbrıs sorunuyla bağlantılı olması gerektiğini'' iddia etti. 
     Rum haber ajansına göre, ''Türkiye'nin müzakere sürecinin veto edilip edilmemesiyle'' ilgili bir soruyu yanıtlayan Mavronikolas, ''veto konusunda kararı siyasi liderliğin alacağını'' söyledi. 
     ''Son dönemde Türkiye'nin Yunan hava sahası ve karasularını ihlal ettiğini'' iddia eden Mavronikolas, ''Türkiye'nin bu politikayı sürdürmesi durumunda Avrupa ailesine kabul edilmesinin zorlaşacağını'' savundu. 
     ''Türkiye'nin AB sürecinin Kıbrıs sorununun çözümünden geçmesi gerektiğini'' öne süren Mavronikolas, ''Türkiye'nin 'Kıbrıs Cumhuriyetini' tanıması ve AB üyesi ülke olarak 'Kıbrıs'a saygı duyması gerektiğini, buna paralel olarak Kıbrıs sorununun çözümünde iyi niyet göstermesi gerektiğini'' kaydetti. 
     Mavronikolas, Rum yönetiminin bu yönde öneriler hazırladığını söyledi. 

     
</TEXT>
</DOC>
