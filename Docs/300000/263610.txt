<DOC>
<DOCNO> 263610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo19.html </URL>
<DATE> 2004/08/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Oyunlarda binicilikte çekişmeli müsabakalar bekleniyor... 
</HEADLINE>
<TEXT>

     28. Yaz Olimpiyat Oyunları'nda bugün başlayan binicilik müsabakalarında, çekişmeli mücadeleler bekleniyor. 
     Bayanlarla erkeklerin aynı koşullarda yarıştığı nadir spor dallarından biri olan binicilikte altın madalya, hem en iyi dereceyi yapan biniciye, hem de ata verilir. 
     Binicilik sporunda, binici ile at bir takım olarak kabul edilir ve başarı, uzun yıllar süren sistematik bir çalışma sistemi, yetenek ve direnç gerektirir. Binicilikte temel ilke, denge, oturuş, kol ve bacak hareketlerinde bütünlük sağlayarak atı yönlendirmektir. 
     Uluslararası Binicilik Federasyonu tarafından tanınan 7 kategoride yarışılır. Olimpiyatlarda ise biniciler, dresaj At terbiyesi , engel atlama ve 3 gün yarışları olmak üzere 3 sınıfta mücadele eder. 
     Dresaj Dresaj müsabakaları, 60x20 metre boyutundaki toprak zeminde Grand Prix, Grand Prix Özel ve Grand Prix Serbest Stil olmak üzere 3 etapta yapılır. Biniciler, atın her adımda, uyumlu, yumuşak, serbest ve akıcı hareket etmesi için çaba harcar. 
     2 gün süren Grand Prix etabında, takım dresajda olimpiyat şampiyonları belirlenir ve 1. bireysel elemeler yapılır. En iyi 25 at ve binicisi elemeyi geçerek Grand Prix Özel etabına kalır. 2. etapta da aynı hareketler, daha az bir zamanda uygulanır ve 2. bireysel elemeler beirlenir. Daha yoğun bir tempoda geçen bu etap, zor hareketlerde ehemmiyet gerektirir. Hem ata, hem de biniciye icra yeteneği ve duruş gözönüne alınarak not verilir. 
     Grand Prix Serbest Stil etabına 15 binici ve at kalır. İlk kez 1996 Atlanta Olimpiyat Oyunları programına dahil edilen bu etapta biniciler, uygulayacakları hareketleri ve hareket alternatifleriyle uyum gösterecekleri müziği seçer. Binicilerle atlara, teknik ve artistik performanslarıyla, hareketlerinin müzik ritmine uygunlukları gözönüne alınarak not verilir. 
     Sydney-2000 Olimpiyatları'nda altın madalya alan Hollandalı Anky van Grunsven, Atina'da da favori gösteriliyor. Grunsven'in madalyaya doymayan atı Bonfire ise emekliye ayrıldı. 4 altın madalyalı Alman Isabell Werth ise Atina'daki müsabakalara katılmayacak. 
     Engel Atlama Toprak veya çim parkurlarda yapılır. Hız ve binici ile atın hareketlerinde hassaslık gerektirir. 12 ila 15 arasında engelin üzerinden belirli düzen ve zamanda atlanır. Her engelin yüksekliği 1.60 metreye kadardır. Biniciye verilen zamanın aşılması, binicinin düşmesi veya atın engelin üzerinden atlamayı reddetmesi halinde ceza puanı verilir. 
     İlk bireysel elemelerde 75 binici ve at yarışır ve ikinci elemelerde, 10 takım, hem bireysel hem de takım, 35 binici de bireysel yarışlarda mücadele eder. yarışmaların 3. gününde, bireysel engel atlayışları yarışlarının finali, 2 raund üzerinden yapılır. 
     Madalya yarışında Kuzey Avrupa ülkeleri öne çıkan isimler olarak görülüyor. Sydney Olimpiyatları'nda takım şampiyonu olan Almanya ile ikinci İsviçre favori olarak gösteriliyor. 
     3 Gün Yarışları Dresaj, engel atlama ve kır koşusu yarışlarını içerir. Binici, 3 gün boyunca aynı ata biner. İlk gün dresaj, 2. gün kır koşusu ve 3. gün engel atlayışları yapılır. Kır koşusunda, 5 bin 700 metrelik bir parkurda, en fazla 45 atlayış yapılır. 
     Atina'da favori olarak, hem bireyselde hem de takım müsabakalarında İngiltere gösteriliyor. 
     
</TEXT>
</DOC>
