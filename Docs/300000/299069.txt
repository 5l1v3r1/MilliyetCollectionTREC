<DOC>
<DOCNO> 299069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun02.html </URL>
<DATE> 2004/12/20/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Time dergisi Bush'u ''Yılın Adamı'' seçti... 
</HEADLINE>
<TEXT>

     ABD Başkanı George W. Bush, Amerikan dergisi Time tarafından yılın adamı seçildi. 
     Derginin yarın piyasaya çıkacak sayısında, Time editörlerinin, ABD başkanlığını ikinci defa kazandığı ve siyasetin kurallarını ''geniş şapkasına'' uyacak şekilde yeniden düzenlediği için Bush'u yılın adamı seçtikleri belirtildi. 
     Dergiye bir demeç veren Bush, başkanlık seçiminde Demokrat Partili rakibi John Kerry'yi yenmesini kendi dış politikasına ve İran ve Afganistan savaşlarına bağlayarak, ''Bu seçim, ABD'nin dünyadaki etkisinin kullanılmasına ilişkindi'' dedi. 
     Time dergisinin genel yayın yönetmeni Jim Kelly, Bush'un siyasetteki etkisine işaret ederek, ''Birçok Amerikalı, derinden Bush'un seçimi kaybetmesini diledi. Ancak o kazandı. Bush, dört yıl önce ilk seçimi kazanan aynı adam değil. Artık çok daha kararlı'' ifadesini kullandı. 
     Kelly, yılın adamı yarışmasında finale kalan diğer isimler arasında Fahrenheit 9-11 filminin yönetmeni Michael Moore ve ''İsa'nın Çilesi'' filminin yönetmeni Mel Gibson'ın da bulunduğunu, ancak Bush'un seçildiğini kaydetti. 
     Bush, ilk başkanlık seçimini kazandığı 2000 yılında da Time dergisi tarafından yılın adamı seçilmişti. 
     
</TEXT>
</DOC>
