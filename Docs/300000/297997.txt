<DOC>
<DOCNO> 297997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur25.html </URL>
<DATE> 2004/12/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Cem Uzan'ın serbest bırakılmasına savcı itiraz etti 
</HEADLINE>
<TEXT>

     El konulan İmar Bankası'na ilişkin yeni başlatılan soruşturmayı yürüten Şişli Cumhuriyet Savcısı Mecit Ceylan, Cem Uzan'ın, asliye ceza mahkemesince tutuksuz yargılanmak üzere serbest bırakılmasına bir üst mahkemede itiraz etti. 
     Savcı Ceylan, itirazını içeren dilekçeyle birlikte hazırlık soruşturması dosyasını da üst mahkeme olarak itirazı değerlendirecek İstanbul Nöbetçi Ağır Ceza Mahkemesi'ne gönderdi. 
     Genç Parti GP Genel Başkanı Cem Uzan, savcılığın ''cürüm işlemek amacıyla teşekkül oluşturmak'', ''kamu kurumunu dolandırmak'', ''gizli belge saklamak'' ve ''sahte evrak düzenlemek'' suçlarından tutuklanması istemiyle sevk ettiği Şişli Nöbetçi 9. Asliye Ceza Mahkemesi'nce dün sabaha karşı tutuksuz yargılanmak üzere serbest bırakılmıştı. 
     Nöbetçi mahkeme, Muştak Ayvaz, Ali Cenap Ermutlu, Selahattin Bal, Tahsin Öztürk, Seyfettin Kaya ve Bahadır Aygün'ün ise tutuklanmasını kararlaştırmıştı. 
     
</TEXT>
</DOC>
