<DOC>
<DOCNO> 273313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun22.html </URL>
<DATE> 2004/09/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Prodi Ermeni sınırının kapalı olmasından hoşlanmıyorum 
</HEADLINE>
<TEXT>

     AB Komisyonu Başkanı Romano Prodi, ''Türk-Ermeni sınırının hala kapalı olmasından hoşlanmıyorum'' dedi. 
     Güney Kafkasya ülkelerini ziyareti çerçevesinde Erivan'da temaslarda bulunan Prodi, Ermenistan Dışişleri Bakanı Vartan Oskanyan ile birlikte düzenlediği basın toplantısında, ''kapalı sınırlar konusunun, Türkiye'nin AB üyeliği için gerekli önkoşullardan biri olabileceğini göz ardı etmediğini'' de söyledi. 
     Medimax ajansının haberinde, ''Kişisel olarak, Türk-Ermeni sınırının kapalı olmasından ve Türkiye ile Ermenistan arasında diplomatik ilişki bulunmamasından hoşlanmıyorum'' ifadesini kullanan Prodi'nin, sınırların açılması yönündeki çabaları desteklemeye hazır olduğunu dile getirdiği belirtildi. 
     Prodi, AB Komisyonu tarafından hazırlanan ve Türkiye'nin Kopenhag kriterleriyle ilgili çalışmalarının da değerlendirildiği raporun 6 Ekimde açıklanacağını anımsatarak, ''Bu rapor, Türkiye'ye 'evet' dedik anlamına gelmiyor'' dedi. 
     Habere göre, Prodi konuşmasında, ''Türkiye'nin AB'ye üyeliğiyle ilgili görüşmeler sürecinin başlayıp başlamayacağı yönündeki kararın da Aralık ayında yapılacak AB liderler zirvesi sırasında alınacağını'' belirtti. 
     Güney Kafkasya ülkelerinin AB'ye üyeliği konusuna da değinen Prodi, ''bu konuda bugünden konuşmanın imkansız olduğunu'' belirterek, ''bölge ülkelerinin Avrupa ile yakınlaşmayı çok istediğini'' kaydetti. 
     Bölgede tarihsel zıtlıkların çok güçlü olduğuna işaret eden Prodi, bu güçlüklerin aşılması gerektiğini ifade etti. 
     
     KOÇARYAN'IN KABULÜ 

     Prodi, Erivan'da dün yaptığı temasları çerçevesinde Ermenistan Cumhurbaşkanı Robert Koçaryan tarafından da kabul edildi. 
     Kabulde, Ermeni işgali altındaki Yukarı Karabağ ile ilgili sorunun çözüm süreci ve Türk-Ermeni ilişkileri ağırlıklı olarak ele alındı. 
     Cumhurbaşkanlığı basın merkezinden verilen bilgiye göre, Prodi kabulde, ''AB'nin Güney Kafkasya'ya ayrı bir önem verdiğini'' kaydetti. 
     
</TEXT>
</DOC>
