<DOC>
<DOCNO> 279940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/spo03.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
100'de 100 barış 
</HEADLINE>
<TEXT>


Galatasaray'ın geçen Divan Kurulu'nda sözlü olarak atışan Başkan Canaydın ile eski Başkan Cansun, dün kürsüde el ele üyeleri selamladı, 100. yıla birlik beraberlik içinde yelken açtı 

ERHAN TELLİ 


Ekim'de bahar havası 
EYLÜL ayında yapılan hararetli Divan Kurulu toplantısı, dün yerini bahar havasına bıraktı. 100. yılını kutlamaya hazırlanan Galatasaray'da Başkan Özhan Canaydın, Divan Başkanı Semih Haznedaroğlu'nun çağrısıyla toplandıklarını ve Faruk Süren ile Mehmet Cansun ile görüşerek çözüme ulaştıklarını belirtti. Süren'in mazeret bildirerek dünkü toplantıya katılmadığını belirten Canaydın, Cansun'u kürsüye çağırdı, elini havaya kaldırarak, üyeleri selamladı. 

'Bir musibet yetti ' 
CANAYDIN, "Geçen toplantıda manen üzüntüler yaşadık ama bugün mutlu günümüz" diyerek, "İşte Galatasaray birlik - beraberlik ve dostluğu burada yatıyor" dedi. Cansun ise, "Bizi ayrıca motive etmeye ve heyecanlandırmaya gerek yok. Bir musibet bin nasihatten daha iyidir diye bir söz vardır. Herhalde biz de böyle bir musibet geçirdik. Belki de bin nasihatten daha iyi oldu. Bizim kavga etme lüksümüzün olmadığı inancındayım" ifadesini kullandı. 

Başkan'dan müjdeler 
CANAYDIN ayrıca Seyrantepe arazisinin üst kullanım sözleşmesinin de sonuçlandığını müjdeledi, 100. yılda sicil affına gideceklerini de belirtti. Bu arada toplantıda söz alan Kemal Onar ise, 100. yılı değil, 99. yılı kutladıklarına dikkat çekerek, "Kulübümüzün kuruluşu, 17 Ekim değil, 1 Ekim'dir. Ayrıca bayrakların camlara asılması düşüncesi güzel. Ama bayraklar camlara asılınca camcılar da iyi para kazanabilir" diye konuştu. 

Taraftar terletti 

EROL DEMİRKOL 

LOTTO tarafından Er - Ço Alışveriş Merkezi'nde dün düzenlenen imza gününe katılan Galatasaraylı Hakan Ünsal, İbrahim Yavuz, Elvir Baliç ve Ergün Penbe, taraftarlara imza dağıttı, sorulara yanıt verdi. Özellikle Hakan Şükür konusunda zor anlar yaşayan Sarı - Kırmızılılar, "Üzücü bir durum. Ancak arkadaşımız bizim sayemizde zor günleri atlattı" diye konuştu. Öte yandan Volkan da Kültür Koleji'nde yapılan bir panele katıldı. 

Hurma dopingi 

RAŞİT ALTUN 

AEK karşısında 2-1 galip gelerek iyi bir sınav veren Galatasaray, Kayserispor maçının hazırlıklarına dün başladı. Milliler'den yoksun olarak çalışmalarını sürdüren Sarı - Kırmızılılar'da sakatlıktan kurtulan Hakan Şükür ile Conceiçao da arkadaşlarıyla birlikte idmana çıktı. Bu arada 2. Başkan Ergun Gürsoy'un Umre'den getirdiği hurmalar tesislerde dağıtıldı. Yabancı futbolcular bir süre Gürsoy'un hediyesinin ne olduğunu anlamakta zorlandı. 


</TEXT>
</DOC>
