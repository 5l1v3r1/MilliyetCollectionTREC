<DOC>
<DOCNO> 285558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas07.html </URL>
<DATE> 2004/11/02/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Gündüz çöpleri toplayıp akşamları tiyatro oynadılar ve perde... 
</HEADLINE>
<TEXT>

     Salih GÜNER DHA 

KIRŞEHİR Belediyesi bünyesinde çalışan temizlik işçileri, uzun süren provaların ardından hazırladıkları tiyatro oyununu sahneledi. 
     Kırşehir Belediyesi bünyesinde temizlik elemanı olarak çalışıp geçimlerini sağlayan 7 genç, sanata olan meraklarını gidermek amacıyla bir tiyatro ekibi kurarken, yaklaşık 2 aylık bir çalışmadan sonra izleyicilerle buluştu. Mahallerdeki çöpleri topladıktan sonra tiyatro gösterimi için aralıksız prova yapan temizlik işçileri, hazırlıklarını tamamladıkmtan sonra Gazi Üniversitesi'ne bağlı Kırşehir Meslek Yüksekokulu Konferans Salonu'nda oyunlarını sahneye koydu. Çöp arabaları ile gösterinin yapılacağı salona koşan amatör tiyatrocu temizlik işçileri, kendilerini izlemeye gelen vatandaşlardan uzun süre alkış aldı. 
     Gösteriler öncesi küçük çapta aksaklıklar yaşandı. Çöp toplama işi uzun süren bir genç tiyatrocunun salona geç gelmesi üzerine, oyun gösterimi 20 dakika geç başladı. Çöp Toplamak Sanattır' adlı oyun öncesi konuşan Belediye Başkanı Halim Çakır, Kırşehir Belediyesi bünyesinde önümüzdeki günlerde Kırşehir Kültür-Sanat Merkezi oluşturulacağının sözü vererek, "Temizlik işçilerinin böyle bir sosyal faaliyete ilgi göstermesi beni son derece mutlu etti. Eğitim ve öğretimin yaşı olmadığı gibi mesleki ayrımcılığı da yoktur. Bunun en güzel örneğini de çöpçü kardeşlerimiz bize gösterdi. Kendilerine çok teşekkür ediyor, başarılarının devamını diliyorum'' dedi. 
     Başkan Çakır'ın konuşmalarının ardından sahne alan tiyatro oyuncusu temizlik işçileri, ilk olarak çöplerin bilinçsizce sokaklara atılmasından dolayı yaşanan olumsuzluğun konu edildiği oyunu sahneye koydu. 2 perde halinde oynanan tiyatro gösteriminde, daha sonra da intihar etmek isteyen bir oyun yazarının içine düştüğü psikolojik durum ve Türkiye'de yaşanan çarpıklıklara değinildi. İki saat süren oyunun ardından sergiledikleri performansla profesyonellere taş çıkartan temizlik işçileri, salonu dolduran izleyiciler tarafından ayakta alkışlandı. 
     
</TEXT>
</DOC>
