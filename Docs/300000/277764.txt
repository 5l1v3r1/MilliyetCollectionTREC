<DOC>
<DOCNO> 277764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy01.html </URL>
<DATE> 2004/10/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Starsbourg'da ''Biz ödevimizi yaptık, sıra AB'de..'' 
</HEADLINE>
<TEXT>

     
     Ali Rıza Doğan bildiriyor 


     
Başbakan Recep Tayyip Erdoğan, ''Türkiye olarak biz ödevimizi yaptık. Bundan sonra Avrupa Birliği AB ödevini yapmak zorundadır'' dedi. 
     Başbakan Erdoğan, Strasbourg Kongre ve Müzik Sarayı'nda vatandaşlarla biraraya gelerek hitap etti. Bu buluşmayı çok anlamlı bulduğunu ifade eden Erdoğan, yarın AB'nin Türkiye'nin müzakere süreci ile ilgili raporunu açıklayacağı gün olduğunu hatırlattı. 
     Avrupa Konseyi Parlamenterler Meclisi'nde yarın konuşma yaparken raporun açıklanacağını belirten Başbakan Erdoğan, ''Bu raporda bugüne kadar raporunu yerine getiren, Kopenhag siyasi kriterlerini yerine getirmiş bir ülke olarak bizler olumlu netice bekliyoruz'' diye konuştu. 
     Bundan sonra zor olan sürecin başlayacağına işaret eden Erdoğan, elele, omuz omuza vererek müzakere sürecinin verileceği tarih olan 17 Aralık'a kadar bu sürecin birlikte aşılacağını söyledi. Erdoğan, şöyle konuştu 
     ''Şimdi aslolan çıktığımız AB yolculuğudur. Hükümetimiz son iki yılda çok ciddi performans ortaya koymuştur. İktidarıyla, muhalefetiyle, sivil toplum örgütlerinin desteğiyle bu noktaya gelinmiştir. Türkiye olarak biz ödevimizi yaptık. Bundan sonra AB ödevini yapmak zorundadır. Onlar şimdi sınavda... 
     Burada arzu edilmeyen şeyler olursa, buna ihtimal vermiyorum ama buradan Fransız vatandaşlarına, dostlarımıza sesleniyorum lütfen bizi anlamakta zorlanmayın. Eğer medeniyetler arası bir çatışma değil, uzlaşmanın gerçekleşmesini başarmak istiyorsak, Türkiye'nin AB içinde yerini alması gerekir. Türkiye'nin bu yerini aldığı zaman, küresel barışın ve dayanışmanın gerçekleştiği zamandır. Huntington haklı çıkmamalı, medeniyetleri buluşturmak isteyenler haklı çıkmalıdır.'' Erdoğan, Strasbourg'da vatandaşlara, ''Asla entegrasyondan kaçmayın. Ama asimilasyona hayır'' diye seslendi. 
     Başbakan Erdoğan, Strasbourg'a geldikten sonra kongre ve müzik sarayına geçerek burada vatandaşlara hitap etti. 
     Avrupa'nın çeşitli ülkelerine zaman zaman sivil toplum örgütleriyle, zaman zaman Belediye Başkanı, şimdi de Başbakan olarak geldiğini kaydeden Erdoğan, ''Beraber atmamız gereken çok adımlar var. Biz sizi unutmadık. Avrupa'daki 4 milyon vatandaşımız terkedilmiş değil. Nabızlarımızın birlikte attığı vatandaşlarımızdır'' dedi. 
     Erdoğan, ''Sıkıntılarımız var. Sıkıntılı bir Türkiye'yi 3 Kasım'da devraldık. Bugün çok farklı bir konumdayız. Her geçen gün daha iyi olduk. Bugün dünden daha iyiyiz. Yarın bugünden daha iyi olacak'' diye konuştu. 
     Vatandaşlar adına konuşan Hasan Baylan'ın Strasbourg'daki konsolosluk binasının yetersizliğinden yakınmasına karşılık olarak da Erdoğan, ''Benim oturduğum makamı nasıl devraldığımı bilseydiniz bu konuşmayı yapmazdınız. Şimdi o da değişiyor, buralar da değişecek'' dedi. 
     Türk milletinin dayanışmayı sevdiğini ifade eden Başbakan Erdoğan, burada istenildiği takdirde bir kampanya başlatılıp konsolosluk binasının satın alınabileceğini kaydetti. 
     Başbakan Erdoğan, hükümete geldiklerinde Türkiye'nin çok ciddi bir borç sarmalında bulunduğunu anlatarak, 2003 yılında Türkiye'nin ödediği faizin 42 milyar dolar olduğunu anımsattı. ''Bu faizi biz hazırlamadık. Bunu kucağımızda bulduk'' diyen Erdoğan, konuşmasını şöyle sürdürdü 
     ''Bunu ödemem diyebilir misiniz Bu onurlu bir devlete yakışır mı Bu, ancak ihtilal hükümetlerinin yapacağı işlerdir. Bu paranın yarısının yatırıma dönüştüğünü düşünün Türkiye'de neler yapılırdı. 
     Türkiye'de bir gecede yüzde 8 bin faizlerin olduğu günleri yaşadık. İç borca ödediğimiz faiz yüzde 69 idi. Şimdi yüzde 23-24'lere düştü. Aradaki fark yüzde 45. Bu benim vatandaşımın, halkımın cebinde kaldı. Enflasyon yüzde 34'lere varmıştı. Yüzde 12'nin altında enflasyonla bu yılı sonuçlandıracağız. Bu ne demek Güneşin karşısındaki bir kartopu gibi paranın erimemesi demek.'' 
     
     ''SANAL PERDE KOYAMAZ'' 

     Başbakan Recep Tayyip Erdoğan, Türkiye'nin bu yıl büyüme hızında tarihinin rekorunu kırdığını, ilk altı aydaki büyümenin yüzde 13.4 olduğunu bildirdi. Geçen yıl da yüzde 5 olarak hedeflenen büyümenin yüzde 5.9 olarak gerçekleştiğini dile getiren Erdoğan, ''Bu nasıl oldu derseniz, özel sektör ciddi bir yatırıma girdi. Temmuz ayı sonu itibariyle özel sektör yatırımları 20 milyar dolara ulaştı. Türkiye'de güven ortamı ve istikrarın oluşmasıyla girişimcimiz yatırım yapmaya başladı'' dedi. 
     Yabancı sermayenin de Türkiye'ye gelmeye başladığını, Temmuz ayı sonu itibariyle Türkiye'ye 1.8 milyar dolar yabancı sermaye girişinin olduğunu belirten Erdoğan, ''Çünkü, artık güven ve istikrarın olduğu bir Türkiye var'' diye konuştu. 
     Gelecek yıl da en çok doğrudan yabancı sermayenin gireceği ülkenin Türkiye olduğunun uluslararası kuruluşlarca açıklandığını kaydeden Başbakan Erdoğan, gelecek sene 2.8 milyar dolarlık yabancı sermaye girişinin beklendiğini söyledi. 
     Erdoğan, turizmde de cumhuriyet tarihinin en önemli sürecinin yaşandığını ve hiçbir dönemde olmayan patlamanın gerçekleştiğini vurgulayarak, bugün itibariyle geçen yılki rakamın yüzde 37 oranında aşıldığını ifade etti. Erdoğan, Türkiye'nin turizmle birlikte halkların kaynaşmasına da zemin hazırladığını belirtti. Erdoğan şöyle konuştu 
     ''Biz öyle bir medeniyetin mensuplarıyız ki insanları zenginden, parasından, pulundan, makamından mevkiinden, yaşadığı coğrafyadan değil, yaradılanı severiz yaradandan ötürü... Bu bizim ruh kökümüzden, insana bakış açımızdan kaynaklanıyor. Fransız vatandaşları, Türk vatandaşları ile kaynaşmamak için araya sanal perde koyamaz.'' 
     
     ''İNANCINA GÜVENMEYEN İNANCINDAN KORKAR'' 

     Fransa'da 400 bin Türk'ün yaşadığını ve vatandaşlar arasında çifte vatandaşlığa direnenlerin bulunduğunu belirten Erdoğan, bunun yanlış olduğunu söyledi. 
     Kesinlikle vatandaş olunması ve bundan çekinilmemesi gerektiğini ifade eden Başbakan Recep Tayyip Erdoğan, vatandaşlara, ''Siz kendinize güvenmiyor musunuz Düşüncesine güvenmeyen düşünce hürriyetinden, inancına güvenmeyen inancından korkar. Sizler korkaklar topluluğu olamazsınız. Fransızlar'ın sosyal ve siyasi ortamındaki yerinizi almalısınız. Cesur olacaksınız. Bu size tanınan en tabii hak. Asla entegrasyondan korkmayın. Ama asimilasyona hayır'' sözleriyle hitap etti. 
     
     ''ZOR YOLCULUK BUNDAN SONRA BAŞLIYOR'' 

     Fransa'daki Türk vatandaşlarından Fransız vatandaşlarına Türkiye'nin örf, gelenek ve ananelerini göstermelerini anlatmalarını isteyen Erdoğan, şunları kaydetti 
     ''Zor yolculuk bundan sonra başlıyor. 17 Aralık müzakere sürecinin onaylanacağı tarihtir. Her biriniz bizim burada adeta birer büyükelçimizsiniz. Böyle davranacaksınız. Bunu başardığınızda gerisi çok çabuk gelecektir. 
     Türkiye Cumhuriyeti olarak anayasal ve yasal değişiklikleri yaptık. Bundan sonra yapılması gerekenleri de yapmaya kararlıyız. Bu noktaya hazır bir Parlamento ve Hükümet var. Sivil toplum örgütleri de buna destek veriyor. Türkiye'nin yüzde 75'i Avrupa Birliği'ne AB girmeye hazır'' Erdoğan, Fransa'daki dernekler arasında ve diğer Avrupa ülkelerinde bazı ayrışmalar olduğunu belirterek, sivil toplum örgütlerinin farklı düşüncede olabileceklerini, ancak bu kuruluşların konu Türkiye olunca dayanışma içinde bulunmaları gerektiğini söyledi. 
     Başbakan Recep Tayyip Erdoğan, konuşmasını, ''Ülkemden sizlere kucak dolusu selamlar getirdim. Ne olur birbirinizi çok sevin, birbirinizle dayanışma içinde olun. Paylaşım anlayışınızı aranızda hakim kılın. Böylece daha güçlü olacaksınız'' diyerek tamamladı. Vatandaşlar da Başbakan Erdoğan'a toplantı boyunca yoğun sevgi gösterisinde bulundu ve konuşmasını da sık sık alkışlarla kesti. 
     Başbakan Erdoğan, daha sonra vatandaş temsilcilerinin resepsiyonuna katıldı. 
     
</TEXT>
</DOC>
