<DOC>
<DOCNO> 290332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/siyaset/asiy.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yağızoğlan geliyor' 
</HEADLINE>
<TEXT>


Sarıgül, "1970'lerde Karaoğlan rüzg rı esiyordu, 2000'lerde Yağızoğlan rüzg rı esmeye başladı. Tencere kaynar, maymun oynarken herkes yanınızdadır" dedi 

Ezelhan Üstünkaya - Ankara 


CHP'de gözler Şişli Belediye Başkanı Mustafa Sarıgül'ün bugün Mersin Metropol Meydanı'nda düzenleyeceği mitinge çevrildi. Genel Merkezle muhalifleri yeniden karşı karşıya getiren ve 24 CHP'li milletvekilinin katılması beklenen miting, "Ulusal Birlik ve Çağdaş Demokrasi" adıyla 14.00'te başlayacak. 
Genel Merkez, Genel Sekreter Önder Sav imzalı uyarı yazısına rağmen mitinge katılma kararı alan 13 milletvekiline dün de bir uyarı mesajı gönderdi. Milletvekillerinin, "İzlemeye gidiyoruz" gerekçesi de yeterli görülmedi. Genel Başkan Deniz Baykal, parti disiplinine aykırı davranan milletvekilleri için, "Gereği yapılacaktır" dedi. Disiplin süreci, basında çıkan haberler ve mitingi izleyecek partililerin verdiği bilgi doğrultusunda başlatılacak. İstanbul Milletvekili Ahmet Güryüz Ketenci, parti yönetimine tepkisini şöyle dile getirdi 
"CHP tarihinde görülmüş mü, bir milletvekili mitinge katılıyor diye disiplin süreci başlatmak Bu Sarıgül mitingi değil, sivil toplum örgütleri düzenliyor. Kaldı ki Sarıgül'ün mitingi olsun. AKP'nin de mitingini izleriz. Hangi özgürlükçü rejimde böyle anlayış olur Hukukçu geçinen Genel Sekretere bak. CHP grubunun 171'inin en az 150'sinde lider arayışı devam ediyor, örtülü örtüsüz. Parti 12 yıldır başarısız." 

Örgüt de bölündü 
Miting, CHP Mersin İl Örgütü'nü de böldü. Sarıgül'ün tedbirli olarak kesin ihraç istemiyle Disiplin Kurulu'na sevk edildiğini, bu nedenle parti üyesi olmadığını anımsatan il yönetimi, mitinge katılacak partililer hakkında tüzüğün gereğinin yerine getirileceği uyarısında bulundu. İl yönetimi partililere, Sarıgül'ün CHP amblemini kullanmaması için Mersin Valiliği, Cumhuriyet Başsavcılığı, İl Emniyet Müdürlüğü'ne başvuruda bulunulduğunu da anımsattı. 
Mitinglerine Güneydoğu gezisiyle devam etmeye hazırlanan Sarıgül'ün, Baykal'a karşı başlattığı hareketi, yakın çevresine, "1970'lerde Karaoğlan rüzg rı esiyordu, 2000'lerde Yağızoğlan rüzg rı esmeye başladı" sözleriyle değerlendirdiği belirtildi. Mersinlileri ellerinde CHP bayraklarıyla mitinge beklediğini belirten Sarıgül, "Tencere kaynar, maymun oynarken herkes yanınızdadır. Önemli olan tencere kaynamazken yanınızda olan insanlarla mücadele vermektir. Biz Mersin ve tüm Türkiye'de böyle bir mücadele veriyoruz" diye konuştu. 

Mitinge 24 vekil katılıyor 

Sarıgül'ün yakın çevresi de, il örgütünden ihraç edilen yaklaşık 1500 partiliyle vatandaşların, mitinge CHP bayraklarıyla katılacağını duyurdu. Ayrıca 14 CHP milletvekilinin alanda olacağı, sayının bugün daha da artabileceği vurgulandı. Eski CHP Gençlik Kolları Genel Başkanı Zeki Alçın, Şişli Belediye Başkan Yardımcısı Necmi Hayal, Mersin milletvekilleri Ersoy Bulut, Hüseyin Özcan, Tekirdağ Milletvekili Erdoğan Kaplan'la birlikte dün Mersin'de basın toplantısı düzenledi. Alçın, "Genel Merkezin baskı ve ihraç tehditleri, desteği artırdı. Daha önce çekimser duran milletvekilleri, son olaylar ve ihraç tehditlerine rağmen, karar değiştirerek mitinge katılacaklarını bildirdi. Şimdilik 24 kişiye ulaşan bu sayının artmasını bekliyoruz" dedi. 


</TEXT>
</DOC>
