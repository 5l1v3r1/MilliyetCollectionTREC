<DOC>
<DOCNO> 264565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/guncel/agun.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Laboratuvarlarda 'çok özel' fiyatlar 
</HEADLINE>
<TEXT>


16 kalemlik kan tahlil istek formuyla gittiğimiz 10 ayrı özel laboratuvarda farklı fiyatlarla karşılaştık. Aynı tahlillere 170 milyon lira isteyen de var, 420 milyon lira da 

Şükran Özçakmak İstanbul 

Serbest piyasa şartlarıyla fiyat belirleyen özel laboratuvarlar, ölümle yaşam arasındaki çizgide gidip gelen hastalardan, aynı tahliller için çok farklı fiyatlar talep ediyor. Örneğin özel bir laboratuvar kan tahlilinden 170 milyon lira isterken, aynı binadaki başka bir laboratuvarın bu tahliller için biçtiği değer 420 milyon lira. Hasta ya da hasta yakını da, zamanla yarıştığı için çok fazla araştırma yapamadan bu ücretleri ödüyor. 
Özel sağlık alanındaki fiyat uçurumunu ortaya koymak için 16 kalemlik kan tahlil istek formuyla, İstanbul Tıp Fakültesi'ne, bölgedeki özel tahlil yapan laboratuvarlara ve Haseki Eğitim ve Araştırma Hastanesi'ne gittik. Karşımıza, 'uçurum' olarak niteleyebileceğimiz fiyat farkları çıktı. 
Ameliyat olmak üzere olan bir vatandaş veya hasta yakını kaç laboratuvar dolaşabilir bilemiyoruz ancak biz, 10 ayrı özel laboratuvarın kapısını çaldık. Kimi pazarlık yaptı, kimi 'fiş almazsanız' diye fiyat indirdi. Bazı laboratuvarlar da ısrarla doktor ismi sorarak, indirim oranını belirledi. 
Aynı binanın içerisinde bulunan ve yaklaşık olarak aynı kirayı ödeyen 3 ayrı laboratuvardan da 170, 185 ve 300 milyon lira olarak farklı fiyatlar aldık. Bir hafta içinde 2 kez kapısını çaldığımız laboratuvarlarda bile farklı fiyatlar aldık. 

Fark neden 
Peki nasıl oluyor da aynı tahlil arasında yüzde yüzün üzerinde fiyat farkı oluyor " sorusunu kendilerine yönelttiğimiz laboratuvar yetkilileri, "Kullandığımız malzeme ve aletler farklı. Biz daha kaliteli hizmet veriyoruz" diyorlar. Diğerlerine oranla düşük fiyat verenler ise, "Biz pazarlık şansı bırakmıyoruz. Size 400 milyon fiyat veren laboratuvar, pazarlıkla fiyatı bizim fiyatın altına bile düşürür. Sonuçta, Türk Tabipler Birliği'nin TTB asgari ücreti altına inmiyoruz. Serbest piyasa" diyor. 

Hastaneler bile farklı 
Fiyat farkı sadece laboratuvarlarla sınırlı değil. Üniversite ve devlet hastaneleri arasında da belirgin bir fark var. 
İstanbul Tıp Fakültesi, 16 kalem kan tahlili için 270 milyon lira fatura çıkardı. Ancak mikrobiyoloji laboratuvarında, hepatit tahlilleri için gerekli malzeme yoktu. Görevli, "Malzemenin 3 ay sonra gelebileceğini" söyledi. Haseki Hastanesi ise aynı tahliller için 123 milyon 500 bin lira istedi. 

Kurtlar sofrası gibi 

Dr. Güray Kılıç İstanbul Tabip Odası Yönetim Kurulu Üyesi TTB taban fiyatı belirler. Biz, bu fiyatın altına düşenlerden hesap soruyoruz. Birincil amaç, hekimin emeğini koruyarak kaliteli hizmet sunulmasını sağlamak. Maalesef üst fiyat yok ve en acısı bunun denetimini yapan da yok. Sağlıkta piyasa olmaz. Vatandaş, anlaşmalı özel kuruluşlara yönlendiriliyor. Bu da kurtlar sofrası gibi. Herkes neredeyse ayakta durabilmek için birbirinin boğazını sıkacak. 
Dr. Celalettin Cengiz İstanbul Tabip Odası Hekimlik Uygulamaları Bürosu Fiyat farkının farklı çalışma yöntemleri nedeniyle oluşan bir yönü var. Sağlıkta, serbest piyasa kurallarını uygulayamazsınız. 

10 ayrı fiyat Onkim Araştırma Tanı 200 milyon Elit Tıbbi Tahlil 185 milyon İnvitro Tıbbi Tahlil 260 milyon Özen Tıbbi Tahlil 170 milyon Pasteur Tıbbi Tahlil 350 milyon fatura alınmazsa 250 milyon Bio-Tıp Tıbbi Tahlil 420 milyon indirimle 360 milyon Can Tıbbi Tahlil 250 milyon pazarlıkla 220 milyon Petek Tıbbi Tahlil 422 milyon pazarlıkla 337 milyon Bilgi 290 milyon Hipokrat 250 milyon fiş alınmazsa indirim. 


</TEXT>
</DOC>
