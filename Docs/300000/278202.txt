<DOC>
<DOCNO> 278202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas09.html </URL>
<DATE> 2004/10/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İşte en gözde bekarlar 
</HEADLINE>
<TEXT>

     Bekarlığa veda etmeye hazırlandıkları yönündeki haberler magazin basınının sütunlarından düşmeyen iki yakışıklı aktör Orlando Bloom ile Jude Law'un evlenmeye niyetlerinin olmadığı ortaya çıktı. 
     Internetteki ''msn'' sitesinin haberine göre, dergilerin anketlerinde ''en gözde bekar'' unvanını kimselere kaptırmayan Law evlenmeye hazır değil. Aktris Sadie Frost'tan ayrıldıktan sonra Sienna Miller ile birlikte görülen Law'un Venedik'teki film çekimleri sırasında ziyaret ederek güzel yıldıza evlenme teklif ettiği ve onun da ağlayarak ''evet'' dediği haberleri boş çıktı. 
     22 yaşındaki Miller'a evlenme teklif ettiği söylenen 32 yaşındaki Law'un basın sözcüsü ortaya çıkarak ''peri masalını'' bozdu. Sözcü Simon Halls, yaptığı açıklamada, ünlü aktörün gelecek planlarında evliliğin yer almadığını belirterek, ''İngiliz tabloidleri her zamanki gibi yanlış yazmış. Onlar kesinlikle nişanlanmadı'' dedi. 
     Frost ile 6 yıllık evlilikten sonra geçen yıl Ekim ayında yollarını ayıran Jude Law'un bu evlilikten üç çocuğu bulunuyor. 
     
     PARIS DE EVLENMİYOR 

     ''Truva'' filminin ''Paris'', ''Yüzüklerin Efendisi''nin Legolas Greenleaf karakteri Orlando Bloom, People başta olmak üzere çok sayıda derginin anketlerinde ''en gözde bekar'' unvanını kimselere kaptırmıyor. 
     Bu unvanı bırakmaya hazırlandığı yönündeki haberlerle hafta sonunda milyonlarca kadın hayranını hayal kırıklığına uğratan Bloom, nihayet bu yüreklere su serpti. 
     Oyuncu Kate Bosworth ile iki yıldır süren beraberliğini resmiyete kavuşturmak için nişanlandığı ve 21 yaşındaki güzelin parmağına da 300 bin dolarlık bir yüzük taktığı söylenen Bloom'un sözcüsü aktörün nişanlandığını yalanladı. Her iki oyuncunun adına açıklama yapan sözcü, ''Şunu kesinlikle söyleyebilirim ki Kate Bosworth ile Orlando Bloom nişanlanmadı'' dedi. 
     
     BEN AFFLECK EVLİLİK YOLUNDA 

     Gözde bekarlar kulübüne veda etmeyen Law ile Bloom'un aksine Hollywood'dan damat olmaya hevesli bir aday sonunda çıktı. 
     Jennifer Lopez ile fırtınalı beraberliğini sona erdiren Ben Affleck, bir başka ''Jennifer'' ile mutluluğu buldu. Aktris Jennifer Garner'ın West Virginia'daki evine giderek ''müstakbel'' ailesiyle tanışan oyuncu, burada hoş bir haftasonu geçirdi. 
     Çevrede gezinti yapan çift, daha sonra çocuklara yönelik bir projeye katılmak üzere özel uçak kiralayarak Washington'a uçtu. 
     
</TEXT>
</DOC>
