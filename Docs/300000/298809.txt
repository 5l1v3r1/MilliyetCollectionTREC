<DOC>
<DOCNO> 298809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/guncel/agun.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolu 'eşik' dolu 
</HEADLINE>
<TEXT>


Türkiye, AB'yle 31 'müzakere başlığı' altında görüşecek. Her bir başlığın açılması için belli eşiklerin aşılmış olması koşulu aranacak. Görüşmelerde son sözü her zaman AB söyleyecek 

Güven Özalp 

AB, genişleme konusunda yıllardır uyguladığı yöntemlerden yavaş yavaş vazgeçiyor. Son 10 üye ve 2007'de üye olmaları öngörülen Bulgaristan ve Romanya için uygulanan kurallar, "son genişleme dalgasından çıkarılan dersler ışığında" yeniden şekilleniyor. Türkiye'nin maruz kalacağı kurallar, özünde aynı olsa da, ayrıntılarda önceki aday ülkelerden farklı olacak. Masada zaman zaman çetin müzakereler yaşanacak. Türkiye hassasiyetlerini korumaya çalışacak olsa da, asıl hedef "ülkeyi AB'ye uydurabilmek" olacak. Görüşmelerde son sözü AB söyleyecek. 

Aday 'uymak' zorunda 
Müzakerede AB müktesebatı tartışmaya açık olmayacak. Müktesebata uymaktan başka seçeneği olmayan aday ülkenin "pazarlık unsuru" olarak kullanabileceği ana konuları "zamanlama, geçiş dönemleri, geçici istisnalar" gibi konular oluşturacak. AB'nin son genişleme dalgasında yaşadığı zorluklar nedeniyle, artık genişleme süreci daha münferit yaşanacak. AB kaynakları, önceki kuralların unutulması, yeni süreçle eskisinin kıyaslanmaması gerektiğini vurguluyorlar. 

Takvim nasıl işleyecek 
Müzakerede temeli oluşturacak olan "tarama sürecinde", Türkiye'nin AB müktesebatına uyum düzenlemelerinde geldiği düzey ölçülecek. Örneğin tarım sektörü ele alınırken, Türkiye'nin eksiklikleri belirlenecek. Bu sürece paralel olarak Türkiye için gözden geçirilmiş bir "Katılım Ortaklığı Belgesi" hazırlanacak. Tarama süreci sonucunda "Hükümetlerarası Konferans" diye nitelendirilen AB Konseyi üst düzeyde toplanacak. "Tutum belgelerinin" karşılıklı sunulacağı toplantının ardından müzakere resmen başlayacak. 

'Eşik tutturma' sorunu 
Müzakere başlıklarının açılması için belli eşiklerin karşılanmış olması koşulu aranacak. Müzakerelerin teknik boyutundan sorumlu komisyon, AB Konseyi'ne bilgi verecek. Başlığın açılması kararını AB Konseyi verecek. Komisyon'un önerisi olumlu olsa bile AB üyesi 25 ülkeden karşı çıkan olursa, ilgili başlıkta müzakere kapatılamayacak. Başlık açmak için oybirliği aranabilecek. Aday ülkelerden başlık açıp kapamak için yasal düzenlemenin yanı sıra uygulama alanında da belli bir performans göstermesi beklenecek. 31 müzakere başlığı olduğu dikkate alındığında Türkiye için toplam 62 kez oybirliği aranacak. 

5 adımda müzakere 

Müzakerenin ilk adımında, tarama süreciyle eksikler tespit edilecek. Müzakerelerin yürütüldüğü çeşitli alanlarda kısıtlama konabilecek 

1- Aday ülke mevzuatının AB müktesebatına göre nerede olduğunu belirlemek amacıyla ilk adımda yapılacak "tarama süreci"nde eksiklikler, çelişkiler ve gerek görülen değişikliklerin dökümü yapılacak. 
2- AB Bakanlar Konseyi, bir anlamda üye ülkeler, müzakerelere ilişkin tutumunu saptayacak. 
3- AB Komisyonu, Konsey'den aldığı onay ve görev tanımıyla müzakere başlıklarını değişik zamanlarda açacak, Konsey ile birlikte yürütecek ve kapatacak. 
4- Aday, önce eksik görülen bir AB mevzuatı alanında ilerleme sağlar, Komisyon yeterli görür ve Konsey de onaylarsa müzakere aşamasına geçilecek. 
5- Müzakere yürütülen çeşitli alanlarda kısıtlamalar konulabilir. Serbest dolaşım konusunda İspanya, Portekiz ve merkezi Avrupa ülkelerine kısıtlamalar ve geçiş süreleri konulmuştu. Aday ülke de, Polonya'nın yabancıların mülk edinmesine karşı yaptığı düzenleme gibi, geçici kısıtlamalara başvurabilir. 

İşte zirveyi 'kilitleyen' anlaşma 

ANKARA Milliyet 
AB zirvesi karar metninde yer alan ve Türkiye'nin, tam üyelik müzakerelerinin başlayacağı 3 Ekim 2005'ten önce Ankara Anlaşması'nı birliğin 10 yeni üyesine yayacak ek protokolü imzalayacağına ilişkin ifade, Ankara'nın AB serüveninde dönüm noktalarının başında bulunan anlaşmayı yeniden gündeme getirdi. 
1- Ankara Anlaşması nedir 
Türkiye'nin, o zamanki adı Avrupa Ekonomik Topluluğu AET olan AB'ye 1959'da yaptığı başvurunun ardından 12 Eylül 1963'te imzaladığı Ankara Anlaşması, Türkiye ile AET üyelerinin ekonomileri arasındaki açığı kapatmak, Türkiye'nin topluluğa "tam üyeliğini" kolaylaştırmak, barış güvencesini pekiştirmek için imzalandı. 1964'te yürürlüğe girdi. Fesih hükmü yok. 

2- Anlaşmanın Gümrük Birliği ile ilişkisi var mı 
Var. Anlaşma, amaçlara erişilebilmesini teminen taraflar arasında Gümrük Birliği'nin kurulmasını öngörüyor. Tam üyelik yolu "hazırlık", "geçiş" ve tam üyeliğin şartlarının müzakere edileceği "son dönem" olarak 3 aşamaya bağlanıyor. 

3- Gümrük Birliği ne sağladı 
1973'te yürürlüğe giren Katma Protokol geçiş döneminin, 1996'daki Gümrük Birliği ise üyelik müzakerelerinin önünü açtı. 

4- Uyum Protokolü nedir 
Türkiye-AB arasında 1996'da yürürlüğe giren Gümrük Birliği'nin, 1 Mayıs 2004'te AB'ye katılan 10 yeni ülkeye yayılmasını sağlayan belge. 

5- Türkiye neden bu protokolü imzalamak istemiyor 
Kıbrıs Rum Yönetimi, "bütün Kıbrıs'ı temsilen" AB'ye girdi. Türkiye, Rum Kesimi'ni Gümrük Birliği'ne dahil etmesi "tanıma" anlamına gelebileceği için protokolü imzalamak istemiyor. Zirvede benimsenen uzlaşmaya göre Türkiye'nin imzası, tanıma anlamına gelmeyecek 


</TEXT>
</DOC>
