<DOC>
<DOCNO> 292095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo22.html </URL>
<DATE> 2004/11/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Cimbom Ankaragücü'ne hazır, Hasan ve Baliç forma giyemeyecek 
</HEADLINE>
<TEXT>

     Galatasaray, Ankaragücü ile yarın deplasmanda yapacağı 14. haftanın açılış maçı için hazırlıklarını tamamladı. 
     Teknik direktör Gheorghe Hagi yönetiminde, Florya Metin Oktay Tesisleri'nde basına kapalı olarak gerçekleştirilen idmanın ardından sarı-kırmızılı kafile, akşam üzeri uçakla Ankara'ya gidecek. 
     Ligdeki son 2 maçında 5 puan yitiren sarı-kırmızılılar, zorlu Ankaragücü deplasmanından alacağı 3 puanla yeniden morallerini düzeltmenin ve taraftarlarını sevindirmenin hesaplarını yapıyor. 
     Rumen teknik adam, sakatlıkları nedeniyle yarın oynayamayacak olan Hasan ve Baliç'in dışındaki 22 futbolcusunu da başkent kafilesine dahil etti. 
     Galatasaray'ın yarınki maça Mondragon, Cihan, Tomas, Song, Hakan Ünsal Orhan , Sabri, Conceiçao Saidou , Volkan, Ergün, Necati, Hakan Şükür muhtemel 11'iyle çıkması bekleniyor. 
     Ankara 19 Mayıs Stadı'nda saat 20.00'de başlayacak karşılaşma, Digitürk Lig TV'den naklen yayınlanacak. 
     
</TEXT>
</DOC>
