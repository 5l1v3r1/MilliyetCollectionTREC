<DOC>
<DOCNO> 250985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/agun.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba uzaktan kumandalı 
</HEADLINE>
<TEXT>


İETT otobüsünü kana bulayan bombanın cep telefonuyla kumanda edildiği anlaşıldı. Patlamada ölen DHKP-C'li Polat da iki bombalı eylemin faili çıktı 

İSTANBUL Milliyet 

İstanbul'da İETT otobüsünde biri terörist dört kişinin ölümüne, 21 kişinin yaralanmasına neden olan bombanın, "cep telefonuyla patlatılan uzaktan kumandalı" bir düzeni olduğu ortaya çıktı. Bombanın otobüste patlaması, "terörist kadının bombayı koyacağı yere geç kaldığı" ya da "canlı bomba olarak kullanıldığı"ndan habersiz olduğu olasılıklarını gündeme getirdi. Otobüsteki DHKP - C'li bombacının, polis tarafından örgüt üyeliği ve çeşitli bombalama olaylarının zanlısı olarak aranan Semiran Polat 29 olduğu açıklandı. 
Çapa'daki Kızılay Kan Merkezi önünde önceki gün İETT otobüsünde patlayan bombayı taşıyan kadının kimliğini İstanbul Valisi Muammer Güler açıkladı. 
Güler, bombacının kimliği için şu bilgileri verdi "Olay akabinde yapılan inceleme ve araştırmada, patlama hadisesini gerçekleştiren şahsın Erdinç - Gülsüm kızı, 1979 Yatağan doğumlu Behice Çatalçam sahte kimlikli Zülfü - Aynur kızı 1975 Tunceli Mazgirt doğumlu Semiran Polat adlı kişi olduğu ve yasadışı sol bir örgüt içinde eylem ve faaliyetlerde bulunmaktan dolayı arandığı anlaşılmıştır. Bu bombayı taşıyan Semiran Polat'ın, 6 Ağustos 2003 tarihinde Küçükçekmece Halkalı semtinde askeri servis aracının uzaktan kumandalı bir patlayıcıyla bombalanması, 21 Ağustos 2003 tarihinde de AKP İstanbul İl Binası'na zaman ayarlı 2 adet bomba konulması olayının da faili olduğu ve arandığı anlaşılmıştır." 

Dört yıldır bombacı 
Polat'ın DHKP - C'nin kısa adı SPB olan "silahlı propaganda birliği"ne bağlı olarak uzun süredir faaliyet gösterdiği öğrenildi. İllegal eylemlere dört yıl önce başladığı bildirilen Polat'ın uzaktan kumandalı bombalı eylemler yaptığı öne sürüldü. Otobüsteki patlamada parçalanan Polat'ın üzerinde bir de cep telefonu bulundu. 
İstihbarat ve Terörle Mücadele Şube ekipleri bombanın nereden alındığını, ve yanlışlıkla patlatılmadıysa nereye götürüldüğünü tespit etmek için çalışıyor. 
Bu arada gözaltına alınan üç kişi, herhangi bir örgütle bağlantıları olmadığının anlaşılması üzerine, serbest bırakıldı. 
Öte yandan Semiran Polat'ın 29 cenazesi otobüse yerleştirilerek İskenderun'a gönderildi. Polat'ın Tunceli'de yaşayan amcası İzzet Polat, "Yaptığı yanlıştı. Cezasını da hayatıyla ödedi" dedi. 

Çanta içinde TNT 

Bombanın, ilk bulgulara göre "çanta içinde TNT olduğu" ve içindeki cep telefonunun numarasının çevrilmesiyle bağlı bulunduğu devrenin tamamlanarak patladığı kaydediliyor. Uzmanların verdiği bilgiye göre, uzaktan kumandalı ya da başka düzenekte hazırlanan bir bomba, değişik dış etkilerle harekete geçerek patlayabiliyor. Gerek uzaktan kumandalı, gerek zaman ayarlı ya da elektronik düzeneklere bağlı bombalar sıcaklık, dokunma, düşme, atma, fırlatma durumlarında harekete geçerek infilak ediyor. 

Başbakanlık'tan burs almış 

ALİ ŞEN, UFUK AKTUĞ Mersin, Hatay DHA 
Üzerinden "Behice Çatalçam" adına sahte kimlik çıkan Tunceli doğumlu Polat, örgüte lise yıllarında katıldı. 1995'te Mersin Üniversitesi Fen - Edebiyat Fakültesi Felsefe Bölümü'ne giren Polat, öğretimini tamamlayamadı. Polat, üniversite öğrenimi sırasında bir süre Başbakanlık bursu da aldı. Mersin Emniyet Müdürlüğü'ndeki kayıtlarına göre, Polat, en son 1998'de ölüm oruçlarını destekleme eylemlerinde gözaltına alındı. Polat'ın İskenderun Mustafa Kemal Mahallesi'nde oturan ailesi kimseyle görüşmedi. Komşuları ise Semiran Polat'ı sadece bir kez gördüklerini söyledi. 

2 yaralı yoğun bakımda 

İSTANBUL Milliyet 
Fatih'te, İETT otobüsünde patlamada yaralanan ve tedavileri süren yedi kişiden ikisinin durumu ciddiyetini koruyor. İstanbul Üniversitesi İÜ Tıp Fakültesi Hastanesi'ndeki yaralılardan 9 haftalık hamile Güneş Dağlı 43 , düşük ihtimaline karşı Kadın Doğum Servisi'nde gözetimde tutuluyor. Göğüs bölgesinden yaralanan 11 yaşındaki Cansu Şahin'in, sağ bacağı diz altından kopan İzzet Kızıltaş 45 , sol kolda atardamar yaralanması bulunan Turgay Arıcı 33 ve karın içi yaraları bulunan Erdal Yaşar'ın 24 tedavileri sürüyor. Diğer yaralılardan Eyüp Demir'in 24 yoğun bakımda olduğu ve ağır göğüs travması geçiren Perihan Ercan'ın 58 ise reanimasyon servisinde bulunduğu bildirildi. İETT şoförü Erdem Kara 39 ve yüzeysel yaraları olan Ayşe Üçman 49 dün sabah taburcu oldu. Patlamanın herkesi olduğu kadar kendilerini de derinden yaraladığını belirten Genel Cerrahi Anabilim Dalı Öğretim Üyesi Prof. Dr. Orhan Taviloğlu, Cansu Şahin'in, patlamada annesi Zehra Şahin'in öldüğünü bilmediğini, bu durumun psikolog yardımıyla söyleneceğini bildirdi. 

Ses bombası kapalı mek nda öldürüyor 

İSTANBUL Milliyet 
İTÜ Elektrik Elektronik Mühendisliği Bölümü öğretim üyesi Yrd. Doç. Dr. Berk Üstündağ, İstanbul'da otobüsteki patlamada dört kişinin ölme nedenini "ses bombasının etkisinin kapalı hacimde artması" olarak açıkladı. Parça tesirli bombaların patlama anında içindeki parçaları etrafa yayarak 10 - 50 metre içinde etkili olduğunu, ses bombasının da aynı prensiple çalıştığını belirten Üstündağ, "Ses bombası, parça tesirli bombaların aksine, çevresine etkin hava basıncı yayar. Bu hızlı basınç 1-2 metre yakınındaki alanda parça tesiri etkisi göstermiştir" dedi. 

Otobüsü polis durdurmamış 

İSTANBUL Milliyet 
İstanbul'daki patlamada yaralanan Ayşe Üçman 49 , otobüsü polisin durdurduğu iddiasının doğru olmadığını söyledi. Tedavisinin ardından dün taburcu edilen Üçman, yaşadıklarını şöyle anlattı "Patlama otobüs seyir halindeyken meydana geldi. Ön taraftaki koltukta oturuyordum. Otobüsü polis veya herhangi birisi durdurmadı. İçeri girip 'bu otobüste bomba var' gibi bir uyarı söz konusu değil. Patlamada kendimi yerde yüzüstü buldum. Biri beni yerden kaldırmaya çalışıyordu. Sonra gözümü hastanede açtım." 

Sahte kimlik, anneye ait çıktı 

AHMET BAYRAK Muğla DHA 
İstanbul'da ölen terörist Semihan Polat'ın üzerinden çıkan kimliğin, Muğlalı iki çocuk annesi Behice Çatalçam'a ait olduğu saptandı. Polis'in ifadesini aldığı tütün üreticisi Çatalçam, Ocak 2003'te Muğla SSK Hastanesi'ne gittiğini ve burada kimliğini kaybettiğini söyledi. Çatalçam "İki ay sonra Yatağan'da yeni kimlik çıkardım. Gece polis telefonla aradı, benimle görüşeceklerini söyledi. Teröristin üzerinden kimliğim çıkmış. Öğrendiğimde şok oldum. Olayda adımın geçmesi beni çok üzdü" dedi. 

'Bush ve Blair korkuyor' iddiası 

HİLAL YILMAZ Londra DHA 
İngiliz "The Independent" gazetesi, İstanbul ve Ankara'da meydana gelen bombalı saldırıların ardından ABD Başkanı George Bush ve İngiltere Başbakanı Tony Blair'in, Türkiye'ye gitmekten korktuğunu yazdı. Gazete, yarım sayfa ayırdığı haber için "Türkiye'de dört kişinin ölümüne neden olan bombalı saldırının ardından, Bush ve Blair'in güvenlik korkusu" başlığını kullandı. İngiliz yayın organı, Ankara Hilton Oteli'nin yakınındaki patlamayı "Bush'a tepki" olarak nitelendirdi. 


</TEXT>
</DOC>
