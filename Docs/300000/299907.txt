<DOC>
<DOCNO> 299907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy21.html </URL>
<DATE> 2004/12/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zeki Çakan Mavi Akım olmasaydı Türkiye gaz bulamazdı 
</HEADLINE>
<TEXT>

     Yüce Divan'da yargılanan eski Enerji ve Tabii Kaynaklar Bakanı Zeki Çakan, ''Mavi akım olmasaydı, Türkiye ekonomisi büyük zararlara maruz kalacak ve Türkiye gaz bulamayacaktı'' dedi. 
     Eski Enerji ve Tabii Kaynaklar Bakanları Cumhur Ersümer ve Zeki Çakan'ın Yüce Divan'da yargılandıkları davanın duruşması, Sanık Zeki Çakan'ın savunmasıyla devam ediyor. 
     Çakan, Mavi Akım Doğalgaz Alım Satım Sözleşmesi ile ilgili isnatlara yanıt verdiği savunmasında, Mavi Akım kapsamında Türkiye ile Rusya arasında 25 yıl süreli doğalgaz alımına ilişkin sözleşme imzalandığını söyledi. 
     Bu sözleşmeyi fesih yetkisinin Enerji ve Tabii Kaynaklar Bakanlığı'na ait olmadığını belirten Çakan, ''Mavi Akım olmasaydı, Türkiye ekonomisi büyük zararlara maruz kalacak ve Türkiye gaz bulamayacaktı'' diye konuştu. Çakan, şu anda İran'dan gelen doğalgazda büyük problemler yaşandığını, 18 Aralık 2004 tarihi itibarıyla İran'ın doğalgaz akışını düşürdüğünü ifade ederek, şöyle konuştu 
     ''Ben 'Mavi Akım sözleşmesini neden feshetmediniz ' diye yargılanıyorum. Mavi Akım olmasaydı, belki bu binada soğuktan bu celse yapılmayacaktı. Mavi Akım'la ilgili anlaşmada, sözleşmede, ihalede ben bakan değildim. 
     2002 yılının Nisan ayında 1000 metreküp doğalgazın fiyatı Nijerya'da 131 dolar, Cezayir'de 115 dolar, İran'da 109 dolarken, Mavi Akım 90 dolardı. Mavi Akım'ı en ucuz gaz yapan formül, şimdiki yönetim tarafından 2003 yılının Kasım ayında Türkiye'nin aleyhine değiştirildi ve gazın fiyatı 13-14 dolar artırıldı.'' 
     BOTAŞ'ın Mavi Akım Sözleşmesini feshetmesi durumunda en ucuz doğalgaz sözleşmesinin feshedilmiş olacağını vurgulayan Çakan, ''Mavi Akım'la dünyanın en büyük projelerinden biri gerçekleştirilmiştir'' dedi. 
     ''Gerçekler ortaya çıkınca beni buraya gönderen komisyon üyeleri vicdan azabı çekmeyecek mi '' diye soran Çakan, Yüce Divan'a sevkedilmesinin nedeninin ''tamamen siyasi'' olduğunu öne sürdü. 
     
     TURUS GAZ İDDİALARI 

     Turus Gaz Sözleşmesi'ndeki ''K'' faktörünü kaldırmadığı için yargılandığını ifade eden Çakan, ''K'' faktörünün, Turus Gaz'ın metreküp başına aldığı 10 dolar marj olduğunu hatırlattı. 
     Enerji Piyasası Düzenleme Kurumu'nun Turus Gaz'a ithalat, dağıtım ve satış lisansı vermesi durumunda ''K'' faktörünün kaldırılabileceğini anlatan Çakan, kurum Turus Gaz'a bu lisansı vermediği için ''K'' faktörünün kaldırılmadığını, bunun da bakanlığı ile ilgisi bulunmadığını savundu. 
     BOTAŞ'ın 2002 yılında 775 trilyon lira kar ettiğini belirten Çakan, ''BOTAŞ 2002 yılında yüzde 830 kar etmiştir. 2003 yılında ise yüzde 31.4 net kar artışı sağlamıştır. Yüzde 31.4 kar edenlerin, neden karı düşürdüm hesabını yapmaları gerekirken, neden ben suçlanıyorum '' diye konuştu. 
     Çayırhan Termik Santrali ile ilgili verdiği iki olur konusundaki iddiaları da yanıtlayan Çakan, olurların ilgili genel müdür, müsteşar yardımcısı ve müsteşarın imzasını taşıdığını, kendisinin sadece olur verdiğini belirterek, ''Hangi hukuki gerekçeyle olur vermeyecektim '' diye sordu. 
     Soruşturma komisyonunun, bütün gerçekleri saptırdığını ileri süren Çakan, devletin, yanlış ödenen bir kuruşunun bile suç olduğunu kaydetti. 
     Çakan, ''27 yılda devletin bir kuruşunu gözeten insana yapılanlar, siyasi rant sağlamaya çalışan soruşturma komisyonunun insafsızlığıdır'' dedi. 
     Zeki Çakan, mobil santral kurulmasıyla ilgili hiçbir ricası olmadığını ve kendi döneminde bu konuda hiçbir ihale yapılmadığını söyledi. 
     
     ''KEŞİF ARTIŞLARI KANUNA UYGUNDUR'' 

     Savunmasında keşif artışlarıyla ilgili iddiaları da yanıtlayan Çakan, Devlet Su İşleri'nin yürüttüğü bazı ihalelerdeki keşif artışları nedeniyle suçlandığını anlattı. Keşif artışlarının rutin işlerden olduğunu, keşif artışının aynı iş için fazla ödeme değil, fazla iş demek anlamına geldiğini kaydeden Çakan, keşif artışlarının Devlet İhale Kanunu'na uygun yapıldığını söyledi. 
     Keşif artışında bakanın ilgili genel müdürün getirdiği yazıya olur verdiğini belirten Çakan, ''Bir Bakanın kendi bürokratlarına güvenmesinden daha doğal bir şey olamaz'' dedi. Yürümeyen bir işte keşif artışı yapılamayacağını vurgulayan Çakan, ''O gün keşif artışı verilmeseydi sorumlu olan yine bendim'' diye konuştu. 
     Soruşturma Komisyonu'nun artniyetli olduğunu, bazı yazıların kasıtlı olarak eksik alındığını anlatan Çakan, kendi döneminde keşif artışlarında hiçbir ayrım gözetilmediğini söyledi. Çakan yaptığı her işin hesabını vermenin boynunun borcu olduğunu söyledi. 
     Zeki Çakan, savunmasını yapmaya devam ediyor. 
     
</TEXT>
</DOC>
