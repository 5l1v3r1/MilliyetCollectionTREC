<DOC>
<DOCNO> 286402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy08.html </URL>
<DATE> 2004/11/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ergezen "Karadeniz sahil yolu 2005 sonunda bitecek" 
</HEADLINE>
<TEXT>

     Bayındırlık ve İskan Bakanı Zeki Ergezen, bölünmüş yol yapılan güzergahlardaki kazalarda ve bu kazalarda meydana gelen ölüm ve yaralanmalarda büyük azalma olduğunu belirterek, ''15 bin kilometre bölünmüş yol hedefi doğru bir hedeftir. Türkiye'nin buna ihtiyacı vardır'' dedi. Ergezen, Bayındırlık ve İskan Bakanlığı ile bağlı ve ilgili kuruluşların 2005 mali yılı bütçelerini Plan ve Bütçe Komisyonu'na sundu. 
     Bakanlığının kamuya ait yapım işleri, afet işleri ve imar hizmetleri olmak üzere başlıca üç temel alanda faaliyetlerini sürdürdüğünü belirten Ergezen, Karayolları Genel Müdürlüğü'nün faaliyetlerini anlatırken, bu kuruma bütçeden ayrılan payın yüzde birlere düşmesine karşın rekor uzunlukta bölünmüş yol yaptıklarını söyledi. 
     Bölünmüş yolda maliyetleri kilometre başına 250 milyar lira seviyelerine indirdiklerini, geçmiş yıllarda yapılan ihalelerdeki tenzilatları yükselttiklerini kaydeden Ergezen, 4 bin 600 kilometre yol yapımında 863 trilyon lira tasarruf sağlandığını bildirdi. 
     Ergezen, 15 bin kilometre bölünmüş yolun tamamlanması hedefine uygun olarak çalışmaların 2005'te de süreceğini belirtirken, bu yollardaki kazalarda yüzde 80-90, yaralanmalarda yüzde 30-100, ölümlerde yüzde 70-100, maddi hasarlı araç sayısında da yüzde 75-90 oranında azalma tespit edildiğini anlattı. Ergezen, ''Bizi en çok sevindiren husus budur. Bundan dolayı 15 bin kilometre bölünmüş yol hedefi doğru bir hedeftir. Türkiye'nin buna ihtiyacı vardır'' diye konuştu. 
     Bölünmüş yollar dışında karayollarındaki onarım ve iyileştirme, tek yönlü yol, otoyol ve bağlantı yollarının yapımının da sürdürüldüğünü kaydeden Ergezen, yapımı devam eden projelerden Karadeniz Sahil Yolu'nun 2005 yılı sonunda bitirilerek Türkiye'nin gündeminden çıkarılacağını söyledi. Ergezen, Bolu Dağı Geçişi Otoyolu'nun da 2006'nın sonunda tamamlanacağını bildirdi. 
     
     İSTANBUL'DAKİ SİSMİK TAKVİYELER 
     Ergezen, İstanbul'daki geniş açıklıklı köprü ve viyadüklerin sismik takviyesine ilişkin çalışmaları anlatırken de 22 projeden 10'unun bitirildiğini belirtti. Ergezen, Boğaz Köprüleri ile Haliç Köprüsü de dahil olmak üzere 13 köprü ve viyadükün, Japon kredisi finansmanlı sismik takviye projesinin de ihale edildiğini ifade etti. 
     İller Bankası Genel Müdürlüğü'nün çalışmalarından da söz eden Ergezen, bankanın, son 2 yılda çevre projelerine özel önem verdiğini, bu kapsamda 98 trilyon liralık ödenek ile Türkiye'nin deniz, göl, akarsu ve tatlı su kaynaklarının kirlenmesine yönelik projeleri hibe olarak finanse ettiğini belirtti. 
     İller Bankası'nın 2004 yılında belediye hisselerinin gönderilmesinde hiçbir ayırım yapmadığını kaydeden Bakan Ergezen, 2005 yılı ödeneği ile harita sektöründe 443, imar planı sektöründe 151, içmesuyu sektöründe 92, kanalizasyon sektöründe 168, belediye hizmetleri sektöründe 49 adet olmak üzere toplam 903 iş üzerinde çalışacağını söyledi. 
     Bayındırlık ve İskan Bakanı Ergezen, Kamu İhale Kanunu'na değinirken de yasanın şekil şartlarının esasın önüne geçmesi sonucunda uygulamada temel ilkeler olan açıklık, şeffaflık, eşit muamele, rekabet ve kamuoyu denetimini sağlamada etkisiz kaldığını savundu. Kanunun bürokrasiyi artırdığı, ihale sürecini uzattığı, çok karmaşık olduğu, herkesçe iyi anlaşılamadığı ve temel sorunlara çözüm üretemediği gereği ile karşı karşıya olduklarını bildiren Ergezen, şöyle konuştu 
     ''Uygulamadaki en önemli sorunlardan biri yaklaşık maliyete göre yüzde 50-60 düşük tekliflerle ihalelerin karara bağlanmasıdır. Bu şartlarda sözkonusu işlerin istenilen sürede, kalitede ve fiyatta yapılacağı konusunda ciddi tereddütlerimiz bulunmaktadır. İhale komisyonunun eksik belgelerin tamamlatılmasında karşılaştığı sorunlar, benzer iş tanımı, yapı yaklaşık maliyetinin doğru bir şekilde hesaplanamaması, ödemeleri yabancı para cinsinden yapılan işlerde fiyat farkı ödenememesi, teklif birim fiyatla ihale edilen altyapı ihalelerinin kurum tarafından iptal edilmesi ve iş artışı kapsamında yapılacak işlerin fiyatlandırılması diğer aksaklıklar olarak görülebilir. 
     Kamu İhale Kanunu'nun 2 yıllık uygulaması sonucunda ortaya çıkan tereddütlerin ve ihtilafların giderilmesi, uluslararası ihalelere uyumun sağlanması, değişen ve gelişen şartlara cevap verebilmesi, ülke şartları da dikkate alınarak ihale mevzuatının güncelleştirilmesi ve kendi içinde çelişkili düzenlemelerin ayıklanması suretiyle yeniden revize edilmesi gerekmektedir. Tabii ki, kanunun özüne sadık kalmak şartıyla...'' Kentsel dönüşüm projelerinin geliştirilmesi ile tapu ve kadastro çalışmalarından da söz eden Ergezen, Türkiye genelinde kadastronun 3 yılda bitirilmesi hedefi çerçevesinde ihale suretiyle ilk defa özel sektörün imkanlarından da yararlanarak kadastro yapıldığını ifade etti. Ergezen, bu yıl toplam 14 bin 460 kilometrekare kadastro yapımı gerçekleştirilerek geçen yıla göre yüzde 91 artış sağlandığını bildirdi. 
     Ergezen'in konuşmasının ardından Plan ve Bütçe Komisyonu üyeleri Bayındırlık ve İskan Bakanlığı bütçesi üzerindeki değerlendirmelerini aktarmaya başladı. 
     
</TEXT>
</DOC>
