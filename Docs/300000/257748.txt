<DOC>
<DOCNO> 257748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonyas05.html </URL>
<DATE> 2004/07/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Dünya genelinde geçen yıl satılan korsan CD sayısı 1 milyardan fazla 
</HEADLINE>
<TEXT>

     Uluslararası Fonografik Sanayi Federasyonu IFPI , geçen yıl tüm dünyada 1 milyarın üzerinde korsan CD satıldığını belirterek, CD'lerin yasadışı üretiminin endüstriyel bir boyut kazandığı uyarısında bulundu. 
     IFPI'nin açıklamasında, dünya genelinde satılan korsan CD sayısının, son bir yılda yüzde 4 arttığı belirtildi. 
     Açıklamaya göre geçen yıl özel fabrikalarda yaklaşık 600 milyon, korsan CD kopyalandı. 
     1999'dan itibaren, piyasa genelinde korsan satışın önemli derecede arttığı vurgulanan açıklamada, geçen yıl, 3 CD'den 1'inin, 1999'da ise 5 CD'den 1'inin korsan olduğu kaydedildi. 
     IFPI Başkanı Jay Berman, düzenlediği basın toplantısında, bugün dünyada en az 1000 korsan CD fabrikası olduğunu belirtti. 
     Bu üretim merkezlerinin birçok ülkede bulunduğunu söyleyen Berman, korsan CD fabrikalarının en çok bulunduğu ülkeler olarak Brezilya, Çin, Meksika, Paraguay, Pakistan, Rusya, İspanya, Tayvan, Tayland ve Ukrayna'yı saydı. 
     IFPI açıklamasında, Paraguay'da 2003 yılında satılan CD'lerden yüzde 99'unun, Çin'de yüzde 90'ının ve İspanya'da yüzde 24'ünün korsan olduğu kaydedildi. 
     Dünyanın önde gelen plak şirketlerinden EMI'ın patronu Alain Levy de yaptığı açıklamada, ''Tek başımıza mücadele edemiyoruz. Yetkililerin desteğine ihtiyacımız var'' dedi. 
     
</TEXT>
</DOC>
