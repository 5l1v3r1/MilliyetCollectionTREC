<DOC>
<DOCNO> 275280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun50.html </URL>
<DATE> 2004/09/27/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Borrell "Türkiye'nin AB üyeliğine dini sebeplerle kimse karşı çıkmamalı" 
</HEADLINE>
<TEXT>

     Avrupa Parlamentosu Başkanı Josep Borrell, Türkiye'nin AB üyeliğine dini sebeplerle hiç kimsenin karşı çıkmaması gerektiğini belirtti. 
     Avrupa Gazeteciler Derneği'nin konuğu olarak bir grup gazeteciyle bugün öğle yemeği yiyen Borrell, Türkiye'nin AB'ye üyelik süreciyle ilgili sorulara da yanıt verdi. 
     İspanyol haber ajansı EFE'nin verdiği habere göre, Türkiye'nin AB'ye üye olup olmaması hakkında net bir görüş söylemeyen Borrell, Türkiye'nin üyeliğinin, AB'nin ''en ciddi sorunu olan İslam dünyasıyla ilişkilerini yatıştırmaya yardımcı olacağını'' kaydetti. 
     Borrell, şöyle dedi 
     ''Türkiye'nin AB üyeliğine karşı veya bundan yana olunabilir ama, hiç kimse dini sebeplerle bu ülkenin girişine karşı çıkmamalıdır. Çünkü Avrupa, sınırlarını medeniyetler çatışması felsefesiyle çizemez.'' İspanyol sosyalist siyaset adamı Borrell, Türkiye'nin ''handikaplarını, çok büyük bir nüfusu var, tarımı ölçüsüz, güvensiz sınırları var, çok büyük bir göçmen kaynağı ve ulusal meseleleri var'' diye sıraladı. 
     Türkiye'nin AB'ye üye olma olasılığının AB'yi ve Avrupa'daki siyasi partileri ''derinden böldüğünü'' savunan AP Başkanı, Türkiye'nin AB'ye üyeliği gibi konuların Avrupa Anayasası için yapılacak referandumları etkileyebilme olasılığından ötürü üzüntü duyduğunu da dile getirdi. 
     
</TEXT>
</DOC>
