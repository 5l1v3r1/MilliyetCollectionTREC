<DOC>
<DOCNO> 271144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun18.html </URL>
<DATE> 2004/09/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rum kesiminde kılıçlar çekildi Muhalefet Türklerin papağanı oldu 
</HEADLINE>
<TEXT>

     Güney Kıbrıs Rum Yönetimi Sanayi, Ticaret ve Turizm Bakanı Yorgos Lillikas, son dönemlerde Kıbrıs Türk siyasi partileriyle yakın temas içinde olan Rum ana muhalefet Demokratik Seferberlik Partisi'nin DİSİ lideri Nikos Anastasiadis'i sert bir dille eleştirerek, ''Muhalefet liderleri yabancıların ve Türklerin papağanları oldu'' dedi. 
     Simerini gazetesine açıklama yapan Lillikas, bu ay başlarında Güzelyurt'taki Ay Mamas Kilisesi'nde düzenlenen ayine değinerek, Anastasiadis'in bu faaliyete siyasi nitelik kazandırma girişiminde bulunduğunu ve KKTC Başbakanı Mehmet Ali Talat'ın kiliseye gelmesinin de bu tutumun bir sonucu olduğunu savundu. 
     Lillikas, Anastasiadis'in açıklamalarının ''kışkırtıcı nitelikte'' olduğunu ve DİSİ liderinin ''Talat tipi senaryolara denk düşen davranışlarda bulunan herkes için konuştuğunu'' söyledi. Lillakis, ''Yani, Talat tipi senaryolar 'Kıbrıs Cumhuriyeti'nde de tekrarlanabilir'' diye konuştu. 
     ''Talat tipi senaryolarla neyi kastettiğinin'' sorulması üzerine Lillikas, ''Bazı güçlerin Kıbrıs Türk liderini by-pass etmek için izledikleri modeldir'' ifadesini kullandı. 
     
</TEXT>
</DOC>
