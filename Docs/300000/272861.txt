<DOC>
<DOCNO> 272861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/theper.html </URL>
<DATE> 2004/09/18/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Bizi hayal kırıklığı bekliyor 
</HEADLINE>
<TEXT>


Vatandaşın büyük kesimini, hatta tamamını ilgilendiren yasalar temel yasalardır. Bunlar Medeni Kanun, Ceza Kanunu gibi kanunlar olup vatandaş günlük yaşantısı içinde bu yasalarla çok yakın ilişkidedir. Dolayısıyla bu yasalar çok titiz bir şekilde hazırlanmalıdır. Ne yazık ki bizde böyle olmuyor, örneğin Medeni Kanun önemli problemler yaratacak şekilde hazırlandı, vatandaş acısını çekmeye başladı. 
Şimdi de Ceza Kanunu aceleye getirildi. Bırakın maddelerin tartışılmasını sadece metnin okunması ve kabulü suretiyle geçip gidiyor. 
Kapkaç, tarifi tam oturduğu için yıllar sonra gasp olarak vasıflandırılmışken şimdi kapkaççılar ödüllendirildi, cezaları azaltılıp kapkaç suçu ihdas edildi, hele hele hırsızlık suçunda, malın değerinin az olması ya da ağır ve acil ihtiyaç nedeniyle yapılması halinde ceza verilemeyebileceği hükmü yok mu, işte burada benim yönümden film koptu. 
Çalınan malın değeri ne olursa olsun, hırsızlık, hırsızlıktır. Malın etiket değeri subjektif bir kriterdir, ama malın mağdur için manevi değeri vardır her şeyden öte malıdır. Mülkiyet hakkı Anayasa tarafından korunan temel haklardandır. Önemle korunmalıdır, hırsızlık suçunu mazur gösterecek hiçbir bahane olamaz. 
Görüyorum ki sonunda yine hayal kırıklığı olacak, zira bugüne kadar "zina"ya kilitlenip sair hususları ihmal ettik, belki de bu bir manevraydı. 
Bu yazıyı yayına hazırladıktan sonra yasa geri çekildi, hayırdır inşallah... 



</TEXT>
</DOC>
