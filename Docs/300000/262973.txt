<DOC>
<DOCNO> 262973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/axgun02.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Havadayken çarpıştı 
</HEADLINE>
<TEXT>


Adapazarı Ekspresi makinisti Akgül, "Trenden atlarken çarpışma oldu. Alkol muayenesi yapıldı, her şey normal. Suçsuzum" dedi 

Pınar Aktaş İstanbul 

Kocaeli Gebze'ye bağlı Tavşancıl beldesinde önceki gece meydana gelen kazada Başkent Ekspresi'yle kafa kafaya çarpışan Adapazarı Ekspresi'nin sorumlu makinisti Durmuş Akgül, "Karşıdan gelen trenle aramızda 5 metre kala, diğer makinist arkadaşla birlikte atladık. Ben havada uçarken tren vurdu" dedi. 
Çenesinde, ayaklarında ve bacaklarında yaralar ve kas zedelenmesi oluştuğunu belirten 24 yıllık makinist Akgül, tren kazasının ardından önce hastaneye, daha sonra da ifadesi alınmak üzere Gebze Jandarma Karakolu'na götürüldü. Kazanın ardından televizyon kanallarında "öldü" denilen Akgül, hareket halindeki trenden diğer makinist arkadaşı Özcan Özel'le atlayarak kurtulduğunu kayderek, olay anını şöyle anlattı 
"Treni ben kullanıyordum. Tavşancıl'da yolcuları bıraktıktan sonra çok düşük hızla hareket ettiğimizde birden karşımızda diğer treni gördük. Karşıdan gelen tren 5 metreden az bir yakınlıkta ve bizden daha hızlıydı. O sırada karar vermem gerekti. Özel'e 'atla' dedim. İkimiz de atladık. Ben havada uçarken tren vurdu. Yere düştüğümde bir süre kendimi kaybetmişim." 
Olaydan sonra Devlet Demir Yolları Hukuk Dairesi Başkanı'nın jandarma karakoluna geldiğini ve "Size avukat tahsis ettik" dediğini ifade eden Akgül, "Zanlı olup olmadığımı bilmiyorum. Ama ben kesinlikle suçlu değilim. Suçun kimde olduğunu bilmiyorum. Bize alkol muayenesi yapıldı, her şey normal" dedi. Ulaştırma Bakanı Binali Yıldırım'ın da kendisini aradığını kaydeden Akgül, "'Geçmiş olsun, korkmayın. Gereken ilgiyi gösteriyorum. Endişelenecek bir şeyiniz yok, rahat olun' dedi" diye konuştu. 

'Bana yeşil yanıyordu' 
Kazadan yaralı kurtulan Başkent Ekspresi'nin makinistlerinden Hasan Yücedağ ise, jandarmaya verdiği ilk ifadesinde kazayı şöyle anlattı "Ben 100 - 110 kilometre hızla gidiyordum. Hız yavaşlatmam için ikaz lambası yanınca hızımı düşürdüm. Sinyalizasyon sisteminde gidiş yönümüze yeşil ışık yanıyordu. Adapazarı Ekspresi'ne de kırmızı ışık yanıyordu. Ben normal geçişime devam ediyordum. Ancak Adapazarı Ekspresi kendisine kırmızı yandığı halde yol aldı. Asıl hata bizde değil, Adapazarı trenindedir." 

Lokomotifler güçlükle ayrıldı 

TCDD ekipleri, gece başlattıkları operasyonla kaynak makinelerini de kullanarak birbirine kenetlenen lokomotifleri, ancak dün öğlen ayırabildi. Adapazarı Ekspresi'nin lokomotifinin ön tarafının, 1.5 metre içeriye göçtüğü görüldü. Vinçlerle kaldırılan lokomotifler ve vagonlar, kaza yerinin yanındaki boş alana kaldırıldı. TCDD Genel Müdür Yardımcısı Erol İnan, enkaz kaldırma çalışmalarının bugün tamamlanacağını söyledi. Haydarpaşa - Adapazarı tren seferleri de dün başladı. 09.30'da Adapazarı Garı'na gelen 11604 sefer sayılı 5 vagonlu yolcu treninden 25 yolcunun inmesi dikkat çekti. 

'Bakan Yıldırım ne zaman istifa edecek ' 

ANKARA Milliyet 
CHP Grup Başkan Vekili Ali Topuz, tren kazasından sonra da istifa etmeyeceğini açıklayan Ulaştırma Bakanı Binali Yıldırım'a, "Bakanın yerine ben mi istifa edeyim Bu ne pişkinlik, yüzsüzlük " diye seslendi. Kazanın tamamen bir yönetim ve işletme hatası olduğunu söyleyen Topuz, Başbakan Recep Tayyip Erdoğan'dan, başta Yıldırım olmak üzere sorumlu yöneticileri kapının önüne koymasını istedi. "Bu facia hepimizin sinirlerini allak bullak etti" diyen Topuz, ehliyetsiz kişilerin kadrolaşma uğruna iş başına getirilmesi nedeniyle bu felaketlerin gerçekleştiğini savundu. 

Depremde değil trende öldüler 

Kocaeli'ndeki tren kazasında hayatını kaybeden Feray Ocaktan'la 37 10 yaşındaki kızı Dilara, yakınlarını yasa boğdu. Ocaktan ailesinin, 17 Ağustos 1999'daki İzmit Depremi'nden kurtulduktan sonra Samsun'a yerleştiği öğrenildi. Gazi Lisesi'nde İngilizce öğretmeni olan Hasbi Ocaktan 40 , eşi ve kızının cenazelerini almak için Gebze'ye gitti. Bugün Ünye'nin Göbü köyünde toprağa verilecek Ocaktan'la İstiklal İlköğretim Okulu 5. sınıf öğrencisi Dilara'nın, bir yakınlarını ziyaret için gittikleri İstanbul'dan dönerken kaza geçirdiği öğrenildi. 

Ölü sayısında yine kafa karıştırdılar 

ANKARA Milliyet 
Kaza gecesi Gebze Cumhuriyet Savcısı Veysel Eroğlu'nun ölü sayısını 9 olarak açıkladığı saatlerde, Başbakanlık yetkilileri 6 kişinin öldüğünü kaydetti. TCDD'de kurulan kriz masasına olay yerindeki teknik ekip ve bölge müdürlüklerinden gelen bilgilere göre de kazada dört ölü vardı. Başbakanlık'tan 03.30 itibariyle yapılan son açıklamada, kazanın bilançosunun 8 ölü ve 88 yaralı olduğu bildirildi. Yapılan çelişkili açıklamalar, "Tepki çekmemek için ölü ve yaralı sayısı düşük gösteriliyor" yorumuna neden oldu. 

Korkuyla izlediler 

GÖKHAN KARAKAŞ İstanbul 

Kayık ve teknelerle gelen vatandaşlar kaza yerini denizden heyecanla izlerken, yan hattan geçen trendeki yolcular da kaza yerine korkuyla baktı. Kaldırıldığı hastanede tedavisi süren Başkent Ekspresi makinisti Hasan Yücedağ, jandarmaya verdiği ilk ifadesinde, kaza öncesi sinyalizasyon sisteminde, kendisine yeşil yandığını savunarak, Adapazarı Ekspresi makinistini suçladı. 


</TEXT>
</DOC>
