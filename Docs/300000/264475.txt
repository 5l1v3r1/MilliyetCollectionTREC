<DOC>
<DOCNO> 264475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur03.html </URL>
<DATE> 2004/08/18/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Ayrıldığı eşini öldürdü 
</HEADLINE>
<TEXT>

     Durmuş SEVİNDİK- Ahmet TOKYAY- Mete Arif TOKMAK ZONGULDAK, DHA 

ZONGULDAK'ın Kozlu Beldesi'nde yaşayan 2 çocuk babası 41 yaşındaki Ramis Gökdemir, 7 yıl önce boşandığı 37 yaşındaki Nilgün Genç'i tabancayla vurarak öldürdü, baldızı Nazan Genç'i de yaraladı. Cinayetin ardından teslim olan Gökdemir, "İş bitti. Polisi çağırın. Çocuklarıma iyi bakın'' dedi. 
     Zonguldak'ın Kozlu Beldesi'ne bağlı Güney Mahallesi Evrensel Caddesi'nde meydana gelen olayda, Ramis Gökdemir, 7 yıl önce boşandığı ve geçtiğimiz yıl yeniden birlikte yaşamaya başladığı eski eşi Nilgün Genç'i eşya paylaşımı yüzünden çıkan tartışma sonunda tabancayla vurarak öldürdü. Gökdemir eski baldızı Nazan Genç'i de yaraladı. 
     Türkiye Taşkömürü Kurumu'nda TTK çalışan Ramis Gökdemir, Ereğli İzmirlioğlu Huzurevi'nde çalışan Nilgün Genç'ten 7 yıl önce boşanmıştı. Çift geçtiğimiz yıl tekrar barışarak birliket yaşamaya başladı. 4 ay önce şiddetli geçimsizlik yüzünden ikinci kez ayrılan çift, önceki saatlerinde evdeki eşyaların paylaşımı için buluştu. 
     
     DONUNA KADAR ALACAĞIM' 

     Malların paylaşımı için buluşulan evde çiftin 17 yaşındaki kızları Aylin, 15 yaşındaki oğulları Aykut ve Nilgün Genç'in 34 yaşındaki kız kardeşi baldızı Nazan Genç de vardı. Ramis Gökdemir ve Nilgün Genç eşya paylaşımı yüzünden tartışmaya başladı. İddialara göre Nilgün Genç, eski eşine, "Donuna kadar herşeyini alacağım'' dedi. Bu söze sinirlenen Ramis Gökdemir, çocuklarının çığlıkları arasında ruhsatsız silahını belinden çıkardı ve Nilgün Genç'i başından ve göğsünden, baldızını ise sağ bacağından vurdu. Silah sesleri ve bağırışmalar üzerine eve gelen komşular, ağır yaralı Nilgün Genç ve kardeşi Nazan'ı, SSK Zonguldak Bölge Hastanesi'ne kaldırdı. Nilgün Genç, yolda hayatını kaybetti, Nazan Genç ise hastanede tedavi altına alındı. 
     
     "İŞ BİTTİ, POLİSİ ARAYIN'' 

     Cinayetin ardından evden dışarı çıkan Gökdemir, silah sesleri üzerine gelen komşularına, "İş bitti, polisi çağırın. Artık sabrım kalmamıştı. Çocuklarıma iyi bakın'' dedi. Olay yerine gelen polise, silahını yere bırakarak teslim olan Ramis Gökdemir, ilk ifadesinde eşya paylaşımı konusunda tartışmaya başladıklarını, eski eşinin "Donuna kadar herşeyini alacağım'' demesine sinirlendiğini ve dayanamayıp ateş ettiğini söyledi. 

     
</TEXT>
</DOC>
