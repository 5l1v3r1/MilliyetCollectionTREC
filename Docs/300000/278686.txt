<DOC>
<DOCNO> 278686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko08.html </URL>
<DATE> 2004/10/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Balık fiyatlarının Ekim ortalarında yarı yarıya düşmesi bekleniyor 
</HEADLINE>
<TEXT>

     Deniz suyunun geç soğuması nedeniyle yüksek seyreden balık fiyatlarının, ekim ayı ortalarından itibaren yarı yarıya düşeceği bildirildi. 
     Bandırma'da faaliyet gösteren Kocaman Balıkçılık İthalat ve İhracat Ltd. Şti. Genel Müdürü Osman Kocaman, AA muhabirine yaptığı açıklamada, Tarım ve Köyişleri Bakanlığı ile Sahil Güvenlik Komutanlığı'nın bu yıl ''ışıkla avcılık'' konusundaki denetimlerini sıkı tuttuğunu, bunun olumlu sonuçlarının av sezonuna yansıyacağını söyledi. 
     Kocaman, ''Sıkı denetimler nedeniyle balık popülasyonunda artış var. Bu yıl dar gelirliler de balığa doyacak'' derken, özellikle hamsi sezonunun 2005 yılı mart ayı sonuna kadar uzamasını beklediklerini bildirdi. 
     Havaların soğumasıyla birlikte hamsi, sardalya, istavrit, lüfer, çinekop ve palamut gibi çok tüketilen balıkların arzının yavaş yavaş artmaya başladığını, bunun fiyatlara da yansıyacağını ifade eden Kocaman, ekim ayı ortalarından itibaren fiyatların yarı yarıya düşeceğini, bugün yaşanan pahalılığın özellikle kasım ve aralık aylarında telafi edileceğini kaydetti. 
     
</TEXT>
</DOC>
