<DOC>
<DOCNO> 261484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/siyaset/siy02.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da 'şipşak' kongre 
</HEADLINE>
<TEXT>


ANKARA Milliyet 


Kızılay'ın kayyum yönetimi, kongre yapılamayacağına ilişkin mahkeme kararına rağmen dün derneğin olağanüstü kongresini topladı. Hukuken geçerliliği tartışmalı olan kongrede seçime sadece Talat Yılmaz'ın listesi girdi. Anayasa Mahkemesi'nin, Dernekler Yasası'nın Kızılay yönetimine kayyum atanmasına ilişkin maddesini iptalinin ardından Danıştay da, hükümetin derneğin yönetimine yaptığı atamayla ilgili yürütmeyi durdurma kararı verdi. Ancak Ertan Gönen'in yeniden göreve getirilmesi beklenirken Yılmaz, olağanüstü kongre kararı aldı. 
Olağanüstü kongre dün Karayolları Genel Müdürlüğü salonunda yapıldı. Gönen ve arkadaşları, mahkeme kararı nedeniyle kongreye katılmadı. Bu nedenle Genel Merkez Kurulu seçimine, yalnızca 112 delegenin yazılı isteği üzerine ve tüzüğün genel başkanlığa verdiği yetkiyle olağanüstü kongreyi topladıklarını söyleyen Yılmaz'ın listesi girdi. Divan Başkanı Ali Dilber, 11.30'da yaptığı açıklamada "312 oy kullanıldı. Geçerli oy 307. Yılmaz'ın başkanlığındaki liste 307 oyla seçildi" dedi. 


</TEXT>
</DOC>
