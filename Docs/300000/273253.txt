<DOC>
<DOCNO> 273253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/spo01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıza yaptılar 
</HEADLINE>
<TEXT>


Beşiktaş'ta kasığında çekme meydana gelen Sergen ile bacağına krampon darbesi alan Norveçli yıldız John Carew, Galatasaray önünde 90 dakikayı tamamlayamadı 


Bandajla oynadı 
BEŞİKTAŞ, Galatasaray derbisinde iki puan kaybederken, diğer yandan da John Carew ve Sergen Yalçın paniği yaşadı. Maçın henüz 15. dakikasında rakibiyle girdiği ikili mücadele sonrasında kasığına yakın bir bölgeye krampon darbesi alan Carew, bandajla oyuna devam edebildi. 50. dakikada yerini Daniel Pancu'ya bırakan golcü futbolcunun iki gün dinlendirileceği bildirildi. 

Sergen zorlandı 
SİYAH - Beyazlılar'ı tedirgin eden bir diğer isim de Sergen Yalçın'dı... 70. dakikada pas verdikten sonra sekmeye başlayan tecrübeli oyuncunun kasığında çekme meydana geldiği öğrenildi. Sergen devam etmesi durumunda kasıkta yırtılma oluşmasından korktuğu için kendi isteğiyle oyundan çıktı. Yıldız futbolcunun da kısa bir süre dinlendirileceği açıklandı. 

'Sabır zor bir kelime ' 

'Lig uzun bir süreç' 
BEŞİKTAŞ Teknik Direktörü Vicente Del Bosque, ilk yarı Galatasaray'ın, ikinci devrede de kendilerinin üstün olduğunu belirtti. Penaltı dışında rakibe pozisyon vermediklerini vurgulayan İspanyol çalıştırıcı, galibiyete yaklaştıklarını, ancak üstünlüğe taşıyacak golü bulamadıklarını ifade etti. Bosque, geçen sezonu örnek gösterip, ligin çok uzun bir süreç olduğunu hatırlattı. 

'Bahane aramıyorum' 
İSPANYOL teknik adam, ligin ilk 6 haftasında çok puan kaybedilmesini ise şöyle açıkladı "Bahane aramak için söylemiyorum, ama bu atmosferde hiç maç oynamadık. Sabır zor bir kelimedir. Ama sabırdan başka yolumuz yok. Daha iyi oynayıp, daha iyiye gideceğimize inanıyorum. Futbolcularım antrenmanlarda çok iyi çalışıyor." Takıma bir gün izin veren Bosque, Ankaraspor hazırlıklıklarını yarın başlatacak. 

Bosque'ye güven oyu 

SİYAH - Beyazlı yönetim, taraftarlara galibiyetle "merhaba" diyemenin üzüntüsünü yaşarken, oynanan futbola ise geçer not verdiler. Asbaşkan ve Futbol Şube Sorumlusu Kıvanç Oktay, "Hakan'ın penaltı kaçırması bizim şansımızdı. Ancak ikinci yarıda üstünlük bizdeydi. Kadro giderek oturuyor. Ufak tefek aksamalar var ama biz umutluyuz. İbrahim Toraman o pozisyonda vursaydı kazanacaktık. Bu da bizim şanssızlığımızdı. Takıma da, hocaya da güveniyoruz" dedi. 

Dikkat Yayındayız 

Beşiktaş Kulübü'nün resmi televizyonu BJK TV dün ilk deneme yayınını yaptı. Free TV'den izlenen kanal, derbi maçı öncesi görüntüleri, yaklaşık iki saat boyunca ekranlara taşıdı 

'Merhaba' dediler 
BEŞİKTAŞ Başkanı Yıldırım Demirören ve yönetiminin, bir hayali daha gerçek oldu. Siyah - Beyazlılar'ın uzun bir süredir çalışmalarını yürüttüğü BJK TV dün derbi maçıyla birlikte ilk deneme yayınını yaptı. Free TV'den izlenen BJK TV'nin iki saatlik yayınında derbi öncesinde İnönü Stadı'nın atmosferi, yöneticilerin görüşleri ve hazırlanan özel klipler yer aldı. 

Stüdyolar stadda 
BJKTV'Yİ Türksat 2A uydusu üzerinden izlemek isteyenlerin 11804 Mhz, Dikey. Fec 5 6 Rate 24444 frekansını ayarlaması gerektiği bildirildi. Yönetim Kurulu Üyesi ve Basın Sözcüsü Reha Muhtar'ın önderliğinde kurulan BJK TV'nin yeni personeli de dünkü yayınla birlikte işbaşı yaptı. Kulübün resmi televizyonunun stüdyoları İnönü Stadı'nın içinde yer alıyor. 


</TEXT>
</DOC>
