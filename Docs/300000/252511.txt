<DOC>
<DOCNO> 252511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur09.html </URL>
<DATE> 2004/07/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye'de depremlerin kronolojisi... 
</HEADLINE>
<TEXT>

     Türkiye'de 1902-2004 yılları arasında yaşanan 5 ve üzeri 125 depremde 83 bin 788 kişi ölürken, 67 bin 414 kişi de yaralandı. 
     AA muhabirinin çeşitli kaynaklardan derlediği bilgilere göre, büyük bir bölümü deprem kuşağı üzerinde olan Türkiye'de her an deprem olma riski bulunuyor. 
     Türkiye'de yaşanan büyük depremlerin çoğunluğu, Kuzey Anadolu Fay Hattı KAF üzerinde oluşurken, KAF hattında 1939'dan bu yana 6.7 şiddetinden büyük tam 12 deprem yaşandı. Bu büyük depremler 1939 Erzincan, 1942 Erbaa-Niksar, 1943 Tosya, 1944 Bolu-Gerede, 1999 Marmara... 
     Türkiye'de hemen hemen her 2 yılda bir büyük bir deprem yaşanırken, ülke genelinde 1902 yılından 2004 yılına kadar 5 ve üzerinde meydana gelen 125 büyük depremde, 83 bin 788 kişi öldü, 67 bin 414 kişi yaralandı. 
     Türkiye'de yaşanan bazı büyük depremler şöyle 
     28 Nisan 1903 Malazgirt Sismik aletlerle ölçülen ilk depremlerden biri olan bu depremde, 2 bin 626 kişi yaşamını yitirdi. Depremin büyüklüğü 6.7 olarak belirlendi. 
     9 Ağustos 1912 - Mürefte Büyüklüğü 7.3 olan bu depremde, 216 kişi yaşamını yitirdi, 466 kişi de yaralandı. 
     6 Mayıs 1930 Hakkari Hakkari'nin sınır bölgesinde gerçekleşen bu depremde 2 bin 514 kişi öldü. Depremin büyüklüğüyse 7.2'ydi 
     26 Aralık 1939 Erzincan Türkiye'nin bu yüzyılda yaşadığı en şiddetli deprem olan Erzincan depremi hala hafızalarda... Kışın en şiddetli günlerinde Erzincan halkını vuran bu felakette açıklanan ölü sayısı 32 bin 962. 7.9 büyüklüğündeki bu depremin ardından yurt çapında yas ilan edilmişti. 
     20 Aralık 1942 Niksar Erbaa Büyüklüğü 7.0 olan bu depremde, 3 bine yakın insan ölmüş, yaklaşık 6 bin 300 kişi de yaralanmıştı. 
     26 Aralık 1943 Tosya Ladik 2 bin 824 kişinin yaşamına mal olan bu depremin büyüklüğü 7.2 olarak ölçülmüştü. 
     1 Şubat 1944 Bolu Gerede 7.2 büyüklüğündeki depremde 3 bin 959 kişi öldü, çok sayıda insan evsiz kaldı. 
     31 Mayıs 1946 Varto Hınıs Yaz mevsimi başlangıcında yaşanan bu depremde 839 kişi yaşamını yitirdi, 349 kişi yaralandı. 
     19 Ağustos 1966 Varto Varto'nun karşılaştığı şiddetli depremde 2 bin 394 kişi öldü, bin 489 kişi yaralandı. 
     28 Mart 1970 Gediz Gediz'de meydana gelen 7.2 büyüklüğündeki depremin ortaya koyduğu felaket tablosu bin 86 ölü, bin 260 yaralı. 
     6 Eylül 1975 Lice 2 bin 385 kişinin öldüğü 3 bin 339 kişinin yaralandığı depremin büyüklüğü 6.9 olarak ölçüldü. 
     24 Aralık 1976 Çaldıran Muradiye Yaşanan en büyük depremlerden biri olan bu depremin büyüklüğü 7.2 olarak ölçüldü. Can kaybı 3 bin 840'tı. 497 kişi yaralandı, birçok kişi evsiz kaldı. 
     30 Kasım 1983 Erzurum Kars 6.8 büyüklüğündeki deprem, büyük hasara ve can kaybına yol açtı. Depremde bin 155 kişi öldü, bin 142 kişi yaralandı. 
     13 Mart 1992 Erzincan Erzincan'la birlikte Tunceli'yi de vuran bu deprem, 6.8 büyüklüğündeydi. Depremde 6 kişi yaşamını yitirdi. Yaralı sayısı ise 3 bin 850 olarak belirlendi. 
     1 Kasım 1995 Dinar 5.9 büyüklüğündeki depremde ölü sayısı 94. 
     27 Haziran 1998 Ceyhan 6.3 büyüklüğündeki deprem, başta Ceyhan olmak üzere bütün Adana'yı etkiledi. 84 kişinin öldüğü depremde 310 kişi yaralandı, yüzlerce ev hasar gördü. 
     Marmara Depremi 17.08.1999'da meydana geldi depremde resmi kayıtlara göre 17 bin 127 kişi ölürken 43 bin 9 kişi de yaralandı. Depremin büyüklüğü ise 7.4. 
     Bolu Düzce Depremi 12.11.1999'da meydana geldi. 7.2 büyüklüğündeki depremde 845 kişi yaşamını kaybederken, 4 bin 948 kişi ise yaralandı. 
     Bingöl Depremi 01.05.2003'de 6.4 büyüklüğünde meydana gelen depremde 176 kişi öldü, 520 kişi ise yaralandı. 
     Öte yandan, Ağrı'nın Doğubayazıt İlçesi'nde meydana gelen 5.0 büyüklüğündeki depremle birlikte bu bölgede son 1.5 yıl içinde 4. büyük deprem meydana geldi. 
     Bu bölgede 27.01.2003 tarihinde Tunceli Pülümür'de 6.2, 1 Mayıs 2003'de Bingöl'de 6.4 ve son olarak 25 Mart 2004'te Erzurum Aşkale'de 5.1 büyüklüğünde deprem oluşmuştu. 
     
</TEXT>
</DOC>
