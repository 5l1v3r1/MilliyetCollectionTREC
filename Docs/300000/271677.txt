<DOC>
<DOCNO> 271677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko26.html </URL>
<DATE> 2004/09/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bakan Şener Büyüme, sürdürülebilir bir büyümedir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Son çeyrekte de büyüme devam ettiği takdirde 2004 yılı yıllık büyüme oranı yüzde 10 gerçekleşebilmiş olacaktır'' dedi. 
     Stratejik Teknik Ekonomik Araştırmalar Merkezi STEAM tarafından düzenlenen ''2. Sermaye Piyasaları Arenası''nda konuşan Şener, bugün Türkiye'nin son 30 yılın en düşük enflasyon düzeyini yakaladığını ve son 40 yılın da en büyük büyüme oranına ulaştığını belirterek, ''Bu iki gösterge sürdürülebilir ve sürdürülecek göstergelerdir'' diye konuştu. 
     Şener, 2004 yılında istikrarlı ve kararlı bir şekilde enflasyonunun düşürülmesi yönündeki politikalara devam edildiğini, Ağustos ayı itibarıyla hem TEFE, hem de TÜFE'nin yüzde 10 civarında olduğuna işaret ederek, enflasyonun sürekli aşağıya gittiğini ve bunun kararlı bir politikanın sonucu olduğunu vurguladı. 
     Enflasyonist bir ortamda politika üretilemeyeceğini, sorunları çözmek için ortaya konulan araçların bir noktaya gelip tıkanacağını ifade eden Şener, şunları kaydetti 
     ''Yatırımcıların kararlarının daha sağlıklı alınabilmesi için düşük enflasyona ihtiyaç vardır. Bu bakımdan hükümetimiz düşük enflasyonu temel politika haline dönüştürmüştür ve kararlı bir şekilde enflasyonu düşürme politikalarımız 2005 ve sonrası yıllarda da devam edecektir. Maastricht kriterlerinde öngörülen enflasyon oranını önümüzdeki bir kaç yıl içinde gerçekleştireceğiz. 
     Artık yüzde 10'un altında bir enflasyon düzeyine gelmiş olmayı çok önemli bir değişiklik olarak tanımlamak ve tartışmak yerine, Bu sene enflasyon yüzde 1 mi olacak, yüzde 2 mi olacak, 3 mü olacak diye tartışacağız.'' 
     
     ''İLK YARIDAKİ BÜYÜME ORANI YÜKSEK'' 

     Abdüllatif Şener, büyümenin bir ekonominin başka ekonomilerle kıyaslanmasının temel göstergesi olduğunu, ancak, Türkiye'nin son yıllarda bu konuda gerekli performansı yakalayamadığını ve 1998-2002 yılları arasında yıllık ortalama büyüme oranının hemen hemen yüzde sıfır olarak gerçekleştiğini anlattı. 
     Şener, ancak bu yılın ilk yarısında yüzde 13.5 olarak gerçekleşen büyüme oranının yüksek bir rakam olduğuna işaret etti. 
     Sanayi üretim endeksleri ve kapasite kullanım oranlarının Temmuz ve Ağustos verilerinin yüksek seyrettiğini belirten Şener, şöyle devam etti 
     ''Bundan hareketle yılın 3. çeyreğindeki büyümenin de yüzde 7 civarında gerçekleşeceği anlaşılmaktadır. Son çeyrekte de büyüme devam ettiği takdirde 2004 yılı yıllık büyüme oranı yüzde 10 gerçekleşebilmiş olacaktır. Bu oran 1966 yılından bugüne kadar ki en yüksek büyüme oranıdır. 40 yılı aşkın bir süredir, konuşmadığımız bir büyüme oranı ile karşı karşıyayız. Bu sürdürülebilir bir büyümedir.'' Şener, yıllardır daralan inşaat sektörünün her çeyrekte büyüme kaydettiğini, yıllardır küçülen mali kuruluşların ilk çeyrekte olan büyümesinin ikinci çeyrekte de artarak devam ettiğini ve mali sektördeki bazı rakamlarda büyümenin bu sektörde yaşandığının görüldüğünü ifade etti. 
     Bankacılık sektöründe bu yıl 5 bin civarında ilave istihdam kapasitesinin ortaya çıktığını kaydeden Şener, ''Yaşanan büyümenin temelinde kamunun büyümesi yoktur. Bu son derece önemlidir. Kamu küçülürken büyüme yaşanmaktadır. Yani büyüme özel sektör ağırlıklı bir büyümedir. Ekonominin kamu kesimi-özel kesim ayrımında sağlıklı bir rotaya doğru oturmakta olduğunu görmekteyiz'' diye konuştu. 

     
</TEXT>
</DOC>
