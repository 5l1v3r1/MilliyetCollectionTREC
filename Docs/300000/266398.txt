<DOC>
<DOCNO> 266398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas20.html </URL>
<DATE> 2004/08/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Meşrubat, şeker hastalığı riskini çok artırıyor... 
</HEADLINE>
<TEXT>

     Meşrubat tüketimiyle şeker hastalığı arasında doğrudan ilişki olduğu ilk kez tespit edildi. 
     Amerikan Tıp Derneği'nin yayın organının son sayısında yayınlanan makaleye göre, araştırmacılar, günde en az bir kez meşrubat içen kimselerde ikinci tip denen şeker hastalığı riskinin yüzde 83 arttığını belirlediler. 
     Araştırma, 9 yıl süreyle 91 bin kadın arasında yapıldı ve meşrubat içenlerin, hiç içmeyenler ve az içenlerden çok daha fazla kilo aldıkları da belirlendi. Günde en az bir kez meşrubat içen kadınlarda diyabet-2 riskinin, ayda bir kez meşrubat içen kadınlardan yüzde 83 fazla olduğu hesaplandı. 
     Araştırmacılar, bu sonuçların, diyabet ve obeziteyle mücadelede meşrubatların azaltılması gerektiğini gösterdiğini vurguladılar. 
     
</TEXT>
</DOC>
