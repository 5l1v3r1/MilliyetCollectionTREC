<DOC>
<DOCNO> 251555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/siy02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefi AB olan Türkiye silah indirimi yapmalı' 
</HEADLINE>
<TEXT>


Yunanistan Savunma Bakanı Spiliotopulos'un, NATO Zirvesi'nde görüştüğü Milli Savunma Bakanı Gönül'e, 'Türkiye'nin cephaneliğinde saldırı amaçlı silah olmaması gerektiğini' söylediği belirtildi 

YORGO KIRBAKİ İstanbul 


İstanbul'da yapılan NATO Zirvesi sırasında Milli Savunma Bakanı Vecdi Gönül'le bir araya gelen Yunanistan Savunma Bakanı Spilios Spiliotopulos'un, Türkiye'den silah indirimine gitmesini istediği bildirildi. Yunanistan Savunma Bakanlığı'ndan yapılan açıklamada da, Spiliotopulos'un, "Türkiye'nin Yunanistan'ın ortağı olarak AB'ye girmek hedefi olduğu bir sırada cephaneliğinde saldırı amaçlı silahların bulunmaması gerektiğini söylediği" kaydedildi. 
Yunanlı kaynaklar, Gönül-Spiliotopulos görüşmesinden önce, Türkiye'den beklentilerini de şöyle sıraladılar 
Ege'deki çıkarma gemilerinin yüzde 50 oranında azaltılması. Meriç hudut bölgesindeki seyyar köprülerin çekilmesi. Gökçeada'daki bazı silahların çekilmesi. 
Öte yandan, Spiliotopulos'un geçtiğimiz günlerde Yunan Hava Sahası'nın 10 milden geriye çekilebileceğine ilişkin açıklamaları infiale yol açtı. 

Telefonla kutlama 
"Spiliotopulos'un açıklamaları saptırıldı" diyen Yunanistan Başbakanı Kostas Karamanlis, Yunanistan'ın karasularını 12 mile çıkarma hakkının saklı bulunduğunu, diğer konularda da değişen hiçbir şey bulunmadığını belirtti. 
Karamanlis, "Değişen tek şey iki ülke arasındaki atmosferin daha iyi olmasıdır" dedi. Bu arada, Yunanistan'ın Avrupa Futbol Şampiyonası'nda yarı finale çıkmasının ardından Başbakan Recep Tayyip Erdoğan'ın Karamanlis'i telefonla arayarak kutladığı bildirildi. 


</TEXT>
</DOC>
