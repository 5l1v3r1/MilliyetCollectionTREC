<DOC>
<DOCNO> 280277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun02.html </URL>
<DATE> 2004/10/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'nin müttefikleri, Kerry'i görmek istiyor... 
</HEADLINE>
<TEXT>

     ABD'nin müttefiki olan ülkelerde yapılan kamuoyu yoklamaları, ABD'de 2 Kasım'da yapılacak başkanlık seçimlerinden John Kerry'nin galip çıkmasının tercih edildiğini gösteriyor. 
     The Guardian gazetesi, Avustralya, İngiltere, Kanada, Fransa, Japonya, Meksika, İspanya ve Güney Kore gazetelerinin yaptıkları anketlerin, bu ülkelerde yaşayanların büyük bölümünün ABD Başkanı George Bush'un yerine Kerry'i istediğini ortaya çıkardığını yazdı. 
     Ankete dahil edilen müttefik ülkeler arasında sadece Rusya ile İsrail'in Bush'a destek verdiği belirtilirken, 10 ülkede yapılan anketlere göre, yüzde 54 Kerry'i, yüzde 27 ise Bush'u ABD başkanı olarak görmek istiyor. 
     Bush'un, kendisine duyulan sempatiyi, 11 Eylül'den bu yana tükettiği belirtilen haberde, İsrail ile Güney Kore haricindeki ülkelerde insanların büyük bölümünün ABD'nin dış politikasından hoşlanmadığı kaydedildi. 
     Ankete göre, istatistiklerin ortalaması alındığında, yaklaşık yüzde 52'lik bir kesim ABD'nin halen demokrasi emsali olduğunu düşünürken, yüzde 68, Amerikan halkından hoşlandığı yönünde fikir belirtti. 
     Irak savaşına karşı olan Fransa, 10 ülkede yapılan anketlere göre, Kerry'i en çok destekleyen ülke olarak göze çarpıyor. Fransız halkının yüzde 72'si Kerry, yüzde 16'sı ise Bush'un başkan olmasını istiyor. İngiltere'deki kamuoyu yoklaması da benzer bir sonuç vererek, Bush'a destek verenlerin yüzde 22, Kerry'i destekleyenlerin ise yüzde 50'lik bir kesimi oluşturduğunu gösteriyor. 
     Meksikalılar yüzde 20'ye karşılık yüzde 50, İspanyollar yüzde 13'e karşılık yüzde 58 ve Avustralyalılar yüzde 28'e karşılık yüzde 54 Kerry'e destek veriyor. İsrail halkının yüzde 50'si ise Bush'u destekliyor. 
     
</TEXT>
</DOC>
