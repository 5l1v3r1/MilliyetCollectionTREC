<DOC>
<DOCNO> 252985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun29.html </URL>
<DATE> 2004/07/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
KKTC'de 3200 yıllık tarihi eserler bulundu... 
</HEADLINE>
<TEXT>

     KKTC'nin Karpaz bölgesindeki Kaleburnu köyünde, 3200 yıllık 26 parça tarihi eser bulundu. 
     Kaleburnu köyü yakınlarındaki 200 metre yüksekliğindeki kayalık tepede gömülü bir küp pithos içerisinde bulunan eserlerin tümü tunçtan yapılmış. 
     M.Ö 13. yüzyıla işaret eden Geç Tunç Çağı'na ait söz konusu tarihi eserler, Doğu Akdeniz Üniversitesi DAÜ Müzik Bölümü Öğretim Üyesi Amerikalı Nathanael A. May'in ihbarı sonucunda, Ekonomi ve Turizm Bakanlığı'na bağlı Eski Eserler ve Müzeler Dairesi Gazimağusa Bölge Şube Amirliği'nden bir ekibin çalışmaları sonucunda ortaya çıkarıldı. 
     Müzeler Dairesi Gazimağusa Bölge Şube Amiri Hasan Tekel, konuyla ilgili yaptığı açıklamada, Nathanael A. May'in ihbarının, Kıbrıs arkeolojisinde önemli yeri olacak bir keşife yol açtığını söyledi. 
     Hazine olarak nitelendirdiği tarihi eserlerin bazılarının dünyada eşine rastlanmadığına işaret eden Tekel, bu buluntuların dünyada büyük yankı uyandıracağını kaydetti. 
     Tekel, tarihi eserlerin Kaleburnu köylülerinin Kral Tepesi olarak adlandırdıkları 200 metre yüksekliğindeki tepenin dar ve uzun zirvesinde iki yassı kayayla örtülmüş ve tamamı toprağa gömülü bir küp içerisinden çıkarıldıklarını anlattı. 
     Tekel, tunç eserler ve küpün Geç Tunç Çağı'na ait olup yaklaşık 3200 yıllık olduğuna işaret ederek, bu tarihin Akaların adaya ilk yerleşmelerinin ardından maden işletmeciliğinin adada zenginleştiği ve yoğunlaştığı bir dönem olduğunu belirtti. 
     
     BULUNTULAR MUTFAK VE TARIM ALETLERİ 
     Tekel, yapılan ilk araştırmalarda buluntuların hiçbirinin savaş malzemesi olmadığının dikkat çektiğini ifade ederek, eserlerin mutfak ve tarım aletleri olduğunu söyledi. 
     Tarihi eserlerin bir kısmının 1970 yılında İnönü köyünde bulunan ve halen St. Barnabas Müzesi'nde sergilenen tarihi eserleri hatırlattığını kaydeden Tekel, eserler arasındaki kömür küreğinin üzerindeki Kıbrıs'ın en eski yazı formlarından olan Kipro-Minoan'ın dikkat çekici olduğunu söyledi. 
     Eserlerin anıtsal özellikleriyle dikkat çektiğini belirten Tekel, ''Bunlar arasında henüz dünyada eşine rastlanmayan, üzerinde 3 keçi başı, kabartma ve volüt motifleri bulunan ayaklı buhurdanlığın da bulunduğunu'' bildirdi. 
     Buluntular arasında 2 tane son derece iyi korunmuş buhurdanlık, Ortadoğu ve Kıbrıs'ta yalnızca birkaç tane olduğu bilinen kömür küreği, ayrıca burma kulplu kapaklı sürahi, bıçkı, 5 tane orak ve yine Kıbrıs dışında benzeri olmayan Situla diye bilinen 3 kazan, farklı özelliklerde kaseler ve kazanlar da bulunduğunu aktaran Tekel, envanter çalışmaları ve araştırmaları süren eserlerin yakın zamanda sergileneceğini duyurdu. 
     
</TEXT>
</DOC>
