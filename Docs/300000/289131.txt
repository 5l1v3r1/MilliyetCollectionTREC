<DOC>
<DOCNO> 289131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/siyaset/siy02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, yağmur duası istedi 
</HEADLINE>
<TEXT>


KONYA DHA 


Bayram tatilini geçirmek için memleketi Konya'ya gelen Tarım ve Köyişleri Bakanı Sami Güçlü, Türkiye'de yaşanan kuraklığın bu yıl ciddi boyutlarda olduğunu belirterek, herkesi yağmur duasına çağırdı. Ticaret Borsası'nda Vali Ahmet Kayhan, Büyükşehir Belediye Başkanı Tahir Akyürek, Konya milletvekilleri ve çok sayıda bürokratın katıldığı bayramlaşma töreninde gazetecilerin sorularını yanıtlayan Güçlü, "Bayram için güneşli ve güzel bir gün. Ancak Tarım Bakanlığı için aynı şeyi söyleyemeyeceğim" dedi. Ülkenin bu dönemde, özellikle Güneydoğu Anadolu olmak üzere çok az yağış aldığını kaydeden Güçlü, "Bu bayram gününde tüm insanları gönülden yağmur duası etmeye davet ediyorum. Çünkü buna çok ihtiyacımız var" diye konuştu. 



</TEXT>
</DOC>
