<DOC>
<DOCNO> 260159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/sazak.html </URL>
<DATE> 2004/08/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gensoru sınavı 
</HEADLINE>
<TEXT>


Meclis, yarın Pamukova'da 38 kişinin ölümüne yol açan 'hızlandırılmış' tren faciasını görüşmek üzere toplanacak. CHP, kazadaki siyasi sorumluluğu nedeniyle Ulaştırma Bakanı Binali Yıldırım hakkında gensoru açılmasını istiyor. AKP'nin toplantıya katılarak gensoruya 'evet' demesi halinde görüşmeler sonunda bakanın 'güvensizlik' oyuyla görevini bırakması söz konusu olacak. 
Ancak AKP'nin Meclis'teki çoğunluğu nedeniyle Ulaştırma Bakanı'nın koltuğunu koruması bekleniyor 
Demokrasi kültürü gelişmiş ülkelerde 'gensoru'ya bile gerek kalmadan onca masum insanın ölümüne yol açan bir kazanın ardından ilgili bakan görevinden çekilirdi. 
Çünkü bu, iki trenin çarpışması ya da demiryollarında önceki yıllarda görülen türden 'raydan çıkma' olayı değil. 
Hükümet, Ankara - İstanbul demiryolunda uzmanların uyarılarına karşın, 'hızlandırılmış' sefer başlatıyor ve insanları TCDD 'marka'sı altında sözde güvenli yolculuğa özendirerek 'geliyorum' diyen felakete ortam hazırlıyor. 
Başbakan Erdoğan'ın savunduğu şekliyle 'hızlandırılmış' tren projesinin demiryollarına yatırımla ilgisi yok. Gerçek anlamda 'hızlı tren'in maliyeti 2 milyar dolar. 1990'ların başından itibaren siyasi iktidarlar bu yatırım için gerekli krediyi bulamadılar. Son olarak Ecevit hükümeti döneminde İspanyollardan 750 milyon dolarlık destek sağlandı. Ankara - Eskişehir arasındaki sinyalizasyon yenilemesi bu krediyle gerçekleşiyor. AKP hükümeti ise, daha önceki iktidarların akıl edemediği bir projeyi devreye sokuyormuş gibi, İstanbul - Ankara arasını 'hızlandırılmış' trenle 5 saate düşürüyor. 
Kaza riskini, 'Zihni Sinir projeleri'ni bile gölgede bırakacak bu anlayış doğuruyor. 
Bilim adamları, yolculuğun 5 saate inebilmesi için trenin 160 kilometreye dek hız yapması gerektiğini, bu durumda 'raydan çıkma'nın kaçınılmaz olacağını savunarak 'Durdurun bu treni' diye feryat ettiler. 
Ulaştırma Bakanı ve TCDD Genel Müdürü bu çağrıya kulak tıkadılar. Aldırmazlık, 'hızlı trende kahvaltılı basın toplantısı'na kadar uzandı. Binali Yıldırım, 'sarsıntısız' yolculuk propagandası yaparken Pamukova faciası yaşandı. 
Sonuçta, 'raydan çıkan' Yakup Kadri Ekspresi değil, hükümettir. 
Kaza iki makiniste yıkılamaz. Ortada birden fazla kişinin ölümüne yol açan ihmal var Çocuklarını, eşlerini, yakınlarını kaybeden acılı aileler, Meclis'in görevini yapmasını bekliyorlar. İstifa etmemekte direnen Ulaştırma Bakanı, gensoruyla düşürülmelidir. Dünkü gazetelerde Türk eşi Gülnihal Günay'la birlikte tren kazasında yaşamını yitiren mühendis Manfred Buchauer'in Alman annesinin isyanı yer alıyordu 
'Salt politik çıkarla bu işe olur verenlerden hesap sorulsun. Bu bir kaza değil, cinayettir.' 
AKP, bakanı nasıl savunacak 



</TEXT>
</DOC>
