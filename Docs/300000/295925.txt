<DOC>
<DOCNO> 295925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy30.html </URL>
<DATE> 2004/12/08/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Ak Parti siyaset akademisi dersleri... 
</HEADLINE>
<TEXT>

     AK Parti Genel Başkan Yardımcısı Halil Ürün, popülizmin ''siyasetin virüsü'' olduğunu, ''siyaseti de siyasetçiyi de yiyip bitirdiğini'' ifade ederek, ''Biz popülist davranmıyoruz, eğer popülist davransak, bize verilen merkezi yetkileri sonuna kadar kullanırız. Biz bu yetkileri muhalefetle paylaşmak istiyoruz, muhalefet karşı çıkıyor'' dedi. 
     Halil Ürün, AK Parti Ankara İl Başkanlığı'nın organize ettiği Siyaset Akademisi'nde, ''AB Sürecinde Yerel Yönetimler'' konusunda ders verdi. 
     AK Parti'nin ''demokratikleşme, yerelleşme ve sivilleşme ekseninde, merkezine insanı alan'' bir siyaset anlayışına sahip olduğunu kaydeden Ürün, yerelleşme konusuna ayrı bir önem verdiklerini söyledi. 
     Ürün, katı merkeziyetçi anlayışla kalkınan hiçbir dünya ülkesinin olmadığını dile getirerek, AB üyesi ülkelerde de yerel yönetimlere ağırlık verildiğini, Türkiye'deki yapısal reformların gerçekleştirilmesindeki nedenin de bu olduğunu anlattı. 
     Yapılan yeniliklere rağmen Türkiye'de kamu hizmetlerinin yüzde 75-80'inin merkezi yönetim tarafından idare edildiğine dikkati çeken Ürün, bu oranın Avrupa ülkelerinde yüzde 50 olduğunu ve giderek yerel yönetimlerin ağırlığının arttığını belirtti. 
     Ürün, yetkileri mümkün oldukça merkezden yerele, daha ileride sivillere devredeceklerini ifade ederek, ''Bu, daha verimli, kaliteli hizmetin ortaya çıkmasını sağlar. Devletin kendisiyle rekabet şansı yok. Bu durumda tekdüze bir kalite anlayışı ortaya çıkıyor. KİT'lerin durumu da ortada'' diye konuştu. 
     Siyaset akademisi öğrencilerine öğütler veren Ürün, öğrencilerden halkın içerisine korumasız girmelerini, yaptıklarının hesabını vermelerini ve vatandaşın kendilerini eleştirmesine müsaade etmelerini istedi. 
     
     ''HESABIMIZ ANKARA İLE'' 
     Konya Büyükşehir Belediye Başkanlığı yaptığı dönemde halkın içine girerek hesap vermek istediğini anlatan Ürün, ''Vatandaş bana, 'Bizim seninle bir hesabımız yok. Bizim hesabımız Ankara ile' dediler'' diye konuştu. 
     Halka en uzak yönetimin merkezi yönetim oluğunu vurgulayan Ürün, hizmetin, halka en yakın birimlere yaptırıldığı zaman, verimliliğinin ve hızının artacağını kaydetti. Avrupa Yerel Özerklik Şartı'nda da bunun var olduğunu ifade eden Ürün, bu şartın altında Türkiye'nin imzası bulunmasına rağmen geçmiş yönetimlerin bunun gereklerini yerine getirmediklerini söyledi. 
     Halil Ürün, bazı kesimlerin yerel yönetim reformuyla üniter yapının bozulacağını savunduklarını belirterek, ''Bunu diyenlerin kendi üniter yapıları, menfaat yapıları bozulacak. Kişisel çıkara dayanan üniter yapı bozulacak. AK Parti olarak biz de zaten bu kişisel çıkara dayalı yapının bozulmasını istiyoruz. Bunun devletin üniter yapısıyla bir ilgisi yok'' dedi. 
     
     SİYASETİN VİRÜSÜ 
     ''Popülizm siyasetin virüsüdür, siyaseti de siyasetçiyi de yer bitir'' diyen Ürün, popülist davranmadıklarını anlattı. Ürün, ''Eğer biz popülist davransak, bize verilen merkezi yetkileri sonuna kadar kullanırız. Ama biz bu yetkileri muhalefetle paylaşmak istiyoruz, muhalefet karşı çıkıyor'' diye konuştu. 
     Ürün, siyaset akademisine devam edenlerin gelecekte siyasi hayata atılacaklarını ve geleceğin siyasetçileri olacaklarını ifade ederek, onlara şu tavsiyelerde bulundu 
     Kapıdan hiç kimseyi geri çevirmeyin, ya çare olun ya da çarenin yolunu gösterin. 
Pratik olun, hesap vermekten kaçmayın. Yaptıklarınız gibi yapamadıklarınızı da anlatın. 
Yenilikçi olun, partizanlık yapmayın. Başkalarının çıkarlarına alet olmayın. 
Hizmet verdiğiniz yeri sevin ve orada oturun. 
Tarihi ve kültürel yapıyı bozmayın. Halkın arasında olun, medya ile iyi geçinin. 
Makam koltuğunda çok oturmayın, ilkeli davranın, ilkesiz olmayın. 
Dersin sonunda, gazeteci Can Dündar'ın ''Ben Felluce'yim'' adlı şiirini okuyan Ürün, siyaset akademisi öğrencilerinden büyük alkış aldı. 
     
</TEXT>
</DOC>
