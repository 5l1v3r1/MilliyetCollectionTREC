<DOC>
<DOCNO> 273783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/guncel/gun03.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
14 'yardımcısı' var 
</HEADLINE>
<TEXT>


Aydın Valiliği'ne getirilen Malay, son kararnameyle sayısı 14'e çıkan yardımcılarıyla çalışacak. Ancak yardımcılar için oda bulunamıyor 

YALÇIN ATA Aydın DHA 

İçişleri Bakanlığı'nın hazırladığı ve Cumhurbaşkanlığı'nın onayından geçen son kararnameyle, Aydın'a altı yeni vali yardımcısı atandı. Böylece vali yardımcısı sayısı 8'den 14'e yükselirken, hükümet konağında da yer sıkıntısı baş gösterdi. 
Daha önce 4 olan vali yardımcısı sayısı, İçişleri Bakanlığı'nın 2 yıl önceki atamalarıyla 8'e yükselince, valilik binasında vali yardımcılarına tahsis edilecek oda sıkıntısı yaşandı. Bunun üzerine tadilat yapıldı, Milli Eğitim ile Sivil Savunma müdürlükleri başka binalara taşındı. Böylece 8 vali yardımcısı için 8 oda tahsis edilebilmesi sağlandı. Sekreter sıkıntısı da, her 2 yardımcıya bir kişi görevlendirilerek giderildi. 

6 yardımcı, bir vali 
Ancak son kararnameyle, hükümet konağında yine işler karıştı. Gaziemir Kaymakamı Mehmet Suphi Küspeci, İller İdaresi Genel Müdür Yardımcısı Alp Arslanargun, Ankara Vali yardımcıları Mustafa Seyman ve Ramazan Urgancıoğlu, Eskişehir Vali Yardımcısı Mehmet Öksüz ve Kütahya Vali Yardımcısı Nurdoğan Kaya da, vali yardımcısı olarak Aydın'a atandı. 3 aydır vali yardımcısı Ömer Eru'nun vek let ettiği valiliğe de, Erzurum Valisi Mustafa Malay getirildi. 

Erken gelen oturur 
Bu atamalarla, sayısı 14'ü bulan vali yardımcıları için yeniden makam odası sıkıntısının kapıda olduğu belirtildi. 950 bin nüfuslu Aydın'da 14 vali yardımcısı görev yaparken, nüfusu 13 milyonu bulan İstanbul'da halen 21 vali yardımcısının bulunduğu ifade edildi. 
Valilikteki memurlar arasında da "Erken gelen koltuğa oturacak" esprisi yapılmaya başlandı. 




</TEXT>
</DOC>
