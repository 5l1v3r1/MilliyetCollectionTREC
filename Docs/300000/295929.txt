<DOC>
<DOCNO> 295929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo04.html </URL>
<DATE> 2004/12/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kulübe patates yardımı 
</HEADLINE>
<TEXT>

     Hırvatistan 3. Ligi'nde şampiyonluk mücadelesi veren takımlardan Nedeljanec'in taraftarları, kulüplerinin 2. Lig'e çıkmasına yardımcı olmak için ilginç bir bağışta bulundu Patates. 
     Yönetimin, yaşadıkları ekonomik zorluklara karşı taraftarlardan, bildikleri en iyi şekilde kendilerine yardımda bulunmasını istedikten sonra, ülkenin en verimli tarım alanlarına sahip Nedeljanec'liler kulübe 6 ton patates bağışladı. 
     Nedeljanec Taraftar Kulübü Başkanı Ivan Fosnar, takımlarının 2. Lig'e yükselmek için maddi desteğe ihtiyacı olduğunu belirterek, "Burada kimsenin fazla parası yok ancak satacak çok fazla patatesimiz var. Kulübümüze yardım etmek için her şeyi yaparız. Eğer bu, takımı kurtarmaya yarayacaksa patates bağışlamak hiç problem değil" diye konuştu. 
     Kulüp yöneticileri, 6 ton patatesin satışından elde edilecek gelirin, kulübün sezonu tamamlamasına yeteceğini belirtti. Bu arada taraftarlar, takım ikinci lige yükseldiği takdirde daha fazla patates bağışlayacaklarını söylediler. 
     
</TEXT>
</DOC>
