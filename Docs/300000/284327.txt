<DOC>
<DOCNO> 284327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun13.html </URL>
<DATE> 2004/10/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ABD, Irak'ta büyük operasyona hazırlanıyor 
</HEADLINE>
<TEXT>

     Amerikan deniz piyadelerinin Felluce ve Ramadi'den oluşan El Anbar vilayetinde direnişçilere karşı büyük bir operasyona hazırlandığı bildirildi. 
     Tuğgeneral Denis Hajlik, Felluce yakınlarındaki üste gazetecilere yaptığı açıklamada, büyük bir operasyona hazırlandıklarını söyleyerek, ''Eğer yaparsak bu kesin sonuca götüren bir operasyon olacak. Onları vuracağız'' dedi. 
     Operasyonun, Irak'ın başkenti Bağdat'ın batısındaki Felluce ve Ramadi'yi kapsayacağını belirten Hajlik, operasyona Irak güçlerinin de katılacağını kaydetti. 
     Amerikan ordusu, direnişçilerin kalesi olarak nitelenen Felluce'de, ABD'nin Irak'taki azılı düşmanı Ebu Musab Zerkavi tarafından yönetilen yabancı militanlara karşı sık sık bombardıman düzenliyor. 
     Amerikan deniz piyadesi istihbarat yetkilisi binbaşı James West ise Zerkavi'den ''kurtulunsa'' bile Irak'ta gerilla savaşının sürebileceğini söyledi. 
     
</TEXT>
</DOC>
