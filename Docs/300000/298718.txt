<DOC>
<DOCNO> 298718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/soneko08.html </URL>
<DATE> 2004/12/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
KİK'ten kamu kurumlarına akaryakıt uyarısı... 
</HEADLINE>
<TEXT>

     Kamu İhale Kurumu KİK , akaryakıt ihalesi yapacak kurumları, 1 Ocak 2005'ten itibaren akaryakıt ürünlerinin fiyatlarının serbest bırakılacağını dikkate alarak, sözleşmelerindeki fiyat farkına ilişkin düzenlemeleri buna göre yapmaları konusunda uyardı. 
     KİK'in 2004 Yılı Kamu İhale Genel Tebliği'nde yaptığı değişiklik, Resmi Gazete'nin bugünkü sayısında yayımlanarak yürürlüğe girdi. Tebliğ değişikliği ile ''1 Ocak 2005'ten itibaren akaryakıt fiyatlarının piyasa koşullarında oluşacağı, rafinaj, dağıtım, ihrakiye teslim ve bayi lisansı sahiplerinin akaryakıt sunum fiyatlarını piyasada oluşturacağı'' dikkate alınarak, akaryakıt ihalelerinde fiyat farkı ödenmesine ilişkin esaslara açıklık getirildi. 
     Tebliğde, 5015 sayılı Petrol Piyasası Kanunu kapsamında yer alan petrol ürünlerinin fiyatlarının 1 Ocak 2005'ten itibaren serbest bırakılacak olması nedeniyle, bu tarihten sonraki alımlarda anılan ürünler için fiyat farkı ödenmesinin mümkün olamayacağına dikkat çekildi. KİK, idarelerin, gerek bu yıl sonuna kadar, gerekse gelecek yıl çıkacakları akaryakıt alımı ihalelerinde, ihale sözleşme ve şartnamelerinde bu konuyu dikkate almalarını gerektiğini vurguladı. 
     
     KAMU İHALELERİNE KATILIMIN YASAKLANMASI 
     KİK, kamu ihalelerine katılımın yasaklanmasına ilişkin şartları da yeniden düzenledi. İhaleyi alan kişinin ortağı olduğu şahıs şirketleri ile sermayesinin yarısından fazlasına sahip olduğu sermaye şirketlerinin de ihalelere katılmaktan yasaklı olup olmadığına veya haklarında kamu davası açılıp açılmadığına bakılacak. 
     Tebliğe göre, Kamu İhale Kanu'nu kapsamında yapılan bir ihaleden dolayı haklarında kamu davası açılanlar, kamu davası açıldığı tarihte ihalelere katılamayacak. İdareler, hakkında kamu davası açılan isteklinin ortak ortaklıklarını, ihaleye katılım aşamasında sunulan belgeleri dikkate alarak ve gerektiğinde yapacağı araştırmalar neticesinde tespit edecek. 
     Tebliğde, Cumhuriyet Savcılıkları'nca, haklarında kamu davası açılanlara ilişkin olarak KİK'e gönderilen bilgiler doğrultusunda bir liste oluşturulduğu hatırlatıldı. İhale üzerinde kalan isteklilerin ihalelere katılmaktan yasaklı olup olmadığının İhale Bilgi Sistemi'nden teyit ettirilmesi esasları çerçevesinde, haklarında kamu davası açılması nedeniyle ihalelere katılamayacak olanlar için de teyit işlemi gerçekleştirileceği kaydedildi. 
     Buna göre, idareler, ihale üzerinde kalan isteklinin ''İhalelere Katılacak Olanlar Tarafından Tüzel Kişiliklerdeki Ortaklık ve veya Hisseleri İçin Verilecek Beyanname''de beyan ettiği ve ortağı olduğu şahıs şirketleri ile sermayesinin yarısından fazlasına sahip olduğu sermaye şirketlerinin de ihalelere katılmaktan yasaklı olup olmadığı veya haklarında kamu davası açılıp açılmadığı hususunu da KİK'ten teyit ettirecek. 
     
</TEXT>
</DOC>
