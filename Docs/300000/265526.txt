<DOC>
<DOCNO> 265526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur23.html </URL>
<DATE> 2004/08/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta rehin tutulan şoförlerin aileleri endişeli... 
</HEADLINE>
<TEXT>

     Irak'a çalıştıkları firmalar aracılığıyla malzeme götüren ve rehin alınan TIR şoförleri Tevfik Alkan ve Tahsin Top'un Mersin'deki ailelerinin endişeli bekleyişi sürüyor. 
     Merkezi Mersin'de bulunan Kılıçlar Nakliyat Firması'na ait malzemeleri Irak Elektrik Bakanlığı'na götüren ve 7 Temmuz 2004 tarihinde kaçırıldığı belirtilen Tevfik Alkan'ın eşi Aysel Alkan, aradan yaklaşık 1.5 ay geçmesine rağmen kendisinden henüz haber alamadıklarını belirtti. 
     Eşi Tevfik Alkan'ı aramak için kardeşi Abdurrahman Alkan'ın da Irak'a gittiğini ifade eden Aysel Alkan, ''Henüz ondan da bir haber alamadık. Sıkıntılarımız her geçen gün artıyor. Ziyaretimize gelen çok ama, yardım eden yok. Dayanacak gücümüz kalmadı, 5 çocuğumla ne yapacağımı şaşırdım'' dedi. 
     Yaklaşık 1.5 ay önce Atahan Lojistik Uluslararası Nakliyat Firması'na ait ranza ve dolap yüklü malları götürdüğü Irak'ta rehin alınan Tahsin Top'un eşi Fatma Top ise eşinin bir an önce serbest bırakılması için dua ettiklerini belirterek, ''Firma yetkilileri Irak'daki faaliyetlerini durdurdu ancak, kocam hala serbest değil'' dedi. 
     Rehinecilerin ''ellerini vicdanlarına'' koymalarını isteyen Fatma Top, ''Şirket sözünde durdu, şimdi onlar sözünde durmalı ve 3 çocuğumun babası Tahsin'i, serbest bırakmalılar'' diye konuştu. 
     Atahan Lojistik Uluslarası Nakliyat Firması sahiplerinden Ömer Tarhan da Tahsin Top'un serbest bırakılmasıyla ilgili henüz haber alamadıklarını belirtti. 
     Rehinecilerin isteklerini yerine getirerek, Irak'tan çekildiklerini kaydeden Tarhan, ''Irak'ta konuyla ilgili muhatap olacağımız kimse yok. Somut bir neticeye ulaşamadık. Top'un can güvenliğinden endişe duymaya başladık'' dedi. 
     
</TEXT>
</DOC>
