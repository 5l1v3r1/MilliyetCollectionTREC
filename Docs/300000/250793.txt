<DOC>
<DOCNO> 250793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun11.html </URL>
<DATE> 2004/06/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
NATO Zirvesi'nde ittifakın yetenekleri masaya yatıralacak... 
</HEADLINE>
<TEXT>

     NATO zirvesi çerçevesinde İstanbul'da buluşacak müttefik devlet ve hükümet başkanları, ittifakın askeri yeteneklerini ve savunma planlamalarını inceleyerek, çeşitli konulardaki raporları değerlendirecek. 
     Soğuk Savaş'ın son bulmasından bu yana savunma alanının dışına çıkan, hedeflerini genişleten ve terörizm gibi yeni tehdit unsurlarıyla karşılaşan NATO, ''yeni yüzyılın gereklerine uyum sağlamak için'' yetenek ve olanaklarını artırma arayışını sürdürüyor. 
     NATO Genel Sekreteri Jaap de Hoop Scheffer, zirve öncesinde yaptığı açıklamalarda, 26 ittifak üyesinin, ''NATO'nun bugünkü ve gelecekteki görevlerini yerine getirebilmesi için katkılarını artırma'' çağrısında bulundu. 
     ''Yeteneklerimiz, hedeflerimizin boyutlarıyla orantılı bir büyüklükte olmalıdır'' diyen de Hoop Scheffer, ittifakın Afganistan'daki müdahalesinde karşılaştığı katkı sorunlarına değinerek, masraflı askeri gereçlerin temininde işbirliği yapılmasını istedi. 
     Önümüzdeki dönemde NATO'dan yardım ve destek taleplerinin azalmayacağını, aksine artacağını anlatan Genel Sekreter, ittifakın küresel düzeyde barışı oluşturma ve koruma görevleri üstleneceğini savunuyor ve buna hazırlıklı olunması gerektiğini anlatıyor. 
     NATO'nun artık sadece kendi sınırlarını ve savunma alanını korumakla kalamayacağı görüşü ön plana itilirken, bu durumun gerektirdiği yetenek ve askeri güç unsurları ele alınıyor. 
     ''Daha fazla askeri kargo uçağı, daha az ağır tank, daha küçük boyutlu ama daha fazla operasyonel güçlü ve süratli askeri birimler, daha uzak mesafelere müdahale edebilecek ve bölgelerde daha uzun süre kalabilecek, daha kuvvetli vurabilecek ordular arayışı'', NATO'nun olanak ve yetenek geliştirme çalışmalarını yönlendiriyor. 
     NATO'nun, beklenmedik operasyonların maliyetini karşılamak amacıyla değerlendirilmek üzere bir ''Acil Müdahale Fonu'' oluşturması fikri de geliştiriliyor. 
     İstanbul zirvesinde, NATO'nun savunma planlama yeteneklerinin güncel koşullara uyarlanması amacıyla yapılması gereken çalışmaları ele alan ve özel bir komite tarafından hazırlanan rapor incelenecek ve somut kararlar alınacak. Müttefiklerden, savunma bütçelerini, belirlenen ihtiyaçlar çerçevesinde gözden geçirmeleri istenecek. 
     NATO'nun savunma planlamasında öncelik verdiği unsurlar arasında, kimyasal, biyolojik, radyolojik ve nükleer silahlara karşı korunma, istihbaratın geliştirilmesi, hava-kara izlemesi, iletişim ve komuta kontrolü, stratejik hava ve deniz ulaşımı, uçakların havada ikmali, savaşta taktik ve lojistik destek yeteneklerinin geliştirilmesi gibi unsurlar yer buluyor. İstanbul zirvesinde, bu alanlarda atılan adımlar incelenecek ve müttefiklerin yükümlülüklerini yerine getirme düzeyleri analiz edilecek. 
     NATO, askeri komuta yapısını daha esnek, etkili ve verimli hale getirmek için de çalışmalarını sürdürüyor. 

     
</TEXT>
</DOC>
