<DOC>
<DOCNO> 288252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/spor/spo06.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Burada huzur var 
</HEADLINE>
<TEXT>


İbrahim Toraman, tüm üzüntüleri Milli Takım'da unuttuklarını belirtti, "Kampa geldiğimizde içimizi bir sevinç kaplıyor. Bu duyguyu anlatamam" diye konuştu 

BİLAL MEŞE 


'İnanılmaz bir duygu 
MİLLİ Takım ve Beşiktaş'ın tecrübeli savunmacısı İbrahim Toraman, Ay - Yıldızlı formanın kendisine büyük gurur verdiğini söyledi. İbrahim, "Futbol bu, bir gün iyi sonuç alıyorsunuz, bir gün kötü, moralmen çöküyorsunuz. Ancak buraya geldiğimiz anda tüm üzüntülerimizi unutuyoruz. İçimi anlatılmaz bir sevinç kaplıyor. Bambaşka bir duygu" ifadelerini kullandı. 

'İnatçıyım, savaşçıyım' 
AKREP burcunun tüm özelliklerini taşıdığını vurgulayan yıldız oyuncu, "İnatçıyım, savaşçıyım. Kolay kolay pes etmem. Saha dışında sessiz bir yapım var. Kavgacı değil, barışçıyım. Başarısızlığa tahammülüm yok" diye konuştu. Her futbolcunun ilk onbirde oynamak istediğine değinen İbrahim, "Eğer bazı maçlarda yoksanız hocanıza saygı duymalısınız" dedi. 

Yunan basınından 'Tamsaha'ya övgü 

AEK'in 80. kuruluş yılı kutlamaları çerçevesinde gerçekleştirdiği İstanbul ziyaretine, Türkiye Futbol Federasyonu'nun "Tamsaha" isimli aylık dergisinde geniş yer ver mesi Yunan basını tarafından, "AEK'in ziyareti komşuyu duygulandırdı" şeklinde değerlendirildi. Atina'da yayınlanan tüm spor ve bazı siyasi gazeteler, "Tamsaha"nın, AEK'yı fotoğraflar eşliğinde yer verdiği haberin büyük bölümünü okuyucularına taşırken övgü dolu yorumlar da yaptılar. 

Milliler tam gaz 

MİLLİ Takım, Ukrayna maçı hazırlıklarına dün tek antrenmanla devam etti. Antrenmanın ilk bölümünde kondisyon idmanı yapan milliler daha sonra taktik çalıştı. Antrenman neşeli geçen şut çalışmasıyla tamamlanırken çok gol yiyen kaleciler Rüştü, Ömer ve Volkan, ceza olarak şınav çekti. Az gol atan futbolcular da aynı cezayı aldı. İdmana yurt dışında oynayan futbolcular katılmazken adalesinde sorun bulunan Hasan, salonda çalıştı. 

Ümit Milliler'den farklı prova 4-1 

2006 Avrupa Şampiyonası Eleme Grubu'nda Ukrayna ile yapacağı maç için kampta bulunan Ümit Milli Futbol Takımı, İkinci Lig A Kategorisi takımlarından İstanbul Büyükşehir Belediyesi ile oynadığı hazırlık maçını 4-1 kazandı. Ay - Yıldızlı ekibin gollerini Kenan 2 , Fazlı ve Mahmut Hanefi attı. Karşılaşmayı Galatasaray Teknik Direktörü Hagi de izledi. A2 Milli Takımı ise özel maçta İstanbulspor'a 1-0 yenildi. 


</TEXT>
</DOC>
