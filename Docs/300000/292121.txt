<DOC>
<DOCNO> 292121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur16.html </URL>
<DATE> 2004/11/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
45 kişiyi öldüren PKK'lı aftan yararlandı 
</HEADLINE>
<TEXT>

     Özgür CEBE DHA 

DİYARBAKIR'ın Kulp, Lice, Bingöl'ün Genç ilçesi kırsalında 20'si asker, 12'si korucu toplam 45 kişinin öldürülmesi eylemlerine katılan ve PKK'nın Kandil dağında sözde bölük komutanlığını yapan Rubar' kod adlı Abdullah Güzel, Topluma Kazandırma Yasası'ndan yararlandırılarak 9 yıl hapis cezasına çarptırıldı. Güzel, 3 yıl sonra serbest kalacak. 
     1992 yılında PKK'ya katılan ve İran'dan Türkiye'ye giriş yaparken Van'da 19 Ekim 2001'de sahte kimlikle yakalanan PKK-Kongra-Gel'in Kandil dağı bölük sorumlusu Abdullah Güzel'in Topluma Kazandırma Yasası'ndan yararlanma talebi 7'nci Ağır Ceza Mahkemesi'nde ele alındı. Güzel örgütte 10 yıl kaldıktan sonra kendi isteğiyle kaçıp Türkiye'ye geldiğini belirterek, örgütü çökertecek bilgiler güvenlik güçlerine verdiğini ifade etti. 
     Güzel, "1993-98 tarihlerinde Lice-Genç-Kulp üçgenindeki bütün eylemlere o dönem bölge sorumlusu olan ve benim de korumalığını yaptığım Dr. Süleyman kod adlı Sait Çürükkaya'nın talimatıyla katıldım. 1998'de gelen talimatla Kuzey Irak'a çekildim. İran'daki Hınere kampında kongreye katıldıktan sonra Kandil'deki Dolakoge kampına bölük komutanı olarak gittim. Burada bir PKK'lıyla kavga ettiğim için Kalatuka kampına hapsedildim. Ardından TSK'ya ait uçakların yoğun saldırısına maruz kalan Füze tepesine sürgüne gönderildim. Burada Öleceğimi hissettim ve kaçıp Süleymaniye'ye geldim. Sonra İran'ın Urumiye şehrine gelip sahte kimlik çıkardıktan sonra Türkiye'ye giriş yaptım. Katıldığım eylemlerden dolayı pişmanım'' dedi. 
     Kısa bir ara veren mahkeme Güzel'in güvenlik güçlerine yaptığı yardımlarla ilgili içişleri Bakanlığı, Emniyet ve Jandarma'nın verdiği raporları dikkate alarak sanığı TCK'nın 125'inci maddesi gereğince ömür boyu hapis cezasına çarptırdı. Ardından ceza 4959 sayılı Topluma Kazandırma Yasası kapsamında 9 yıla indirildi. Güzel, 3 yıl sonra serbest kalacak. 
     
     SUÇ LİSTESİ ÇOK KABARIK 
     Güzel'in katıldığı eylemler ise şöyle 
     Bingöl Solhan'da Kale köyüne baskın düzenlenip 4 evin yakılması, Perko karakoluna baskın sonucu 5 askerin şehit edilip silahlarının gasp edilmesi, Kulp'un Hiya köyüne baskın sonucu 12 köylünün öldürülmesi, Kanika köyüne baskın düzenlenip korucularla çatışmaya girilmesi, Kulp merkezinde korucubaşının evine baskın sonucu evde 1 kişinin öldürülmesi, korucubaşının yaralanması, Kulp'un Tiyaks köyüne baskın düzenlenip 3 korucunun şehit edilmesi, Kulp ilçesinden Genç ilçesine 35 örgüt mensubuyla geçiş yaparken hava saldırısı sonucu 3 PKK'lının öldüğü çatışmadan sağ olarak kaçtığı, Silvan'ın Sedekan tepesinde nöbet tutan koruculara saldırı sonucu 6 korucunun şehit edilip silahlarının gasp edilmesi, Bingöl-Lice yolunun kesilmesinde tim komutan yardımcılığı yaptığı, Atmaca operasyonunda Genç'in Karat mevkiinde 250 örgüt mensubuyla konumlarken güvenlik güçlerine saldırı sonucu 15 erin şehit edilmesi, Muş'un Kosan yaylasında 350 örgüt mensubuyla konumlarken çatışmaya girdiği bu çatışmada 5 PKK'lının öldüğü, Genç'in Mezrakal köyünde 24 PKK'lının öldüğü çatışmadan sağ kaçtığı, Genç'in Zitki köyünde yol kesip yolculara propaganda yapılması, Genç'in Çölük köyüne baskın sonucu 3 korucunun şehit edilmesi, Kerkalik köyüne mayın döşenmesi sonucu 1 korucunun yaralanması. 
     
</TEXT>
</DOC>
