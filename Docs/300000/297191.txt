<DOC>
<DOCNO> 297191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun20.html </URL>
<DATE> 2004/12/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CIA, Usame Bin Ladin için gizli üsler kurdu 
</HEADLINE>
<TEXT>

     New York Times gazetesi, Amerikan Merkezi Haberalma Teşkilatı'nın CIA , El Kaide'nin lideri Usame Bin Ladin'i yakalamak için aşiret bölgelerinde gizli üsler kurduğunu yazdı. 
     Gazetenin haberinde, CIA'in geçen yılın sonlarında Afgan sınırı yakınındaki Pakistan topraklarında küçük gizli üsler kurduğu öne sürüldü. 
     Haberde, Pakistanlı askeri yetkililerin üslerdeki CIA personelini çok sıkı denetim altına aldığı ve CIA görevlilerinin faaliyetlerini kısıtladığı iddia edildi. 
     Kimliği açıklanmayan Amerikalı yetkililere dayandırılan haberde, CIA'in Bin Ladin'in ülkenin kuzeybatısındaki aşiret üyeleri ve yabancı militanlar tarafından saklandığı sonucuna vardığı da belirtildi. 
     Pakistan ordusu sözcüsü Tümgeneral Şevket Sultan ise Pakistan'da CIA hücreleri bulunmadığını söyleyerek, ''gazetenin haberinde kesinlikle gerçek payı bulunmadığını'' kaydetti. 
     Sultan, ayrıca Bin Ladin'in ülkelerinde bulunduğuna dair kanıt olmadığını da belirtti. 
     
</TEXT>
</DOC>
