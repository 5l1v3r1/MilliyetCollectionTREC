<DOC>
<DOCNO> 254821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy21.html </URL>
<DATE> 2004/07/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Çiçek TBMM bu hafta sonundan itibaren çalışmalaranı ara verecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, TBMM'nin bu hafta sonundan itibaren çalışmalarına ara vereceğini belirterek, ''TBMM'nin, Eylül ayında Türk Ceza Kanunu TCK ve buna bağlı bazı yasaları çıkarmak üzere olağanüstü toplanabileceğini karara bağladık'' dedi. 
     Cemil Çiçek, Bakanlar Kurulu'nda ele alınan konulara ilişkin gazetecilere açıklamalarda bulundu. 
     Çiçek, TBMM'nin, Anayasa ve içtüzük gereği 1 Temmuz'da çalışmalarına ara vermesi gerekirken, Ekim ayına kadar, gerek AB, gerek toplumun gündemine ilişkin bir çok konuyu yasalaştırmak için ek çalışma yapacağını söyledi. 
     Gündemindeki bazı tasarıların yasalaşması durumunda, TBMM'nin hafta sonundan itibaren çalışmalarına ara vermesi düşüncesinde olduklarını kaydeden Çiçek, ''Gündemdeki tasarıların bir bölümü zaten uyum yasaları, bir kısmı maliye ile ilgili yasalardır, bir kısmı da muhtelif konularla ilgili birkaç maddelik yasalardır. Dolayısıyla bunları ne zaman bitirebilirse, bu çalışmayı yaptıktan sonra TBMM'nin tatile girmesini hükümet olarak arzu ediyoruz'' diye konuştu. 
     Çiçek, Adalet Komisyonu'nda çalışmaları tamamlanan TCK Tasarısı'nı, yargı reformu ve Türkiye'deki hak ve özgürlükler açısından önemsediklerini vurgulayarak, AB ile ilgili bir kısım beklentileri münferit yasa olarak çıkarmak yerine, TCK'nın bütünlüğü içinde çıkarmayı düşündüklerini, büyük ölçüde madde metinleri haline getirdiklerini anlattı. 
     TCK Tasarısı'nın hafta sonuna kadar yasalaşma şansının bulunmadığına dikkati çeken Çiçek, ''O sebeple Eylül ayı içerisinde, okulların açıldığı tarihi de hesaba katmak suretiyle, TCK ve buna bağlı bazı yasaları çıkarmak üzere, Meclis'in olağanüstü toplanabileceğini bugün karara bağladık. Dolayısıyla Meclis, bu hafta sonundan itibaren çalışmalarına ara verecek'' dedi. 
     
     İPEKYOLU TÜRK İHRAÇ ÜRÜNLERİ FUARI PROJESİ 

     Türkiye'nin üzerinde durduğu en önemli konulardan birinin dış ticaret ve ihracat olduğunu dile getiren Çiçek, ülkenin özellikle ihracatı ne kadar artırabilirse, ekonomik problemlerini ve istihdamı da büyük ölçüde çözme imkanına kavuşmuş olacağını kaydetti. Çiçek, sözlerini şöyle sürdürdü 
     ''İhracata önem verdiğimiz ortadadır. Türkiye ihracat konusunda da başarılı performans sergilemektedir. 1980 öncesi bir yılda gerçekleştirilen ihracatı Türkiye, şu son açıklanan rakamlara baktığımızda 15 günde gerçekleşebilir hale gelmiştir. 140 ülkeye, 17 bin çeşit mal satıyor. Bunun için ihracat konusunda alınacak başlıca tedbirler, çalışmalar, teşvikler varsa, bunların da yapılmasından yanayız. 
     Bu anlamda dış ticaretten sorumlu Devlet Bakanı Kürşad Tüzmen, hepimize heyecan verici bir çalışmayı takdim etti. Bunun gerçekleştirilmesine karar verdik. Projenin başlığı İpekyolu Türk İhraç Ürünleri Fuarı. 7 ülke, 7 başkent ve 7 kente, Türkiye'nin ihraç mallarının tanıtılması ile ilgili bir proje gerçekleştirilecektir. Bu proje kapsamında, Türkiye, İran, Türkmenistan, Tacikistan, Özbekistan, Kırgızistan ve Kazakistan olmak üzere 41 gün süreli Devlet Demiryolları ile işbirliği içerisinde İpekyolu Projesi'ni gerçekleştireceğiz.'' Çiçek, proje ile dış ticarette demiryolu taşımacılığının payının artırılmasının hedeflendiğini ifade etti. 
     İstanbul-Almaatı demiryolu hattının aktif hale getirilmesini amaçladıklarını anlatan Çiçek, Orta Asya ile ticarette taşıma maliyetlerinin yüzde 70-75 oranlarında düşürülerek, Türk ihraç ürünlerinin tekrar rekabet edebilir fiyatlarla Türk cumhuriyetlerinde ve diğer ülkelerde satılmasına imkan vermek istediklerini belirtti. 
     Çiçek, Orta Asya Türk cumhuriyetleri ile ve diğer ülkelerin Türk ürünlerinin tanıtımında bugüne kadar yapılmamış yolu deneyerek, ihracatın gelişmesine katkı sağlamayı istediklerini vurguladı. 
     Bakanlar Kurulu'nda, hükümet olarak yapacakları çalışmaların da gündeme geldiğini ifade eden Çiçek, Başbakan Recep Tayyip Erdoğan'ın, Fransa ziyareti dolayısıyla gelecek hafta Bakanlar Kurulu toplantısının yapılmayacağını söyledi. 
     Çiçek, Kamu Yönetimi Temel Kanunu Tasarısı'nın bu hafta yasalaşacağını bildirdi. 
     Bakan Çiçek, Bakanlar Kurulu toplantısının ardından gazetecilerin sorularını yanıtladı. 
     Çiçek, bir gazetecinin, ''Akaryakıt bayilerinin bugün bir eylemi olacaktı. Bu konu Bakanlar Kurulu gündemine geldi mi '' sorusuna, konunun gündeme gelmediği yanıtını verdi. Çiçek, ''Heyet burada. Gerekli görüşmeler yapılacak'' dedi. 
     Bakan Çiçek, Cumhurbaşkanı Ahmet Necdet Sezer'in kısmen veto ettiği İl Özel İdaresi Kanunu'na ilişkin soru üzerine, bu konunun kamuoyuna cumartesi günü açıklandığını söyledi. Cumhurbaşkanı Sezer'in geri gönderme gerekçelerinin kendilerine de ulaştığını belirten Çiçek, ''İlgili bakanlıklar ve biz de Adalet Bakanlığı olarak konuyu çeşitli yönleriyle değerlendiriyoruz. Eğer gözden kaçan, Anayasa'ya aykırı bir durum varsa, onun gereğini yaparız. Farklı bir kanaatteysek, eğer Anayasa'ya aykırılık durumu söz konusu değilse, eski yasanın yasalaşması yönünde bir çabamız olur. Konuyu değerlendiriyoruz'' diye konuştu. 
     
     İHALE KANUNU 

     Çiçek, Bakanlar Kurulu toplantısında Kamu İhale Kanunu'nda yapılacak değişikliklerin gündeme gelip gelmediği yönündeki soru üzerine, şunları kaydetti 
     ''Bugün bu konuyu görüşmedik. Benim de İhale Kanunu'ndan şikayetlerim var. İhale Kanunu, yatırım yaptırmama esasına dayalı bir kanundur. Bu neviden kanunları zaman zaman çıkarıyoruz. Tepki yasaları... Geçmişte İhale Kanunu'nun olumsuzluklarından kurtulalım derken, ihaleyi yapılamaz hale getiriyoruz. Bir ihale yapamadığımız zaman da yatırım yapamıyoruz. Özellikle kamu yatırımlarında büyük ölçüde sıkıntıya girmemizin nedenlerinden bir tanesi, ihale prosedüründe karşılaştığımız sıkıntılardır. Türkiye'nin yarısı, kış olan bir ülke. Yaklaşık 5-6 ay çalışma imkanı var. İtirazlar da gerçekleştiğinde, bu yıl içinde başlayacak yatırım, ister istemez gelecek yıla sarkıyor. Bunun da beraberinde getirdiği istihdam açısından, fiyat artışları ve maliyet açısından problem var. Bir de bu hizmetlerin bir an evvel devreye girmesi fevkalade önemli. En azından bir ya da iki yıl gecikme gibi bir sonuç doğuruyor. İhale Kanunu'nun bence yeni baştan ele alınması lazım.'' 
     
     ''DERNEKLER KANUNU TBMM'YE SEVK EDİYORUZ'' 

     Hükümet Sözcüsü Çiçek, bir gazetecinin, Dernekler Kanunu'nda yapılacak değişikliklerin bu yasama dönemine yetişip yetişmeyeceği sorusu üzerine, şunları söyledi 
     ''İki konu bizim için Avrupa Birliği AB açısından önem arz ediyor. Biz, AB açısından çok sayıda düzenlemeyi yaptık. Bazı eksiklerimiz var. Bunların başında Dernekler Kanunu geliyor. Bu konuyla ilgili tasarı, Bakanlar Kurulu gündemine gelmişti, bugün onu meclise sevk ediyoruz. 
     İkinci önemli konu, terörden doğan zararların karşılanmasıyla ilgili. Hafta sonuna kadar çalışmalarımızı bitirirsek, bu yasayı da çıkarmış olacağız. Ama bunların çıkmamış olması da çok büyük bir eksiklik meydana getirmez. Hükümet olarak biz kararlılığımızı ortaya koymuşuz. Bundan sonrası zaman meselesi. Müzakere tarihi verilmesinin hemen ardından Türkiye'nin AB'ye gireceği gibi bir durum söz konusu değil. Müzakere süreci içinde de daha düzenlemesi yapılacak pek çok tasarı var. Ama yetiştirebilirsek, bu iki kanunu da bu hafta sonuna kadar çıkarmayı hedefliyoruz.'' Bakan Çiçek, bir başka soru üzerine, Bakanlar Kurulu'nda vergi dairelerinin yeniden düzenlenmesi konusunun gündeme gelmediğini söyledi. 
     Toplantıda Anayasa Mahkemesi'nin kuruluş ve yargılama usulüyle ilgili tek maddelik teklifin ele alındığını bildiren Çiçek, Yüce Divan çalışmaları nedeniyle Anayasa Mahkemesi'nin kadro eksiğinin bulunduğunu kaydetti. Çiçek, kadro eksikliğinin, davalar süresince hiç olmazsa başka kuruluşlardan uzman çalıştırılarak giderilmesine imkan verecek bir düzenleme yapılacağını bildirdi. 
     Kamu Yönetimi Temel Kanunu Tasarısı'nın da Bakanlar Kurulu toplantısında görüşüldüğünü belirten Çiçek, daha önce TBMM'de 9 geçici maddesi ve bir yürürlük maddesi kalan tasarının bu hafta yasalaşacağını açıkladı. 
     Bakan Çiçek, Maliye Bakanlığı'nın bütçe disiplini ile ilgili kanun tasarılarının da TBMM tatile girmeden önce görüşüleceğini bildirdi. 
     
     EĞİTİM-SEN'E AÇILAN KAPATMA DAVASI 

     Çiçek, Van Emniyeti'nde meydana gelen olayların toplantıda gündeme gelmediğini de ifade etti. 
     Bir gazetecinin, ''AB uyum yasaları çerçevesinde farklı dil ve lehçelerde yayın yapılması yürürlüğe girdi. Ama Eğitim-Sen'e konuyla ilgili bir kapatma davası açıldı. Dava yarın mahkemede görüşülecek'' sözleri üzerine Bakan Çiçek, ''Bu hukuki bir durum. Yarın duruşması olan bir konuyu bugün Adalet Bakanı'na sormayın. Bu doğru olmaz'' dedi. 
     Bakan Çiçek, ''Maliye Bakanlığı'nın yasası sizi de ilgilendiriyor. Aranızda bir problem yaşandığını biliyoruz. Geçen hafta bir açıklama yapıldı ama tasarı yasalaşmadı. Bu konuyla ilgili neler diyeceksiniz '' sorusuna, şu yanıtı verdi 
     ''Bakanlığımız bürokratları ile Maliye Bakanlığı bürokratları bu konuda çalıştı. Bir problemimiz yok. Bir önerge vermek suretiyle bizim beklentilerimiz o kanunda karşılanmış olacaktır. Esas itibariyle mali disipline bakanlık olarak da karşı değiliz. Türkiye'nin gelir ve giderlerinin bir yerde toplanıp, nereden para geliyor, nereye harcanacak, bunların disipline alınmasında biz de fayda görüyoruz. Ancak buna karşılık, Adalet Bakanlığı olarak da senelerin getirdiği bir sıkıntıyı yaşıyoruz. Bir taraftan bütçe ödeneklerinin azlığı, öbür taraftan yaşadığımız birçok zorluklar, sıkıntılar var. Bunun bütçe disiplini içinde göz ardı edilmeden, bütçe disiplinine adalet hizmeti feda edilmeden, bunun bir dengede tutulması lazım.'' 
     
</TEXT>
</DOC>
