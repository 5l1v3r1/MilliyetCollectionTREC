<DOC>
<DOCNO> 258638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun09.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurşuna dizip yaktılar 
</HEADLINE>
<TEXT>


Iraklı direnişçiler, Türk kamyon şoförü Uğur'u Bağdat'taki ABD'lilere yük götürdüğü için önce kurşunladılar, sonra da yakarak öldürdüler 

DİYARBAKIR DHA 

Irak'ta öldürülen Türk kamyon şoförü Cemal Uğur'un önce kurşunlandığı, daha sonra da yakılarak öldürüldüğü ortaya çıktı. 
Mardin Kızıltepe'de oturan 7 çocuk babası Uğur, 67 gün önce kamyonuyla Bağdat'ta görev yapan ABD askerlerine duşakabin götürmek üzere yola çıktı. Taci kasabasında yükünü indirdikten sonra, Türkiye'ye dönmek üzere hareket eden Uğur'un kamyonu direnişçilerce durduruldu. Direnişçiler, ABD askerlerine malzeme getirdiğini öğrendikleri Uğur'u, önce kurşunlayıp ardından da yaktılar. Bağdat'a giden kardeş Davut Uğur, ağabeyinin bulunması için aracılar vasıtasıyla direnişcilerle görüştü. Tüm hastane morglarını da arayan kardeş, bir hastane morgunda bulunan birçok ceset içinde abisini yanağındaki benden tanıdı. Diyarbakır'a getirilen Cemal Uğur'un cesedi, Mardin'de toprağa verildi. 


</TEXT>
</DOC>
