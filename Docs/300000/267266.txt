<DOC>
<DOCNO> 267266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/siyaset/axsiy01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'nın istifası cebinde 
</HEADLINE>
<TEXT>


Cumhurbaşkanı Sezer, Yargıtay Başsavcısı Ok, TBMM Başkanı Arınç ve birçok Yargıtay üyesinin tepkisinden çekinen Eraslan Özkaya'nın adli yıl açılışından önce istifayı düşündüğü dile getiriliyor 

GÖKÇER TAHİNCİOĞLU Ankara 


MİT'çi Kaşif Kozinoğlu'na, Alaattin Çakıcı dosyasıyla ilgili bilgi verdiğinin açığa çıkmasının ardından, adli yıl açılışında konuşmaması gerektiğine yönelik tepkilere direnemeyerek 20 günlük rapor alan Yargıtay Başkanı Eraslan Özkaya, "istifayı" da gündemine aldı. 
Yakın çevresi Özkaya'ya, törene gitmese bile "protesto" edilebileceğini, istifa etmesi halinde hem tepkilerin önleneceğini hem de hakkında açılacak soruşturmanın sonunda istediği konuşmayı rahatlıkla yapabileceğini söyledi. 
Özkaya'nın, 20 günlük rapor alması da yargıdaki fırtınayı dindirmeye yetmedi. Özkaya'ya Cumhurbaşkanı Ahmet Necdet Sezer, Yargıtay Başsavcısı Nuri Ok, TBMM Başkanı Bülent Arınç ve birçok Yargıtay üyesinin tepkisiyle karşılaşabileceği uyarısında bulunan yakın çevresi, Özkaya'nın adli yıl açılışından önce istifa etmeyi düşündüğünü dile getirdi. 

Gözler 6 Eylül'de 
"Açılıştan bir gün sonra toplanacak Yargıtay Başkanlar Kurulu, genel eğilimi ortaya koyacak. Sert tartışmalar yaşanabilir" diyen bir Yargıtay üyesi, Özkaya'nın 6 Eylül ve sonrası gelişmelere göre istifa edebileceğini de kaydetti. Yargıtay 1. Başkan Vekili Mater Kaban, Özkaya dosyasını görüşmek üzere yakında Başkanlık Divanı'nı toplantıya çağıracak. Divanın görevlendireceği üyenin hazırlayacağı rapora göre, Özkaya için soruşturma açılıp açılmamasına karar verilecek. 
Divanın, Neşter - 2 soruşturmasında verdiği "Dinlenen zanlıyla görüşme aleyhte delil olmaz" kararı nedeniyle kendilerini eleştirenlere tepkili olduğu öğrenildi. Özkaya'nın kararı "dinlemeye takıldığını öğrendikten sonra çıkarttığı" yorumlarına tepki gösteren üyelerin, kararı özgür iradeleriyle verdiklerini belirten açıklama yapabileceği vurgulandı. 

Sert konuşma yapacak 
Kaynaklar, Özkaya'nın soruşturma tamamlandıktan sonra mutlaka sert bir konuşma yapacağını belirtti. Özkaya'nın, kendisini eleştiren Ok'la bazı Yargıtay üyelerini hedef alacağı yorumları da yapıldı. Kulislerde, Özkaya'nın istifa etmemesi halinde, adli yıl açılışına katılmaması durumunda bile protesto edilebileceği konuşuluyor. Anayasa Mahkemesi başta olmak üzere, yargıdaki birçok üst düzey ismin "tepkili" olduğunu belirten kaynaklar, Özkaya'nın istifa etmesi gerektiğini vurgulayan açıklamalar yapılabileceğini bildirdi. 
Türkiye Barolar Birliği Başkanı Özdemir Özok'un da, "hatalı bulmamasına rağmen", yargının yıpranmaması için Özkaya'nın istifasını istemesi bekleniyor. 

Baykal Rapor alması olumlu 

CHP lideri Deniz Baykal, Çakıcı skandalının ardından Yargıtay Başkanı Eraslan Özkaya'nın rapor alarak, yargı yılı açılış konuşmasını yapmama tercihini, "Bunu memnuniyetle karşılıyorum. Ama sorun, böylece çözülmüş değildir" diye değerlendirdi. Baykal, MİT'in de yeniden yapılandırılması gerektiğini belirtti. İstanbul Barosu Başkanı Kazım Kolcuoğlu da Özkaya'nın görevinden çekilmesi gerektiğini söyledi. Kolcuoğlu, Çakıcı'nın kaçışından MİT ve emniyetin sorumlu olduğunu belirterek, "Özkaya'nın MİT'çi Kaşif Kozinoğlu'yla Çakıcı dosyasıyla ilgili görüşmesi hatadır. Yargı bağımsızlığı ile bağdaşmayacağını kabul etmek gerekir. Özkaya, 6 Eylül'deki adli yıl açılışından bir gün sonra hakkındaki suçlamalara ilişkin açıklamaları içeren bir basın toplantısı düzenleyerek görevinden çekilmesi gerekir" dedi. 


</TEXT>
</DOC>
