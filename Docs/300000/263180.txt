<DOC>
<DOCNO> 263180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo23.html </URL>
<DATE> 2004/08/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Beşiktaş'te Emre gündemde, İlhan Mansız değil .. 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, takımdaki her oyuncunun, yıldız bile olsa yedek kalabileceğini söyledi. 
     Kulübün yeni çıkaracağı ''Yavru Kartal'' dergisinin BJK Çilekli Tesisleri'ndeki tanıtımına katılan ve burada basın mensuplarının sorularını yanıtlayan Kıvanç Oktay, kadro konusunda teknik direktör Vicente Del Bosque'ye tavsiyelerde bulunmadıklarını belirterek, ''Takımda kimsenin yeri garanti değil. Her futbolcu yedek kalabilir. Kim hazırsa teknik direktörümüz ona görev verir. Kadromuz çok yeni. Gençlerbirliği maçında yeni transferler de forma giyebilecek. Gerçek performansımızı bu maçta göreceğiz'' diye konuştu. 
     Oktay, İtalya'nın FC Inter takımında forma giyen Emre Belözoğlu ile ilgili temaslarının sürdüğünü kaydederek, ''Inter'den yanıt bekliyoruz. Ayrıca Emre, Türkiye'ye dönerse sadece Galatasaray'da oynar görüşü doğru değil. Emre ile konuştuk ve Inter'den ayrılması halinde Beşiktaş'ı düşünebileceğini söyledi. Bu oyuncu UEFA Kupası'nda oynamasa da kendisini düşünürüz'' dedi. 
     Kıvanç Oktay, eski futbolcuları İlhan Mansız'ın geri dönüşünün şimdilik gündemlerinde olmadığı, bu oyuncunun sakatlığı nedeniyle ligin ilk yarısında forma giyemeyeceğini ve zamanı geldiğinde bu konuyu düşüneceklerini bildirdi. 
     Bu arada Beşiktaş'tan olaylı bir biçimde ayrılan Fransız futbolcu Pascal Nouma'nın, ilerleyen günlerde siyah-beyazlı takımın maçlarını izlemek için İstanbul'a gelebileceği öğrenildi. 
     
</TEXT>
</DOC>
