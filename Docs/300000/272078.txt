<DOC>
<DOCNO> 272078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo39.html </URL>
<DATE> 2004/09/15/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Kadıköy'de heyecan artıyor... 
</HEADLINE>
<TEXT>

     Fenerbahçe'nin, Avrupa Şampiyonlar Ligi D Grubu'nda Sparta Prag ile yapacağı maç öncesi, Kadıköy'de heyecan artmaya başladı. 
     Sabah saatlerinden itibaren stat çevresine gelmeye başlayan taraftarlar, kapıların kısa bir süre önce açılmasıyla tribünleri doldurmaya başladı. 
     Sarı-lacivertlilerin 3. kez katıldığı ''devler ligi''ndeki ilk maçına, İstanbul dışındaki taraftarlar da büyük ilgi gösterdi. Çok sayıda taraftar, şehir dışındaki derneklerin organizasyonuyla maça geldi. 
     Taraftarların giydikleri forma ve üzerlerindeki sarı-lacivert renklerdeki çeşitli ürünler, renkli görüntüler oluşturdu. Emniyet güçleri sabah saatlerinden itibaren stat çevresinde güvenlik önlemlerini uygulamaya koyarken, maçın başlama saati yaklaştıkça bu önlemler sıklaştırıldı. 
     Bu arada, maç sırasında saha içerisinde yaklaşık 320 özel güvenlik elemanının görev yapacağı öğrenildi. 
     UEFA'nın maçla ilgili medya mensuplarına dağıttığı dosyadaki Fenerbahçe ile ilgili bilgilerde, Şükrü Saracoğlu Stadı'ndaki koltuk sayısının 42 bin 928 olduğu belirtildi. Statta 1400 de lüks koltuğun olduğu kaydedildi. 
     
     HOOİJDONK, HOLLANDALI BASKETBOLCULARI MAÇA DAVET ETTİ 
     Fenerbahçe'nin Hollandalı futbolcusu Pierre Van Hooijdonk, İstanbul'da bulunan Hollanda Milli Basketbol Takımı'nı, Sparta Prag maçına davet etti. 
     Van Hooijdonk, A Milli Basketbol Takımı ile Avrupa Şampiyonası Eleme Grubu'nda bu akşam Abdi İpekçi Spor Salonu'nda karşı karşıya gelen Hollanda ekibine davetiye gönderdi. Hollanda Milli Takım kafilesi, maç sonrası takım otobüsü ile Fenerbahçe Şükrü Saracoğlu Stadı'na gelerek, sarı-lacivertlilerin Sparta Prag maçını izleyecek. 
     
</TEXT>
</DOC>
