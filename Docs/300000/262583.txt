<DOC>
<DOCNO> 262583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/dunya/adun.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide büyük suikast yapacak 
</HEADLINE>
<TEXT>


Bin Ladin'in dünyada ses getirecek ikinci dalga eylemler için planlarını tamamladığı ileri sürüldü. Amerikalı veya müttefik bir lider öldürülecek, ardından ABD'de bombalı saldırılar düzenlenecek 

DIŞ HABERLER SERVİSİ 


Usame Bin Ladin'in liderliğini yaptığı İslamcı terör örgütü El Kaide'nin 11 Eylül saldırılarından sonra dünyayı sarsacak "ikinci aşama büyük eylem" için planlama çalışmalarını tamamladığı ve dünyayı kaosa sürükleyecek bir dizi saldırıya üst düzey bir Amerikalı veya ABD'nin müttefiki bir siyasi lideri öldürerek başlayacağı bildirildi. 
Amerikan Washington Times gazetesine bilgi veren ABD istihbarat yetkilileri, El Kaide'nin Başkan Bush'un dışında ancak o derecede üst düzey bir Amerikalı veya ABD'nin müttefiki olan ülke liderlerinden birine suikast düzenlemeye hazırlandığını vurguladılar. Olası suikastın neden Bush'u hedef almayacağı konusuna açıklık getirmeyen kaynaklar, bu büyük suikastın El Kaide militanlarına bir dizi saldırıya başlamaları için işaret fişeği niteliğinde olacağını anlattılar. 

Emri Ladin verecek 
Kaynaklara göre, ABD topraklarında veya müttefik bir ülkede yapılacak suikastın emri ise bizzat El Kaide'nin lideri Bin Ladin tarafından verilecek. Bin Ladin, büyük bir ihtimalle yakın bir zamanda medya kuruluşlarına göndereceği bir video veya ses kasedinde suikast emrini verecek. 
Amerikalı yetkililer, suikast eyleminin yapılacağı en muhtemel bölge olarak Suudi Arabistan ve Yemen'i gösterdi ancak ABD toprakları içinde de gerçekleşebileceğini kaydettiler. 

Amaç seçimler 
Pakistan'ın Lahor kentinde 25 Temmuz'da yakalanan El Kaide'nin bilgisayar uzmanı Muhammed Naim Nur Han ve Ahmed Halfan Geylani'nin dizüstü bilgisayarlarında söz konusu eylemlere ilişkin çok ayrıntılı planlama çalışmaları yapıldığını anlatan yetkililer, "Vidanın sıkılması, son çivinin çakılması aşamasına kadar tüm ayrıntılar tasarlanmış" dediler. 
Verilere göre, suikastın ardından El Kaide ABD topraklarında bir dizi bombalama eylemlerine girişecek. ABD ekonomisini çökertmeyi ve 2 Kasım başkanlık seçimlerini sekteye uğratmayı amaçlayan saldırılarda, daha çok kadın militan kullanılacak. Saldırılar patlayıcı yüklü kamyon, kargo uçağı, helikopterle gerçekleştirilecek. 

Global milis gücü önerisi 

DIŞ HABERLER SERVİSİ 

ABD Savunma Bakan Yardımcısı Paul Wolfowitz, İslamcı teröristlerle mücadelede görev yapacak dünya çapında milis gücü oluşturmak için Kongre'den 500 milyon dolar istedi. 
Temsilciler Meclisi Silahlı Hizmetler Komitesi'nde konuşan Wolfowitz, milis gücünün, dost ve müttefik ülkelerin toprakları içinde yer alan ancak mevcut yönetimlerce çok iyi denetlenemeyen bölgelerde yapılacak operasyonlarda resmi güvenlik güçlerine yardımcı olacağını söyledi. 
Global milis gücünün kurulması halinde görev yapması planlanan yerler büyük bir olasılıkla Afganistan - Pakistan sınır bölgesi, Kafkaslar, Afrika Boynuzu, Filipinler ve Irak olacak. Milislerin çoğu yerel halktan devşirilecek. 
Wolfowitz, "ABD'nin Irak ve Afganistan'daki politikalarını beğensin veya beğenmesin", Türkiye'nin de bu kapsamda çok kuvvetli bir müttefik olduğunu ayrıca vurguladı. 


</TEXT>
</DOC>
