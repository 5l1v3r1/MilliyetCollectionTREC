<DOC>
<DOCNO> 281267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo11.html </URL>
<DATE> 2004/10/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fenerbahçe Avrupa Kupaları'nda 107. maçına çıkıyor... 
</HEADLINE>
<TEXT>

     Fenerbahçe, Avrupa Şampiyonlar Ligi D Grubu'ndaki 3. mücadelesinde yarın Olympique Lyon ile yapacağı maçla, Avrupa Kupaları'ndaki 107. maçına çıkacak. 
     Sarı-lacivertliler, bugüne kadar yaptıkları 106 maçta 32 galibiyet 15 beraberlik ve 59 yenilgi aldı. Rakip filelere 110 gol atan, sarı-lacivertliler kalesinde 188 gol gördü. 
     Fenerbahçe, 106 Avrupa Kupası mücalesinde Şampiyonlar Ligi'nde 14, Şampiyon Kulüpler Kupası'nda 33, Şampiyonlar Ligi ön eleme turunda 6, UEFA Kupası'nda 44 ve Kupa Galipleri Kupası'nda 9 maç yaptı. 
     
     İSTANBUL'DAKİ MAÇLAR 
     Fenerbahçe Avrupa Kupaları'nda bugüne kadar İstanbul'da oynadığı 51 maçta 23 kez kazandı. 
     Rakipleri karşısında 21 kez yenilgi alan sarı-lacivertller, 7 maçta da eşitliği bozamadı. 
     Sarı-lacivertliler kendi sahalarında yaptıkları son 3 Avrupa Kupası maçından 2'sini kazanmasını bildi. 
     Bu sezon Avrupa Şampiyonlar Ligi'ndeki ilk maçında AC Sparta Prag'ı 1-0 yenen Fenerbahçe, 2002-2003 sezonunda UEFA Kupası 2. turunda Panathinaikos ile 1-1 berabere kalıp, aynı sezon UEFA Kupası 1. turunda AIK Solna'yı 3-1 yendi. 
     
     AVRUPA KUPALARINDA İLK TUR ATLAYAN TAKIM 
     Avrupa Kupaları macerasına 1959'da Macaristan'ın Csepel takımıyla başlayan sarı-lacivertliler, ilk maçta 1-1 berabere kaldıkları Macar temsilcisi karşısında deplasmanda 3-2 kazanarak, Avrupa Kupaları'nda tur atlayan ilk Türk takımı olarak tarihe geçti. 
     1966-67 sezonunda Yunanistan'ın AEK takımını yenip Balkan Kupası'nı alarak Türkiye'nin Avrupa'daki ilk büyük başarısına imza atan Fenerbahçe, Balkan Şampiyonluğu'na ulaşan ilk Türk takımı unvanını aldı. 
     Kupanın finalinde AEK'ya deplasmanda 2-1 yenilen Fenerbahçe, rövanşta İstanbul'da 1-0 kazanarak üçüncü maçı oynama hakkı kazandı. İki ülke arasında yaşanan Kıbrıs sorunu nedeniyle şampiyonu belirleyecek maç 1968'de oynandı. Son maçı 3-1 kazanan Fenerbahçe şampiyonluğu elde etti. 
     Avrupa Kupaları macerasının ilk yıllarında gelişen Türk Futbolu içinde başarılı sonuçlar alan sarı-lacivertliler, ilerleyen yıllarda büyük başarılara hasret kaldı. 
     
</TEXT>
</DOC>
