<DOC>
<DOCNO> 285016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/yazar/congar.html </URL>
<DATE> 2004/11/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD seçimleri ve Türkiye 2 
</HEADLINE>
<TEXT>


ABD halkının kimi seçeceğinin Türkiye ve bölgesine etkilerine bakmayı sürdürebilmek için, önce, geçen hafta bu sütunda yazdığım üç gözlemi hatırlatmak istiyorum. 
Bir Üst düzeyli bir Türk bürokratının bizzat ifade ettiği gibi, Ankara'nın gönlü 'Başkan Bush'un görevde kalmasından yana.' Türk yetkililer, bu tercihin nedenlerini, Demokrat Senatör Kerry'nin Irak'ın bölünmesine sıcak bakabileceği ve Ermeni soykırımı tezine sahip çıkacağı kaygısıyla açıklıyorlar. Ayrıca, Başkan Bush ile Ankara'daki hükümet arasında burada kasıt Başbakan Erdoğan arasında "kan uyuşması" sağlandığından söz ediyorlar. 
İki 2005 - 2009 döneminde Beyaz Saray'da Bush'un mu Kerry'nin mi oturacağı, ABD'nin iç politikasında ve dünya ile diyaloğunda ciddi farklar doğuracak. Buna karşın, iki adayın, Irak özelinde ileriye dönük önerileri birbirinden çok farklı değil. Her ikisi de, "istikrarlı, güvenlikli, demokratikleşen" bir Irak hedefine bağlı olduklarını söylüyorlar. Kerry'nin farkı, Avrupa'yı ve bölge ülkelerini Irak'ta daha fazla devreye sokma isteği. Bush da Kerry de, seçimlerin yapılması, Irak ordusunun eğitimi ve yeniden inşa çalışmasının hızlanması için çabalayacak. Ancak ABD'nin Irak'taki askeri varlığını, istikrar ve güvenlik tam sağlanmadan azaltmayı göze alabileceğini söyleyenler, hem Demokrat hem Cumhuriyetçi çevrelerde mevcut. 
Üç Bush ve Kerry, Türkiye'nin "kırmızı çizgileri" bağlamında benzer görüşteler. İki aday da, Irak'ın bölünmesinden yana değil. Ancak çeşitli senaryolar altında, özellikle de Şii çoğunluğun Şeriat rejimine yönelmesi halinde, bölünmenin kaçınılmaz olabileceğini her iki çevre de ifade ediyor. Kerry'nin ekibinde, bölünmenin daha gerçekçi olduğunu geçmişte savunan etkili isimler var. Irak parçalanırsa ya da federasyon yerine, gevşek bir konfederasyona dönüşürse, kuzeydeki Kürt ağırlıklı oluşum ile Ankara'nın bir arada yaşamasının koşullarının yaratılması, iki aday için de elzem olacak. Ve en önemlisi, Türkiye'nin Irak'a tek taraflı askeri müdahalesi, Bush'un da Kerry'nin de hiç sıcak bakmadıkları, muhtemelen hiçbir aşamada da onaylamayacakları bir olasılık. 

Transatlantik işbirliği 
2005 - 2009 döneminde,Türkiye'nin üç önemli meselesi olacak AB ile üyelik müzakerelerinin ciddi aksaklık yaşanmadan, Türkiye'yi, Avrupa'nın giderek daha organik bir parçası kılarak ve dönüştürerek ilerlemesi IMF'nin de yardımıyla ekonomimizin enflasyonsuz büyüyen bir noktaya erişmesi Irak'ta ve bölgede istikrar. 
İkinci noktadan başlarsak, Bush'un mu Kerry'nin seçileceği, Türkiye'nin IMF ve diğer finans kuruluşlarında desteklenmesi bakımından pek fark yaratmaz. Ankara program disiplininden şaşmadıkça, Washington'dan destek görmeye devam edecek. Buna karşın Kerry'nin ekonomi kurmayları, Bush ekibine kıyasla, IMF ve Dünya Bankası ile yakın çalışmaya daha yatkın isimler. 
Öte yandan, Türkiye'nin AB üyeliğinin desteklenmesinde de, Bush ve Kerry arasında derin bir fark yok. Başkan Bush ve ekibi, daha önce Clinton yönetiminin yaptığı gibi, AB başkentleri nezdinde Türkiye'ye istikrarlı biçimde arka çıktı. AB karşıtı Cumhuriyetçi isimler, bu desteğin sulandıramadı. 
Olası bir Kerry yönetimi ise, başta Başkan'ın kendisi olmak üzere, Avrupa'yı daha iyi tanıyan, AB felsefesine daha inanmış ve hem yeni başta Balkanlar ve Baltık hem eski başta Paris ve Berlin Avrupa ile daha yakın işbirliğinden yana isimlerden oluşacak. ABD'nin Avrupalı müttefikleri ile daha yakın ve verimli diyaloğa girmesi, transatlantik sarsıntının aşılması Kerry ile daha kolay. 
Ben, ikinci bir Bush yönetiminin de AB ile yakınlaşacağı ve bunun işaretlerini şimdiden gördüğümüz kanısındayım. Ancak Avrupa kamuoyundaki anti - Bush tepki, böyle bir yakınlaşmayı kolay kılmıyor. Ayrıca Bush ekibinin hiçbir şekilde özeleştiriye yanaşmayan ve hatalarını tekrarlamaya müsait yapısı, AB - ABD işbirliğine hizmet etmiyor. 
Oysa bu işbirliğinin güçlenmesi, Türkiye açısından çok önemli. Olası bir Kerry yönetiminin Ankara'ya AB nezdinde vereceği destek, Bush yönetiminkine kıyasla daha az tepki çeker, daha etkili olabilir. Çok daha önemlisi, Washington'da olası bir yönetim değişiminin, Irak ve Ortadoğu başta olmak üzere,Türkiye açısından da kritik meselelerde, Atlantik'in iki yasası arasında daha somut işbirliği başlatması olur. 

İran ve Filistin gündemi 
İran'ın nükleer silahlanma sevdasına son verilmesi ve İsrail - Filistin barışına yönelik adımlar bakımından çok kritik bir sürece giriyoruz. 
Bush da seçilse, Kerry de seçilse, İran'ın nükleer silahlanmayı durdurduğunun uluslararası bir anlaşma ve denetimle sabitlenmesi hedefi ön planda olacak. Tahran işbirliğine yanaşırsa, olası bir Kerry yönetimi, İran'la terör ve Ortadoğu Barış Süreci konularında bir diyaloğu, Bush'a kıyasla daha kolay başlatabilir. 
İran ayak direrse, bu kez Kerry ya da Bush, BM'de çoktaraflı ve sıkı yaptırım yolunu deneyecekler. Bu durumda, her iki adayın da, İran'ın nükleer tesislerine ve resmi binalarına yönelik bir hava saldırısını gündeme alması mümkün. İran'a daha kapsamlı askeri müdahale ise, kara gücünü Irak'a bağlayan ABD açısından gerçekçi bir seçenek değil. 
Yeni dönemde Washington'ı bekleyen en zor işlerden biri, Yaser Arafat'ın ardından Filistin'in yaşayabileceği olası liderlik kavgasını, "İsrail ile yanyana iki devlet" fikrine sahip, teröre karşı, ılımlı bir ismin kazanmasına katkı yapmak. 
Bush yönetiminin Filistin halkında yarattığı tepki, böyle bir katkıyı kolaylaştırmıyor. Olası bir Kerry yönetiminin AB ile, Filistin konusunda daha verimli diyalog kurabileceği, ancak İsrail ile de Bush dönemindekinden geri kalmayacak bir yakın işbirliğini ön planda tutacağı söylenebilir. 
İsrail - Filistin barışı için etkin diplomasiyi yeniden başlatma fikri de, Kerry'i Bush'tan ayırıyor. Ancak Arafat'ın sahneden çekilmesi, ikinci bir Bush yönetimine de bu alanda yeni girişim fırsatı verir. Kaldı ki ABD'de, başkanların yeniden seçilme derdi taşımadıkları ikinci görev dönemlerinde, Ortadoğu barışına daha çok ve daha dengeli eğildikleri bir gerçek. 
Arap ve İslam aleminde reformların desteklenmesine gelince. Başkan Bush'un bu amaçla uluslararası bir girişim başlatması ve bölgede baskı rejimlerinin desteklenmesinin yanlış olduğunu açıklaması, bence, son dört yılda Washington'dan gelen en yapıcı adımdı. Her ne kadar, Bush yönetiminin hatalarıyla örselenmiş, gecikmiş ve yetersiz de olsa, bu adımın önemi azımsanamaz. 
İkinci bir Bush yönetiminin benzer adımları sürdürmesi, Kerry'nin de, seçilmesi halinde, Ortadoğu'da reform gündemine sahip çıkması bekleniyor. Türkiye'nin bu gündeme katkısı elzem ve Bush da seçilse, Kerry de seçilse Washington bu katkıya sıcak bakacak. 
Ve Kerry'nin soykırım yaklaşımına gelince. Demokrat adayın yakın çevresinden bir kişinin bize açıklaması şöyle "Kerry, Ermeniler'in soykırıma kurban gittiğine inanmış birisi. Ancak başkan olursa, bu konuda kişisel inancını resmi belgelere döküp Türkiye'de ters tepki yaratmaktansa, Ankara - Erivan normalleşmesi için ağırlık koymayı yeğler." 



</TEXT>
</DOC>
