<DOC>
<DOCNO> 271634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun23.html </URL>
<DATE> 2004/09/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çeçenlerden yeni terör uyarısı 
</HEADLINE>
<TEXT>

     Çeçen lider Aslan Mashadov'un yardımcısı Ahmed Zakayev, yeni Beslanlar olabileceği uyarısında bulundu. 
     Zakayev, Londra'da düzenlediği basın toplantısında, Batılı ülkeleri, Rusya Devlet Başkanı Vladimir Putin'in isyanı güçle bastırmasına açık çek vermekle suçlayarak, Putin'in politikalarının Çeçenistan'da istikrar sağlamayacağını, durumu daha da ağırlaştıracağını öne sürdü. 
     Ahmed Zakayev, ''Putin'in Çeçenistan politikası aynı yolda devam ederse Kafkaslar ilerde daha da radikalleşecektir. Daha fazla Beslanların kaçınılmaz olacağından ciddi olarak endişeliyim'' diye konuştu. 
     Çeçenistan'da demokratik bir hükümet seçilmesi için uluslararası arabulucuların desteğiyle barış görüşmeleri yapılması konusunda Batı'nın Rusya'ya çağrıda bulunması gerektiğini belirten Zakayev, Birleşmiş Milletler'in de bu görüşmeleri izleyecek en iyi organ olduğunu söyledi. 
     Rusya'ya bağlı Kuzey Osetya'nın Beslan kentinde silahlı bir grup, yeni öğretim yılının ilk günü bir okulu basmış, 3 günlük rehin alma eylemi çoğu çocuk 330 kişinin ölümüyle sonuçlanmıştı. 
     Rus yetkililer, Mashadov'un rehin alma eylemiyle bağlantısı olduğunu iddia ediyor. 
     
</TEXT>
</DOC>
