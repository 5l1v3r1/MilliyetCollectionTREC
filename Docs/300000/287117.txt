<DOC>
<DOCNO> 287117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko40.html </URL>
<DATE> 2004/11/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
BORYAD Bu ortamda büyük halka arzların gerçekleşmeyeceği ortada 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, fiyat istikrarı yöntemiyle gerçek yatırımcıyı değil, kısa vadeli ve ''kumarbaz'' nitelikli oyuncuları hedef alan bir sistemde, büyük halka arzların gerçekleştirilemeyeceğinin ortada olduğunu bildirdi. 
     Ali Bahçuvan, yaptığı yazılı açıklamada, son günlerde piyasalarda halka arz konusunun, önemli bir şekilde tartışılmaya başladığına işaret etti. 
     Son 6 ay içinde gerçekleştirilen halka arzlar sırasında yatırımcıların büyük zararlara uğraması sonucunda, yatırımcıların halka arz konusunda ilgisiz kalmalarının oldukça normal olduğunu belirten Bahçuvan, şu görüşleri dile getirdi 
     ''Fiyat istikrarı yöntemiyle gerçek yatırımcıyı değil, kısa vadeli ve kumarbaz nitelikli oyuncuları hedef alan bir sistemde büyük halka arzların gerçekleştirilemeyeceği ortadadır. Gerçek yatırımcı orta vadede temettü getirisi sağlayacağını, halka arzlardan sağlanan kaynağın gene şirket içinde yatırıma dönüşeceğini, şirket yönetiminde söz sahibi olabileceğini ve hakim ortaklar tarafından gerçekten ortak olarak görüleceğini düşünerek yatırım yapmaktadır. Bu sistemi yaratamayan şirketler yatırımcıdan kaynak sağlayamayacaktır.'' 
     
     ''YATIRIMCI ARTIK AKILLANDI'' 
     BORYAD Başkanı Bahçuvan, bu yıl gerçekleşen 12 halka arzda borsaya 712.8 trilyon lira kaynak aktaran 110 bin yatırımcının 90 trilyon lirasının zarara uğradığını kaydederek, ''Yüzde 71 düzeyindeki ortak satışı nedeniyle şirketlere değil, patronlara yüksek fiyatlı kaynak aktarımı olmuştur. Zaten para girişiyle ilgili sorunları olan piyasamızda bu halka arz işlemleri bir önce tedbirlerle değiştirilmelidir. Ortak satışı ile gerçekleştirilen halka arzlarda vergi ve borsa mağduriyeti fonu kesintileri yapılmalıdır'' dedi. 
     Hükümetin önümüzdeki dönemde, borsa halka arz yöntemiyle gerçekleştirmeyi planladığı özelleştirmelerin de yeterli talebi görememe tehlikesi ile karşı karşıya bulunduğunu savunan Ali Bahçuvan, hükümetin, geçmişte yapılan özelleştirmeler sonucu mağdur olan ÇEAŞ, KEPEZ ve Aktaş Elektrik mağdurlarının sorunlarını çözmeden, borsada özelleştirme yapmayı kesinlikle düşünmemesini istedi. 
     Ali Bahçuvan, ''Sermaye piyasasından kaynak sağlamayı düşünen tüm kesimler bilmelidir ki geçmişte büyük zararlara uğrayan yatırımcı artık akıllanmıştır. Sistemin düzeltilip yatırımcının mağdur edilmediği bir ortam yaratılana kadar, ekonomiye kaynak aktarması da mümkün değildir'' dedi. 
     
</TEXT>
</DOC>
