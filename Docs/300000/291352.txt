<DOC>
<DOCNO> 291352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun02.html </URL>
<DATE> 2004/11/23/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Musul'da dev silah deposu, Bağdat'ta sivil uçakta bomba bulundu... 
</HEADLINE>
<TEXT>

     Musul'da Amerikan güçlerinin, uçaksavar ve roketatarların olduğu bir silah deposu ile patlayıcı yapımında kullanılan maddelerle dolu bir bina buldukları bildirildi. 
     ABD ordusundan yapılan açıklamada, silah deposunun Musul'un 45 kilometre güneyindeki Şefaat köyünde ortaya çıkarıldığı belirtildi. 
     Açıklamada depoda 1 uçaksavar, 15 bin uçaksavar mermisi, 4 bin 600 el bombası, 144 el bombası fırlatıcısı, 25 füze, 21 havan topu, 10 roket ve top mermileri bulunduğu kaydedildi. 
     Amerikan askerlerinin, deponun dışında bir de bomba yapımında kullanılan maddelerle dolu bir bina bulduğu belirtildi, ancak bu konuda ayrıntılı bilgi verilmedi. 
     
     SİVİL UÇAKTA BOMBA 

     Irak'ın başkenti Bağdat'ta, bir sivil uçakta bomba bulunduğu bildirildi. 
     Irak'taki ABD Büyükelçiliği yaptığı açıklamada, Bağdat havaalanında güvenliğin sıkılaştırıldığını belirtti, başka bir ayrıntı vermedi. 
     ABD güçlerinin Felluce'ye yönelik operasyonları öncesinde, Bağdat'a yönelik veya bu kentten tüm sivil uçuşlara ara verilmişti. Uçuşlar, 15 Kasım'da yeniden başlamıştı. 
     Bu uçaklar, isyancılar tarafından sık sık ateşe tutuluyor. 
     
     BAĞDAT'TA ÇATIŞMA 

     Bu arada, Bağdat'taki İçişleri Bakanlığı binası yakınlarında silahlı çatışma çıktığı ve yoldan geçen bir kadın ile bir güvenlik görevlisinin öldüğü belirtildi. 
     Bakanlık sözcüsü Sabah Kadhim, olayın bir terörist saldırısı olmadığını söyledi. Kadhim, görgü tanıklarının olay yerinde 2 İngiliz gördüklerini, bunun doğruluğunu araştırmak için elçilikten bilgi istediklerini ve olayın araştırıldığını kaydetti. 
     
</TEXT>
</DOC>
