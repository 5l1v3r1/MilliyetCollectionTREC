<DOC>
<DOCNO> 261252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/dunya/axdun02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a tuhaf hediye Çiğ et 
</HEADLINE>
<TEXT>


2003 yılı içinde ABD Başkanı'na liderlerin verdiği hediyeler arasında Arjantin Devlet Başkanı Kirchner'den gelen 136 kilo kuzu eti de var 

DIŞ HABERLER SERVİSİ 


ABD Başkanı George W. Bush'a, 2003 yılı içinde ülkeyi ziyaret eden dünya liderleri tarafından verilen hediyeler açıklandı. ABD Başkanı'na verilen hediyeler arasında 136 kilo çiğ kuzu eti de bulunuyor. 
ABD Dışişleri Bakanlığı Protokol Ofisi tarafından açıklanan listeye göre, Başkan'a, geçen yıl pahalı mücevherlerden sanat eserlerine çok sayıda eşya hediye edilmiş. Ancak bunlar arasında en ilginci, temmuz 2003'te ABD'yi ziyaret eden Arjantin Devlet Başkanı Nestor Kirchner'in hediyesi olan 136 kiloluk çiğ et. Başkan'a verilen hediyeler genellikle Ulusal Arşiv'de saklanırken, çiğ et Genel Hizmetler İdaresi'ne teslim edilmiş. Arjantin Devlet Başkanı'nın Bush ailesine hediyesi olan 1500 dolarlık et böylece hükümete ait kafeteryalarda veya vakıflarda hazırlanan yemeklerde kullanılmış. Brunei Sultanı Bolkiah Muizzeddin Vaddaulah ise Bush'a armağan olarak, 41 dolar değerinde bir "cheesecake" vermiş. 
Bush ve ailesinin devlet liderlerinden aldığı diğer hediyelerden bazıları şunlar 
95 bin dolar değerinde, elmas ve safirlerle süslü kolye, küpe, bileklik takımı Suudi Arabistan Prensi Abdullah Bin Abdülaziz'den .12 bin dolarlık kol saati İtalya Başbakanı Silvio Berlusconi'den 113 dolarlık Christian Dior marka "after shave" Fransa Cumhurbaşkanı Jacques Chirac'tan 45 bin dolar değerindeki, 43 eski ABD başkanının suluboya portresinin bulunduğu mücevherlerle süslü kitap Rusya Devlet Başkanı Vladimir Putin'den 
Beyaz Saray, bu hediyeleri, "geri çevrilmesi hem hediyeyi veren taraf hem de ABD hükümeti açısından uygun olmaz" gerekçesiyle kabul etmiş ancak hemen hepsini Ulusal Arşiv'e teslim etmiş. Başkan ve eşinin, bir kişi veya kaynaktan 1 yıl içerisinde kabul edebileceği hediyelerin toplam değerinin 1000 doları aşmaması gerekiyor. 


</TEXT>
</DOC>
