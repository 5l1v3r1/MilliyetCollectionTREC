<DOC>
<DOCNO> 285910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/ekonomi/eko05.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya piyasaları Bush ile yükseldi 
</HEADLINE>
<TEXT>


ABD'deki seçimlere ilişkin belirsizliklerin ortadan kalkması ve sonucun kesinleşmesiyle dünya genelinde piyasalar yükseldi 

EKONOMİ SERVİSİ 

Dünya piyasaları ABD Başkanlık seçimlerini yakından izliyor. Seçim sonuçlarının belirginleşmesinin ardından hisse senedi ve petrol fiyatlarında yükseliş yaşanırken, dolar - euro paritesi dalgalı bir seyir izledi. Dow Jones ve Nasdaq açılışta değer kazandı ancak sonra sakin bir seyir izledi. Özellikle Cumhuriyetçi Parti'nin politikalarından yarar sağlayacak olan ilaç, savunma ve finans sektörü hisselerinin değer kazandığı görüldü. Dow Jones Endeksi yüzde 1.01'lik artışla 10 bin 137 puana yükselirken, Nasdaq yüzde 0.98 artarak 2 bin 4 puandan işlem gördü. Petrol fiyatları ABD'de varil başına 49.70 dolardan açıldı 50.83 dolara yükseldi. Londra'daki Brent petrolün fiyatı da yüzde 6.2 değer kaybederek 46.93 dolara düştü. Wall Street'te belirsizilik ortamının sona eremesi dünya piyasalarını da olumlu etkiledi. Seçim sonuçlarının kesinlik kazanması ve 2000 yılındaki seçim fiyaskosunun bir benzerinin yaşanmayacağı yönündeki haberlerin ardından tüm dünya borsalarında sınırlı yükselişler yaşandı. 
Bu arada Bush'u başkanlık koltuğunda beş temel ekonomik problem bekliyor. Bunlar enerji fiyatlarının yüksek oluşu, bütçe açığı, işsizlik, ticari sorunlar ve ABD Merkez Bankası FED Başkanı Alan Greenspan'ın 2006 yılında görev süresinin dolması. 

Rekor bütçe açığı 
Özellikle seçimlerin kilit noktası haline gelen Ohio gibi son yıllarda işsizliğin artış gösterdiği eyaletlerde, adayların ekonomi politikalarının seçmenlerin kararı üzerinde etkili olduğu dile getiriliyor. Bush seçim öncesi yaptığı konuşmalarda son bir yıl içinde ABD'de 2 milyon kişiye iş yaratıldığını ve bunun vergi indirimi politikasının sonucu olduğunu savunurken, Kerry de Bush yönetimi sırasında 800 bin kişinin işsiz kaldığını söylemişti. 
George Bush, emeklilik sistemi reformunu ekonomi gündeminin ilk sıralarına alacağını açıkladı. ABD'nin yaklaşık 413 milyar dolarlık bütçe açığını kontrol altına almayı da taahhüt eden Bush, açığı kapatmak için vergi oranlarını daha da düşüreceğini ve bu politikasını devam ettireceğini ifade etmişti. Piyasa aktörleri de Bush'un bu yaklaşımına sıcak bakıyor. 




</TEXT>
</DOC>
