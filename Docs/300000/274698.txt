<DOC>
<DOCNO> 274698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas23.html </URL>
<DATE> 2004/09/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Springsteen Irak Savaşı beni çok öfkelendiriyor 
</HEADLINE>
<TEXT>

     Amerikalı rock şarkıcısı Bruce Springsteen, Irak savaşının kendisini çok kızdırdığını ve Demokrat başkan adayı John Kerry'nin seçim kampanyasında aktif olarak yer alacağını söyledi. 
     Springsteen, Rolling Stone dergisine yaptığı açıklamada, ''Irak savaşı beni çok öfkelendiriyor... Aldatıldığımızı düşünüyorum. Amerikalı yetkililerin hiç dürüst olmadıkları, savaşa sürüklemek için Amerikan halkını boş yere korkuttukları ve yönlendirdiklerini düşünüyorum'' dedi. 
     55 yaşındaki rock efsanesi, seçmenleri eğitmek, harekete geçirmek, sandığa gitmelerine yardımcı olmak için para toplamak amacıyla ''Değişim için Oy Verin'' adını verdiği bir konser turnesi düzenleyeceğini belirtti. 
     Ünlü rockçı, ABD'nin oligarşiye doğru kaydığını, zenginin daha zengin ve her yıl bir milyon insanın daha yoksulluk sınırının altına düşmesini görmek istemediğini söyleyerek, ''Tüm bunlar yıllardır zaten şarkılarımda vardı, ancak ülkeyi hızla sağa kayarken görmek, bir siyasi girişimde bulunabilmem için tüm şüphelerimi ortadan kaldırdı'' diye konuştu. 
     
</TEXT>
</DOC>
