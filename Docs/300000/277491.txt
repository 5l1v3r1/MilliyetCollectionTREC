<DOC>
<DOCNO> 277491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo06.html </URL>
<DATE> 2004/10/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Neslihan'ın babası Hiçbir talebim yok, beni baba olarak bilsin yeter 
</HEADLINE>
<TEXT>

     ANKARA DHA 
TÜRK voleybolunun yıldızı Neslihan Demir'in, 20 yıl sonra ortaya çıkan babası Kazım Kurutepe, kızından hiçbir beklentisi olmadığını, sadece kendisini bir baba olarak bilmesinin yeterli olduğunu söyledi. 
     İkinci eşi, 3 çocuğu ile birlikte Polatlı'da yaşayan Kazım Kurutepe, kızı Neslihan'ın ünlü bir sporcu olması nedeniyle ortaya çıktığı şeklindeki söylentilerden son derece rahatsız olduğunu belirtti. Kurutepe, "Olay maalesef öyle görülüyor. Ama benim öyle bir düşüncem kesinlikle yok. Benim amacım, sadece beni baba olarak bilmesi. Ben ondan hiç bir şey beklemiyorum. Beni kabullensin, yeter. Ne yaptıysam, onun iyiliği için yaptığımı anlasın. Belki kızımı yanımda alıp götürseydim, böyle olmayacaktı'' dedi. Kızı Neslihan'ı ilk eşi olan Neriman Kurutepe'nin 1983 yılında Eskişehir Doğumevi'nde sezaryenle dünyaya getirdiğini belirten Kazım Kurutepe, şunları söyledi 
     "Doğum sırasında zehirlenme belirtileri görülen eşimin doğum sonrasında yarası da iyileşmedi. Eşim bir hafta sonra hayatını kaybetti. Kızım Neslihan'ı annesinin ölümünden bir yıl sonra, sırf çocuğuma analık yapılsın diye emaneten dayısına verdim. Kızım dayısı Mustafa Demir'in yanında büyüdü. Dayısının da çocukları olmuyordu, halen de yok. Kızımı, o zaman evlatlık olarak almayı düşünüyorlardı. Neslihan'ı canımız ciğerimiz' dedikleri için rica minnetle bıraktım. İlk zamanlarda, babası olduğumu söylemeden her fırsatta ve bayramlarda ziyaret edip, hediyeler aldığım kızım, okula gitmeye başlayınca, çocuk senden rahatsız oluyor, artık gelme, seyrek gel' demeye başladılar'' dedi. 
     
     AİLESİNE KIZIP AÇIKLADI 
     Neslihan'a babası olduğunu 1,5 yıl önce söylediğini belirten Kazım Kurutepe, kızının annesinin öldüğünü de yeni öğrendiğini ileri sürdü. Baba Kurutepe, "Anneannesi ve dayılarının Eskişehir'deki Savaş Caddesi'nde 5 katlı apartmanları var. 1.5 yıl önce kızım Neslihan Eskişehir'e geldiğinde ben de oraya giderek, babası olduğumu açıklamak zorunda kaldım. Ona gerçekleri anlattım. Çok ağladı, kabul etmedi ve duygulandı, şoka girdi. Hala o şokta. Kabullenemiyor bazı şeyleri'' dedi. 
     Kurutepe, "Kızına gerçeği neden 20 yıl sonra açıkladığı'' sorusuna ise, "Sadece anneannesi, dayıları ve yengesinin bana karşı olan tutumlarından dolayı açıklama gereği duydum. Beni dışlamalarına isyan ediyorum. Bana karşı biraz insanca tutum sergileselerdi, belki ömür boyu bir sır olarak kalacaktı. Buna gerek bile yoktu. Neslihan benim kızım, onların kızı hiç önemli değil. Önemli olan, ortada bir kız var, bunu sahiplenmek, gururlanmak'' yanıtını verdi. 
     
     KIZIMDAN HİÇBİR BEKLENTİM YOK 
     Neslihan'dan maddi hiçbir beklentisi olmadığını belirten baba Kurutepe, "Maddi-manevi rahatım, huzurum yerinde. Sadece kızımın beni kabullenememesi, ailesinin beni dışlamasına üzülüyorum. Babasının ben olduğumu sadece rahatlamak için açıklamak durumunda kaldım. Neden hep ben dışlanıyorum. Gerçekler bilinsin istiyorum. Beni öcü olarak dışlamaları zoruma gitti. Bu açıklamayı o yüzden yaptım. Bu işin daha fazla dallanıp budaklanmasını da istemiyorum. Bu kız benim değil, Türkiye'nin gururu. ona gelecek zarar, hepimize gelmiş sayılır'' diye konuştu. 
     Kızı Neslihan'ın annesinin doğum sırasında hayatını kaybetmesinden 1,5 yıl sonra evlenen Kazım Kurutepe'nin şimde 2 kızı ve bir oğlu daha bulunuyor. Kendisinin sürekli bir işi olmadığını, ancak kardeşi Polat Kurutepe'nin inşaat malzemeleri satan bir mağazası, maden ve taş ocakları bulunduğunu belirten Kazım Kurutepe, "Kardeşime yardımcı oluyorum. O da sağolsun bana maddi destek veriyor'' dedi. 
     
</TEXT>
</DOC>
