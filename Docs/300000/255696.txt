<DOC>
<DOCNO> 255696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo22.html </URL>
<DATE> 2004/07/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beckham'ın kaçırdığı penaltıdaki top 10 milyon Euro'ya kadar çıktı 
</HEADLINE>
<TEXT>

     Şenhan Bolelli 

Portekiz 2004 Avrupa Futbol Şampiyonası'nda İngiltere ile Portekiz'in oynadığı çeyrek final maçında İngiliz Milli Takımı'nın kaptanı David Beckham'ın kaçırdığı penaltı atışındaki topun değeri internetteki açık artırmada 10 milyon Euro'ya kadar çıktı. 
     Lizbon'un Luz Stadı'nda oynanan maçta tribünde olan İspanyol Pablo Carral, Beckham'ın kaçırdığı penaltıdaki topu tribünde ellerinin arasında bulunca bir anda hayatı değişti. 
     25 yaşındaki genç, geçtiğimiz 12 Temmuz pazartesi günü Beckham'ın penaltıyı kaçırdığı topu internetteki ''www.es.ebay.com'' sitesinden satışa çıkartırken, 1 Euro ile başlayan açık artırma fiyatı şu anda 10 milyon Euro'ya ulaştı. 
     Coca Cola fabrikasında işçi olarak çalışan Carral, İspanyol basınına demecinde topun satışından elde edeceği gelirle kendisine yeni ev, araba alma ve iş kurma planlarına şimdiden başladığını söyledi. 
     Ebay'ın İspanya'daki iletişim müdürü İnma Solis, tüm açık artırma rakamlarının kaydedildiğini, ancak 10 milyon Euro veren kişinin resmiyet kazanmadığını belirtti. 
     Beckham'ın kaçırdığı penaltıdaki topun açık artırması 22 Temmuz'da saat 12.00'de sona erecek. 
     
</TEXT>
</DOC>
