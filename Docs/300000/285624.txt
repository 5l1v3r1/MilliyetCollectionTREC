<DOC>
<DOCNO> 285624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/spo05.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazıdıkça çıkıyor 
</HEADLINE>
<TEXT>


İstanbulspor'da yapılan incelemelerde taraftarlara para ödendiği ortaya çıktı. Fenerbahçe Başkanı Yıldırım, Yozgatlı ile Petkov'un transferiyle ilgili ellerinde resmi belge olduğunu bildirdi 


Kasa bomboştu 
MİLLİYET'in dünkü manşetinde yer alan "Teşvik primi izleri" başlıklı ve İstanbulspor'daki yolsuzlukları belgeleyen haber ortalığı karıştırdı. Sarı - Siyahlı kulübün Denetim Kurulu üyelerinin yaptıkları incelemeler sonucunda, kasanın bomboş olmasına rağmen Beşiktaş'ı yendikleri maçtan bir hafta sonra futbolculara dağıtılan primlerle, Mehmet Yozgatlı ve Petkov'un transferinden elde edilen gelirin defterlerde kayıtlı olmaması şüphe çekmişti. 

Fatura yoktu 
FENERBAHÇE Başkanı Aziz Yıldırım, Yozgatlı ve Petkov'un transferiyle ilgili kayıtlarının resmi olduğunu ve istenen belgeleri yolladıklarını belirtti. Yıldırım, "Bu belgelerdeki rakamlar dışında İstanbulspor'a bir ödememiz olmamıştır" dedi. Ancak İstanbulspor tarafından muşavirliğe ibraz edilen belgelerde bu transferlere ilişkin Fenerbahçe A.Ş'den tahsil edilen bonservis bedelleriyle ilgili herhangi bir faturaya rastlanmadığı açıklanmıştı. 

Taraftara ödeme 
İSTANBULSPOR üzerinde yapılan incelemelerde, şirketin özellikle iç sahada yaptığı futbol maçları ile ilgili olarak Ali Ak ve Ümit Ayrışın isimli şahıslara gider pusulusı düzenlemek suretiyle muhtelif tutarlarda "Taraftar organizasyon bedeli" açıklamasıyla düzenli ödemeler yapıldığı da tespit edildi. Bu ödemelerin 2003'te maç başına 1 ile 2 milyar arası yapıldığı da ifade edildi. Ali Ak'in sahte belge düzenleme işini organize ettiği de anlaşıldı. 

'Güven meselesi' 

Başkan uyardı 
FUTBOL Federasyonu Başkanı Levent Bıçakcı, Türkiye'de futbolun öncelikli konularının başında, yiten güveni yeniden kazandırmanın geldiğini belirtti. Başkan, "Futbol, Batı ülkelerinde olduğu gibi saygınlığı, kalitesi ve güçlü ekonomisi ve sağlıklı yapılaşması ile değer bulmak zorunda. Kulüp yapılarını ne denli çağdaş kılabilirsek, o ölçüde hedefe ulaşmakta hız kazanacağımızı biliyoruz. O nedenle kulüplerimize özel bir önem veriyoruz" dedi. 

"Olumlu sonuçlar" 
BIÇAKCI, hakemlerle, gözlemci ve temsilci müesseselerini ayırmanın olumlu sonuçlarını almaya başladıklarını ifade etti ve şunları söyledi "Hakem konusundaki tartışmaların giderek azalması, bu kurumun doğru yolda olduğunun göstergesidir. Kulübü, yöneticisi, teknik adamı, oyuncusu, hakemi, gözlemcisi, temsilcisi, seyircisi ve medyasıyla, biz bu ülkenin en güçlü ailelerinden biriyiz. Ele ele verip, aile için sorunları zaman içerisinde aşacağız". 


</TEXT>
</DOC>
