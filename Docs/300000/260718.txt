<DOC>
<DOCNO> 260718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yasam/yas01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çatlak eve girmeyin' 
</HEADLINE>
<TEXT>


Uzmanlar, Gökova Körfezi'ni beşik gibi sallayan 'deprem fırtınası'nın birkaç gün daha sürebileceğini belirterek, hasarlı evlere karşı uyardı 

SERHAT OĞUZ İstanbul 

Gökova Körfezi'nde yaşanan 'deprem fırtınası' sürerken, uzmanlar sarsıntıların gücüne değil, daha çok binaların 'gücüne' dikkat çekti. 
Kandilli Rasathanesi Deprem Araştırma Enstitüsü Müdür Yardımcısı Prof. Dr. Niyazi Türkelli, bölgede bir iki gün daha sarsıntılar olabileceğini belirterek, "Çatlak ve hasarlı binalarda dikkatli olunması gerekir. Nasıl olsa hava müsait, kötü durumda olan binalara birkaç gün girilmese iyi olur" diye konuştu. 
Depremlerin sürpriz olmadığını belirten Türkelli, şöyle konuştu "Depremler tahmin ettiğimiz seviyeye ulaştı. Daha büyüğünü beklemiyoruz. Birkaç gün 5.5 altında bir iki deprem olabilir, zamanla küçülerek kaybolur." 

Kayalık zemin avantaj 
Yıldız Teknik Üniversitesi öğretim üyesi Prof. Dr. Şükrü Ersoy da, bölgedeki kayalık zeminin avantaj sağladığını belirterek şu bilgileri verdi "Bu, zeminde şiddet büyümesi yapmaz. Bölgeye 30 kilometre uzaklıkta, Rodos Adası yakınlarında tarihte 7.0 büyüklüğünde deprem üreten faylar oldu ama Gökova Körfezi depremleri bu fayları tetiklemez." 

'KAF ile ilişkisi yok' 

İTÜ Maden Fakültesi öğretim üyesi Prof. Dr. Naci Görür, bölgedeki depremlerle Kuzey Anadolu Fayı'nın KAF ilişkili olmadığını söyledi. Prof. Görür, "Ege Bölgesi, deprem üretmesi açısından dünyanın en aktif bölgelerinden. Ama faylar normal ve kısa. Bu depremler bölgenin normal niteliğine uygun" dedi. 


</TEXT>
</DOC>
