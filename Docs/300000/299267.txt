<DOC>
<DOCNO> 299267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur32.html </URL>
<DATE> 2004/12/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Mahkeme, 3.5 yaşındaki Sıla'yı babasına vermedi 
</HEADLINE>
<TEXT>

     Annesi tarafından dövüldüğü iddia edilen 3,5 yaşındaki S.A'nın velayetinin kime verileceğinin belirlenmesi amacıyla Bolu Cumhuriyet Savcılığı tarafından açılan ''velayetin nezi ve koruma davası''nın ikinci duruşması yapıldı. Mahkeme, S.A'nın babası Ali Alakaz'ın velayet talebini reddetti. 
     Bolu Aile Mahkemesi'ndeki ikinci duruşmada, dayak ve kötü muamele iddiaları nedeniyle tutuklu bulunan anne Çiğdem Alakaz, baba Ali Alakaz, S.A'nın dedesi Mustafa Alakaz, babaannesi Hatice Akkaya, anneannesi Huriye Çakır ve teyzesi Yaşariye Alakaz hazır bulundu. 
     Duruşmada, annesinden dayak yediği için devlet tarafından koruma altına alınan S.A'nın teyzesi Yaşariye Alakaz, dedesi Mustafa Alakaz, babası Ali Alakaz ile Sosyal Hizmetler ve Çocuk Esirgeme Kurumu SHÇEK temsilcisi, S.A'nın velayetini istedi. 
     Başvuruları değerlendiren mahkeme, baba Ali Alakaz'ın velayet ve mahkemeye müdahil olma talebini reddedip, diğer 3 başvuruyu kabul etti. 
     Tutuklu sanık Çiğdem Alakaz, duruşmada, kızı S.A'yı dövmediğini savunarak, ''Kızımın velayetinin başkasına verilmesini istemiyorum. Ben kızımı çok seviyorum . Kızım anne sevgisi olmadan başkalarının yanında mutlu olamaz'' dedi. 
     Bolu Aile Mahkemesi, dosyalarda bulunan eksiklerin tamamlanması için duruşmayı erteledi. 
     
     TORUNUMU ÖZLEDİM 
     Torunu almak için avukatı aracılığıyla mahkemeye başvuran dede Mustafa Alakaz, A.A muhabirine, torununu özlediğini söyledi. 
     Dede Alakaz, ''Torunumu uzun süredir göremiyorum. Onu çok özledim. Torunumu geri alabilmek için mücadele etmeye devam edeceğim'' dedi. 
     Mustafa Alakaz'ın avukatı Abdullah Haki Yücetürk ise Bolu Cumhuriyet Savcılığı'nca açılan ''velayet nezi ve koruma davası''nda anne ve babanın velayetinin kaldırılması yönünde bir karar çıkmasını umduklarını belirterek, şunları söyledi 
     ''Bu yönde bir karar çıkması halinde, S.A'nın dedesine verilmesi için mücadele edeceğiz. Çocuğun bu süreçte koruyucu bir aileye verilmesi doğru olmaz. Biz S.A'nın bize verilmesi için babası ve anneannesiyle konuştuk. Onlar da bizim isteğimize olumlu bakıyorlar.'' 
     
     MAHKEMEDEN NOTLAR 
     Jandarma tarafından adliyeye getirilen ve oldukça iyi görünen tutuklu sanık Çiğdem Alkaz'ın hareketlerinin rahatlığı dikkat çekti. 
     Mahkemeye makyajlı ve yeni kıyafetlerle gelen Çiğdem Alakaz, duruşma salonuna girişinde yakınlarını ve basın mensuplarını selamladı. 
     Mahkemede, çocuğun velayetini almak için başvuranlar arasında zaman zaman gerginlikler yaşandı. 
     Mahkeme başkanı, basın mensuplarının salonun içinden görüntü almasına izin vermedi. 
     
</TEXT>
</DOC>
