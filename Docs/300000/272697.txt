<DOC>
<DOCNO> 272697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo11.html </URL>
<DATE> 2004/09/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fenerbahçe Daum ile yükseliyor... 
</HEADLINE>
<TEXT>

     Fenerbahçe, geçen sezon takımın başına geçen teknik direktör Christoph Daum yönetiminde başarılı bir performans sergiliyor. 
     Sarı-lacivertlilerin 2002-2003 sezonunda yaşadığı kabusu, ilk sezonunda takımı lig şampiyonluğuna taşıyarak silen Christoph Daum, bu sezon da takımının başında Avrupa Şampiyonlar Ligi'ne iyi bir başlangıç yaptı. 
     Ligde sezonun ilk 5 haftasının ardından puan cetvelinde 2. sırada bulunan sarı-lacivertliler, Avrupa Şampiyonlar Ligi'nde ilk maçında AC Sparta Prag'ı 1-0 yenerek, gruptan çıkmak konusunda avantaj yakaladı. 
     2002-2003 sezonunda 3 teknik adamın görev yaptığı Fenerbahçe, sezonu 6. sırada tamamlayarak, 2003-2004'de Avrupa kupalarında mücadele etme hakkında yoksun kalmıştı. 
     
     44 RESMİ MAÇTA 5 YENİLGİ 
     Fenerbahçe, teknik direktör Daum yönetiminde geçen sezondan bu güne dek yaptığı 44 resmi maçta yalnızca 5 kez yenildi. 
     Bu sezon henüz yenilgiyle tanışmayan sarı-lacivertliler, Daum yönetimindeki 44 maçta 31 galibiyet, 8 de beraberlik elde etti. 
     Bu maçlarda rakip filelere toplam 106 gol gönderen sarı-lacivertli futbolcular, kendi kalelerinde 51 gole engel olamadı. 
     
     GOLLERİN 31'İ VAN HOOİJDONK'TAN 
     Fenerbahçe'nin geçen sezondan başlayan başarılı grafiğinde büyük payı bulunan Hollandalı futbolcu Pierre van Hooijdonk, takımının 44 resmi maçında rakip fileleri 31 kez havalandırdı. 
     Deneyimli futbolcu, ligde 29, Türkiye Kupası ve Şampiyonlar Ligi'nde de 1'er gol attı. 
     
</TEXT>
</DOC>
