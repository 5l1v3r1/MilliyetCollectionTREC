<DOC>
<DOCNO> 299281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur46.html </URL>
<DATE> 2004/12/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İstanbul'da fuhuş operasyonu .. 
</HEADLINE>
<TEXT>

     İş vaadiyle kandırarak Türkiye'ye getirdikleri Moldovya ve Ukrayna uyruklu 13 kadına fuhuş yaptırdıkları öne sürülen 2 kişi yakalandı. 
     Asayiş Şube Müdürlüğü'nden yapılan açıklamaya göre, baskıyla fuhuş yaptırılan kadınlardan birinin ihbarı üzerine harekete geçen polis ekipleri, Fatih'te 6 ayrı eve eşzamanlı olarak operasyon düzenledi. 
     Operasyonda, zorla çalıştırıldıkları tespit edilen Moldovya ve Ukrayna uyruklu 13 kadın ile bu kadınları fuhuşa zorladıkları öne sürülen ''Cengiz'' lakaplı Ukrayna uyruklu Dionis Karibov 35 ve Ukrayna asıllı Svetlana Yağcıoğlu 24 yakalanarak gözaltına alındı. 
     Gözaltına alınan 13 kadının çoğunun evli olduğu ve iş vaadiyle Türkiye getirildikleri belirlendi. 
     Operasyon düzenlenen evlerde yapılan aramalarda, 5 sahte pasaport, 12 vize pulu, 1 sahte kimlik ve bunları yapmakta kullanılan aletler ile kadınların gün içinde kaç erkekle birlikte olduklarına dair çizelge ele geçirildi. 
     Yaklaşık 100 milyon liraya çalıştırılan kadınlara, para verilmediği, bu kadınlara hazırlanan çizelgede yer alan birlikte oldukları erkek sayısına göre kendilerine para verileceğinin söylendiği öğrenildi. 
     Karibov'un ülkesinde tanınmış bir ressam olduğu, Türkiye'ye getirilen kadınların pasaportlarında, fırça ve çini mürekkebi ile bilgisayar incelemesinde dahi fark edilemeyecek şekilde değişiklikler yaptığı ve kadınları pasaportlarında oynama yapıldığı için kaçak durumuna düştükleri yönünde tehdit ettiği bildirildi. 
     Fuhuş yaptırılan kadınların önce rehabilitasyon merkezine gönderileceği, daha sonra da sınır dışı edilmek üzere Yabancılar Şube Müdürlüğü'ne teslim edileceği öğrenildi. 
     
</TEXT>
</DOC>
