<DOC>
<DOCNO> 263176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo19.html </URL>
<DATE> 2004/08/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
UEFA İcra Kurulu üyeleri Şükrü Saraçoğlu Stadı'ndan çok etkilendi 
</HEADLINE>
<TEXT>

     UEFA Asbaşkanı ve İcra Kurulu Komite Üyesi Şenes Erzik, kurul üyeleriyle birlikte Fenerbahçe Şükrü Saracoğlu Stadı'nı gezdi. 
     Eşleriyle birlikte tatil için Türkiye'de bulunan icra kurulu üyelerine eşlik eden kulüp Başkanı Aziz Yıldırım, ziyaretçilere Fenerium mağazasında satılan ürünlerden hediye etti. 
     Soyunma odaları, Fenerbahçe Televizyonu ve Fenerium'u gezdikten sonra localardan stadı izleyen ve saha içinde gezen üye ve eşlerinin, stada hayran kaldığı ifade edildi. 
     Şenes Erzik'in, kulübün internetteki web sitesinde yer alan açıklamasında geziyle ilgili şu ifadelere yer verildi 
     ''Kurul üyeleri her yıl başka bir ülkede tatil yapıyor. Bu yıl sıra bize geldi. Fenerbahçe Şükrü Saracoğlu Stadı'nı da gezi programına aldık. Üyelerimiz gerçekten çok etkilendiler. Bir çoğu Avrupa'daki statlar arasında bu stadın çok ayrı bir yeri olduğunu ve buradan çok etkilendiklerini ifade ettiler.'' 
     
</TEXT>
</DOC>
