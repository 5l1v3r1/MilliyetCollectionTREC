<DOC>
<DOCNO> 294437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko17.html </URL>
<DATE> 2004/12/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kahire Hava Limanı terminal ihalesini TAV aldı... 
</HEADLINE>
<TEXT>

     Metin Turan AA 

Tepe-Akfen-Vie TAV , verdiği teklifle birinci olduğu Kahire Havalimanı yeni dış ve iç hatlar terminali yapım ihalesi ile ilgili anlaşmayı yarın Kahire'de imzalayacak. 
     TAV ihaleye, Mısırlı firma Holding Company JV ile ortaklaşa girmiş ve verdiği teklifle birinci sırada yer almıştı. 
     TAV yetkililerinden edinilen bilgiye göre, Kahire Havalimanı yeni dış ve iç hatlar terminali yapım ihalesine ilişkin anlaşma yarın sabah Kahire Havalimanı'nda imzalanacak. TAV Yönetim Kurulu Başkanı Murahhas Azası Sani Şener ile Mısır Hava ve Deniz Limanları Holding Başkanı İbrahim Mannaa anlaşmaya imza koyacaklar. 
     Bütçesinin yüzde 70'i Dünya Bankası, yüzde 30'u ise Mısır hükümeti tarafından finanse edilen Kahire Havalimanı yeni dış ve iç hatlar terminali yapım ihalesi, 15 Haziran'da gerçekleşmişti. 
     Dünya Bankası'nın yeterlilik verdiği 7 grubun katıldığı ihalede, TAV'ın, Mısırlı firma Holding Company JV ile ortaklaşa verdiği 347 milyon 131 bin dolarlık teklif, en iyi teklif olarak belirlenmişti. 
     Suudi Arabistan inşaat firması olan ve ABD dahil pek çok ülkede faaliyet gösteren inşaat devi Bin Ladin ile Amerikan şirketi Turner'in ortak teklifi ise 3.5 milyon dolarlık teklifle ikinci sırayı almıştı. Bouygues-Besıx-Orascom 362.5 milyon dolar, TAISSEI 363.7 milyon dolar, Vıncı-CCC 365.6 milyon dolar, FCC-OHL-Arab Contractors 381.9 milyon dolar, Joannou Paraskevaıdes ise 437.8 milyon dolar teklif vermişti. 
     İşveren tarafından 900 günde tamamlanması planlanan yeni terminal yapımına, TAV-Holding Company JV bu süreyi 833 gün olarak teklif etmişti. 
     Kahire Havalimanı, yeni terminalin tamamlanmasından sonra iç ve dış hatlarda yıllık 14 milyon yolcu kapasitesine ulaşacak. 
     
</TEXT>
</DOC>
