<DOC>
<DOCNO> 253951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas09.html </URL>
<DATE> 2004/07/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Diyabet hastalarına yaz uyarıları... 
</HEADLINE>
<TEXT>

     Diyabet hastalarının artan sıcaklarda kalp ve damar sorunu yaşamaması için tatillerini deniz kenarları yerine oksijeni bol yaylalarda geçirmeleri önerildi. 
     Çukurova Üniversitesi Tıp Fakültesi İç Hastalıkları Endokrin Metabolizma Bilim Dalı öğretim üyesi Prof. Dr. Tamer Tetiker, AA muhabirine yaptığı açıklamada, sıcakların artmasıyla birlikte diyabet hastalarını bekleyen tehlikelere dikkati çekti. 
     Diyabet hastalığının, dolaşım bozukluğu ve damar daralmalarına yol açtığını, bunun da beyin kanaması ve kalp krizi olasılığını yükselttiğini ifade eden Tetiker, şunları söyledi 
     ''Diyabet hastalarının bir çoğu aynı zamanda hipertansiyon ve kalp hastasıdır. Bu açıdan yüksek sıcaklık, nem ve buna bağlı yüksek basınç, sağlıklarını olumsuz etkiler. Bu nedenle hastalarımıza özellikle yaz aylarında çalışma programlarını ve tatil tercihlerini mümkün olduğunca sağlık durumlarını göz önüne alarak yapmalarını öneriyoruz. Güneş ışınlarının dik geldiği öğle saatlerinde kapalı yerlerde bulunmaları, açık alanlarda ise mutlaka şapka kullanmalarını istiyoruz.'' Tetiker, hastaların, tatillerini sıcaklıkların yüksek olduğu sahil kentleri yerine, oksijenin bol olduğu yaylalarda geçirmelerinin de daha sağlıklı olacağını ifade etti. 
     
     DENİZE GİDENLERE ÖNERİLER 
     Tatil tercihlerini deniz kenarından yana kullanan diyabetlilerin giyecek ve yiyeceklerini özenle seçmelerini isteyen Tetiker, şöyle devam etti 
     ''Diyabet sinir uçlarını etkileyerek, his kaybına neden olur. Bir diyabet hastası sıcaklığı hissetmeden sıcak kumların üzerinde yürüyebilir, ancak bu çeşitli yanık ve yaralara yol açar. Hastalarımıza yalnızca kumda yürürken değil, yüzerken de mutlaka ayakkabı giymelerini öneriyoruz. Aynı zamanda her akşam bir yakınları ya da ayna yardımıyla ayaklarının önünü ve arkasını kontrol etmeli, kesik, yara, yanık varsa mutlaka bir doktora gitmeliler. Diyabet hastalarının dolaşım bozukluğu nedeniyle yaralarının güç iyileştiğini dikkate alırsak, gözden kaçan bir kesik çok büyük sorunlara neden olabilir.'' Tetiker, hastaların sıcaklığın etkisiyle aşırı su kaybettiklerini ve bunu telafi etmeleri gerektiğinin de altını çizerek, ''Sıvı gıdalar, meyve ve sebze tüketsinler, yağlı yemeklerden, baharatlardan kaçınsınlar'' diye konuştu. 
     
</TEXT>
</DOC>
