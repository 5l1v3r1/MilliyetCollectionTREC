<DOC>
<DOCNO> 281209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko18.html </URL>
<DATE> 2004/10/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Unakıtan 'Devlet devletliğini yapsın' diyoruz 
</HEADLINE>
<TEXT>

     Maliye Bakanı Kemal Unakıtan, amaçlarının istikrarsız büyüme dönemlerini tamamen geride bırakarak, bütün ekonomik birimlerin ''sağlıklı şekilde karar almaları ve ileriye güvenle bakmalarını sağlayacak şartları oluşturmak'' olduğunu söyledi. 
     Bakan Unakıtan, 2005 yılı bütçe tasarısının TBMM'ye sunulması dolayısıyla düzenlediği basın toplantısında, makro ekonomik göstergeler ve hedefler, 2004 yılı bütçe uygulama sonuçları, 2005 bütçe hedef ve büyüklükleri ile memur maaşları ile ilgili bilgi verdi. 
     Makro ekonomik göstergeler açısından 2004'ün, ''önemli iyileşmelerin olduğu bir yıl'' olduğunu belirten Unakıtan, daha önceki dönemlerde ''hayal bile edilemeyecek'' çok sayıda olumlu gelişmenin kaydedildiğini, buna rağmen daha katedilecek uzun bir yol olduğu söyledi. İktidara geldiklerinden bu yana sağlanan ekonomik istikrar ve güven ortamı ile ekonomik programı uygulamada gösterilen kararlılık sayesinde sürdürülebilir büyüme yolunda önemli ilerlemeler kaydedildiğini anlatan Unakıtan, ''amacımız istikrarsız büyüme dönemlerini tamamen geride bırakarak, bütün ekonomik birimlerin sağlıklı bir şekilde karar almalarını ve ileriye güvenle bakmalarını sağlayacak şartları oluşturmaktır'' dedi. 
     
     BÜYÜME VERİLERİ 

     Büyümeye ilişkin son verilerin, 2004 yılı için öngörülen büyüme hedefinin önemli ölçüde aşılarak yüzde 10 civarında gerçekleşeceğinin gösterdiğini ifade eden Unakıtan, 2000 ve 2001 krizleri sonrasında birbirini izleyen 3 yıldır ekonominin büyüme göstermesinin, ''nereden nereye gelindiğinin'' önemli bir göstergesi olduğunu kaydetti. 
     Gerçekleşen ekonomik büyümenin sağlam bir temele dayanmadığı yönünde zaman zaman yorumların yapıldığını hatırlatan Unakıtan, şunları kaydetti 
     ''2004 yılının ilk yarısında gerçekleşen büyüme, büyük oranda özel sektör yatırımlarından kaynaklanmıştır. Özel sektör yatırım harcamaları, geçen yılın aynı dönemlerine göre 2004 yılının ilk çeyreğinde yüzde 60.6, ikinci çeyreğinde ise yüzde 68.7 oranında artış göstermiştir. Bu durum ekonominin istikrarlı bir büyüme ortamına girdiğini ve özel sektörün ekonominin geleceğine güvenle baktığını ortaya koymaktadır.'' 
     
     ÖZEL SEKTÖR AYAKLI BÜYÜME 

     Unakıtan, hükümete ilk geldiklerinde ekonomi programının önemli bir ayağı olarak büyümeyi özel sektör tarafından yapılacağını, ekonomi politikasının da böyle şekillendiğini açıkça herkese ilan ettiklerini belirtirken, ''yani biz büyümeyi özel sektör ayaklı yapmak istiyoruz'' dedi. 
     Devleti etkin hale getirmek ve küçültmek istediklerini vurgulayan Bakan Unakıtan, şunları kaydetti 
     '' Devlet, devletliğini yapsın diyoruz ve kalkınma istiyorsak, istihdam istiyorsak, ihracat istiyorsak, üretim istiyorsak, bu tamamen özel sektör tarafından yapılacaktır diyoruz. Bu bakımdan da özel sektörün önünü açmak bizim için en büyük hedeftir. 
     Nitekim bu yönde atılmış adımların sonucunu da almaya da başladık. Bunun en güzel misali, 2004 yılında özel sektör ayaklı olarak büyümeyi gösterebiliriz. Tabii ekonomi büyürken, enflasyonun kalıcı bir şekilde düşme eğilimi de devam etmektedir. Eskiden bize derlerdi ki Enflasyon düşerken büyüme olmaz, enflasyon düşmesinin muhakkak surette bir bedeli vardır. O da işsizliktir, o da büyümede küçülmedir ancak Türkiye bu ileri sürülen hususlara aykırı ya da daha bunun böyle olmadığını gösteriyor ve Türkiye için bir ilki gösteriyor. Enflasyon düşerken aynı zamanda büyüme artıyor. Bu fevkalade önemli bir husus.'' 
     
</TEXT>
</DOC>
