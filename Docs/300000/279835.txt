<DOC>
<DOCNO> 279835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur43.html </URL>
<DATE> 2004/10/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Pfizer, ilaçlara yönelik eleştirileri yanıtladı... 
</HEADLINE>
<TEXT>

     İlaç firması Pfizer, kullananlarda kalp krizi ve inme riskinde artışa sebep olması nedeniyle toplatılan ilaçların etken maddesi olan ''Rofekoksib'' maddeli ilaçların gösterdiği yan etkilerin, tüm ''koksib'' olarak bilinen ilaçlara mal edildiğini belirterek, buna dair ciddi ve bilimsel bulguların söz konusu olmadığını bildirdi. 
     Pfizer, Türk Farmakoloji Derneği'nin, kalp krizi ve inme riskini artırdığı için toplatılan ''rofekoksib'' etken maddeli'' ilaçlarla aynı grupta bulunan ve ''koksibler'' olarak bilinen diğer ilaçların da kullanımının askıya alınması gerektiğini belirtmesi üzerine yazılı açıklama yaptı. 
     Açıklamada, kullananlarda kalp krizi ve inme riskinde artışa sebep olması nedeniyle geçen hafta toplatılan ilaçların etken maddesi olan ''Rofekoksib'' maddeli ilaçların gösterdiği yan etkilerin, tüm ''koksib'' olarak bilinen ilaçlara mal edildiği belirtildi. 
     Ayrıca, üreticisi oldukları ''selekoksib'' etken maddeli Celebrex adlı ilacın da aynı yan etkilere sahip olduğunun iddia edilerek kullanımının askıya alınmasının istendiği anımsatılan açıklamada, şunlar kaydedildi 
     ''Halen Türkiye, ABD ve Avrupa ülkeleri dahil tüm dünyada 83 ülkede romatizmal hastalıkların tedavisi için reçetelenmekte olan Celebrex hakkında hiçbir ülkede hiçbir sağlık otoritesi tarafından böyle bir karar alınmamıştır. 
     Rofekoksib'den farklı olarak Celebrex, kalp hastalıkları açısından artmış bir risk taşımamaktadır. Celebrex, refokoksib ile aynı hastalıkların tedavisinde kullanılan bir ilaç olmasına rağmen farklı bir moleküldür ve farklı farmakolojik özelliklere sahiptir. Bugüne dek yürütülen büyük çaplı bilimsel araştırmalarda ve ruhsatlandırma sonrası yaygın kullanımda Celebrex'in kardiyovasküler açıdan artmış bir risk taşımadığını ortaya koyan birçok bilimsel bulgu elde edilmiştir. FDA tarafından desteklenen 1.4 milyon hastanın değerlendirildiği çalışmada Celebrex'in kardiyovasküler güvenilirliği onaylanmıştır. 
     İddia edildiği gibi 'koksib' grubu ilaçların tümünün ciddi kardiyovasküler yan etkileri olduğuna dair ciddi ve bilimsel bulgular söz konusu değildir.'' 
     
</TEXT>
</DOC>
