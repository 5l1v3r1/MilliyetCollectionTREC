<DOC>
<DOCNO> 278973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/guncel/axgun01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kelebek' uçtuktan sonra aranıyor 
</HEADLINE>
<TEXT>


Sedat Peker ve 5 kişinin yakalanması için 13 ayrı yere operasyon düzenlendi. Ancak 3'er kişiden oluşan 20 ayrı ekip, henüz Peker ve diğer zanlıların izine ulaşamadı. Tüm sınır kapıları uyarıldı 

MUSA KESLER ERDAL KILINÇ İstanbul 

'Kelebek" adı verilen operasyon kapsamında gözaltına alındıktan sonra, 12. Ağır Ceza Mahkemesi'nce serbest bırakılan, ardından savcının itirazı üzerine hakkında gıyabi tutuklama kararı çıkarılan Sedat Peker ve 5 kişinin yakalanması için operasyon başlatıldı. Savcılığın bir üst mahkemeye yaptığı itiraz üzerine, haklarında gıyabi tutuklama kararı çıkarılan Sedat ve Atilla Peker ile, Ali Bin Kalkan, Hakan Öztürk, Hüseyin Nalbantoğlu ve Ali Şahin Gürman'ın yakalanması amacıyla polisin başlattığı çalışma henüz sonuç vermedi. Peker ve diğer kişilerin yakalanması amacıyla Organize Suçlar Şube Müdürlüğü bünyesinde 3'er kişilik 20 ekip kuruldu. Bu ekipler, Peker ve diğer kişilerin bulunabileceği 13 ayrı yere operasyon düzenledi. Ancak bu yerlerde, arananlardan hiçbirinin izine rastlanamadı. Ayrıca haklarında daha önce gıyabi tutuklama kararı çıkarılan avukatlar Şirin Berk ile Hakkı Kurtuluş'un da yakalanmasına çalışıldığı kaydedildi. 
Peker'in avukatlarının ise, mahkemenin verdiği gıyabi tutuklama kararına itiraz edecekleri öğrenildi. 
Bu arada Sedat Peker'e yurtdışına çıkış tahdidi konulduğu öğrenildi. Peker'in yurtdışına kaçma ihtimali üzerine polis yetkilileri tüm sınır kapıları, havaalanları ve limanları uyardı. 

Villada bulunamadı 
Polisten alınan bilgiye göre, Peker ve adamları serbest bırakılınca izlenmeye başlandı. Polis yasal bir takip olmadığı için Peker'e fazla sokulamadı ancak 15 araçlık konvoyla Beykoz'daki villasına kadar gittiğini belirledi. Tutuklama kararı çıkınca hemen villaya baskın yapıldı, ancak Peker bulunamadı. Polise ulaşan iddiaya göre, Peker Romanya ya da Bulgaristan vatandaşı. Bu ülke pasaportunu kullanarak yurtdışına çıkışına karşı da önlem alındı. Peker hakkında "kırmızı bülten" çıkartılması için hazırlık yapıldığı bildirildi. 

Ekser teslim oldu 
Hakkında gıyabi tutuklama kararı çıkarılan kişilerden işadamı Atilla Ekser dün polise teslim oldu. Ekser, hakkındaki gıyabi tutuklama kararı vicahiye çevrilerek cezaevine kondu. 


</TEXT>
</DOC>
