<DOC>
<DOCNO> 292404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo07.html </URL>
<DATE> 2004/11/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hagi'den ilk hamle 
</HEADLINE>
<TEXT>

     Malatya maçı sonrası operasyon sinyali veren Hagi, ilk kez kafileyi 22 kişiden oluşturdu. Rumen hocanın kadroda revizyona gitmesi bekleniyor 
     
     Sinyallerini vermişti 

     Ali Sami Yen’de 1-1 sona eren Malatyaspor maçı sonrası Gheorghe Hagi, futbolcularını eleştiri yağmuruna tutmuştu. Bazı oyuncularının tatile erken çıktığını ve futbola doyduğunu söyleyen genç teknik adam, isim vermeden de bazı öğrencilerini ciddi şekilde eleştirmişti. Hagi’nin açıklamalarıyla sarsılan Sarı-Kırmızılı ekipte, operasyon beklentisi başlamış, ancak yapılması düşünülen revizyon kritik maçlar arefesinde rafa kaldırılmıştı. 
     
     İlk 11’i belirlemedi 

     Ancak Gheorghe Hagi’nin belirlediği Ankaragücü kafilesi, teknik adamın bazı değişimlere gitmekte kararlı olduğunu ispatladı. Rumen hoca, sakatlıkları süren Hasan Şaş ile Elvir Baliç dışında tüm oyuncularını kadroya dahil etti. Hagi’nin, kapsamlı bir değişiklik yapmayı düşünmediği ancak bazı mevkilerde farklı tercihlere gidebileceği sinyalini verdiği bildirildi. Henüz 11’i belirlemeyen Hagi, Başkent deplasmanına şu futbolcuları götürdü 
     
     Suat, İbrahim, Flavio 

     Ali Ferit Mondragon, Aykut, Cihan, Suat, Song, Bülent, Tomas, Hakan Ünsal, Orhan Ak, İbrahim Yavuz, Sabri, Conceiçao, Volkan, Saidou, Petre, Ergün, Ayhan, Cafer, Hakan Şükür, Necati, Ümit ve Arif. Hagi’nin bu sezon hiçbir maç kadrosuna almadığı Suat Usta ve İbrahim Yavuz ikilisi ile birlikte, son iki haftadır tribünde oturttuğu Flavio Conceçiao’yu da Ankara’ya giden kafileye dahil etmesi dikkatlerden kaçmadı. 
     
</TEXT>
</DOC>
