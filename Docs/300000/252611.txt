<DOC>
<DOCNO> 252611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/spo15.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ferrari rüzg rı 

FORMULA 1 Dünya Şampiyonası'nda yılın 10. Grand Prix'sinde antrenman turunda Ferrari yine ön plana çıktı. Yağmur altında koşulan turda yağışlı zemine daha hazırlıklı olduğu gözlenen Ferrari'nin pilotu Brezilyalı Rubens Barrichello 1.15.487 ile ilk sırayı aldı. 

Pedal basacaklar 

GELENEKSEL Fransa Bisiklet Turu, bugün Belçika'nın Liege kentindeki 6.1 kilometrelik bireysel zamana karşı yarışıyla başlayacak. 25 Temmuz'da sona erecek yarışta son beş yılın şampiyonu ABD'li Lance Armstrong yine en büyük favori olarak gösteriliyor. 

Müjdeli haber 

LENF bezi kanserine yakalanan ve uzun bir süredir tedavi gören Ülkersporlu milli basketbolcu Haluk Yıldırım'ın tamamıyla iyileştiği açıklandı. Haluk, "Oynamak için şimdiden sabırsızlanıyorum" diye konuştu. 

Toplantı ertelendi 

FUTBOL Federasyonu Yönetim Kurulu, yayın ihalesini görüşmek için toplandı, altyapı hazırlıklarının tamamlanmadığını gerekçe göstererek pazartesi günü tekrar bir araya gelme kararı aldı. Bu arada ihalenin 1 yıl uzatılması yolundaki öneriye yayıncı kuruluş Digitürk'un olumsuz yanıt verdiği belirtildi. 

Milli hazırlık 

A Milli Futbol Takımımız'ın 18 Ağustos'ta Denizli'de Beyaz Rusya ile bir hazırlık maçı oynayacağı açıklandı. Futbol Federasyonu Yönetim Kurulu Üyesi Ali İpek, maçın saat 20.00'de başlayacağını kaydetti. 

Emre'ye kanca 

BU sezon Seri A'ya yükselen Fiorentina, Inter'den Emre Belözoğlu'nu kiralamak istiyor. La Gazzetta dello Sport'un haberine göre, Moratti ile Della Valle'nin Emre için bir araya gelmeleri beklediğini yazdı. 

İstanbul'da atama 

İSTANBULSPOR'DA belirsizlik sona erdi. Sarı - Siyahlılar'ın genel müdürlüğüne Ergün Yücel getirilirken, Erol Tok'un teknik direktör olmasına karar verildi. Ataköy'deki tesislerde bugün işbaşı yapacak olan İstanbulsporlu futbolcular 6 Temmuz'dan itibaren Riva'da kampa girecek. 

Yıldıray'dan işbaşı 

HERTHA Berlin ile anlaşan Yıldıray Baştürk dün yeni takımıyla ilk antrenmanına çıktı. Berlin'de taraftarın büyük tezahüratıyla karşılaşan Yıldıray, arkadaşlarıyla birlikte 6 kilometrelik koşudan sonra sağlık kontrolünden geçti. 

Şanssız Mkalele 

MALATYASPORLU Mkalele, kulüp şoförü Alpaslan Koç ile birlikte Malatya Şehirlerarası Otobüs İşletmesi MAŞTİ yakınlarında trafik kazası geçirdi. Sarı - Kırmızılılar bir otobüse arkadan çarparken, ikili hafif yaralı olarak Turgut Özal Tıp Merkezi'ne kaldırıldı. 

Hakan, Antep'e 

VESTEL Manisaspor ile sözleşmesini fesheden Hakan Çimen, Gaziantepspor ile masaya oturacak. Menajeriyle birlikte Antep'e gidecek olan futbolcunun bir yıllık imza atacağı öğrenildi. 

Balkan sınavı 

59. Balkan Büyükler Atletizm Şampiyonası bugün İstanbul Atatürk Olimpiyat Stadı'nda yapılacak. 2004 Atina Olimpiyatları'nın ciddi bir sınavı olarak gösterilen yarışlar 14.30'da başlayacak. 

Havuzda üç rekor 

İSTANBUL'DA devam eden Türkiye Yaz Yüzme Birinciliği'nde dün de üç rekor kırıldı. 14 yaş bayanlar 50 metre kelebekte Zeynep Ergin 29.44, 19 yaş üstü bayanlar 50 metre kelebekte İris Rosenberger 28.65, 19 yaş üstü erkekler 4x200 metre serbette ise İYİK 7.47.36'lık derecesiyle Türkiye rekoruna ulaştı. 


</TEXT>
</DOC>
