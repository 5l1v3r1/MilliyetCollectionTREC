<DOC>
<DOCNO> 255296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/yasam/yas02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne savunma ama 
</HEADLINE>
<TEXT>


Çarptığı araç da kendi aracı da hurda gibi ama Fırtına Ültan'ın arkadaşları mahkemede 'Hız yapmıyordu' dedi. 105 promil alkollü çıkan Fırtına'ya göre de 'rapor yanlış yazılmış' 

GÖKHAN KARAKAŞ İstanbul 

Bağdat Caddesi'nde taksici Şükrü Özçelik'e çarparak ölümüne neden olduğu iddia edilen Faruk Fırtına Ültan'ın yargılanmasına başlandı. Hakkında 13 yıl 4 ay hapis cezası istenen Ültan, Kadıköy 2. Asliye Ceza Mahkemesi'ndeki duruşmada kaza anında yüzde 105 promil oranında alkollü tespit edilmesine karşın, olay gecesi içki içmediğini belirtti. Hastanede tutulan raporları kabul etmeyen Ültan, duruşma sırasında da ağladı. 
Bostancı'da bir büfede oturan arkadaşları Orçun İstanbulluoğlu, Melih Cansabah ve Okan Kızılırmak ile karşılaştığını anlatan Ültan ifadesinde şunları söyledi "Okan'ı Kuzguncuk'taki evine götürmek için arabama aldım. Can ise Orçun'un arabasına binip bizi takip edecekdi. Trafik yoğunlaşmıştı. Hızım yaklaşık 50 kilometreydi. Önümdeki araç aniden sol şeride geçince taksiyle karşı karşıya kaldım. Korna çaldım, kaçacak yerim olmadığı için otomobile çarptım. Sonra hastaneye gittik. Okan yaralanmıştı. Burada hastanenin güvenlik görevlisi tarafından alkol muayenesi yapıldı. Bende alkol oranı sıfır çıktı. Okan 135 promil alkollüydü. Raporda benim 105 promil alkollü olduğum yazıyor. Sanırım karışıklık olmuş." 
Ültan'ı, otomobiliyle takip eden Cansabah ve İstanbulluoğlu'da, polisteki ifadelerinin aksine, Ültan'ın süratli gitmediğini söylediler. Mahkeme Başkanı, ilk ifadelerinin farklı olduğunu belirterek, iki genci uyardı. 

Yolda zikzak yapıyordu 
Kazanın en önemli tanığı olan taksi sürücüsü Bektaş Demir, "Aynadan zikzak yaparak hızla gelen bir otomobil gördüm. Sanık, otomobiliyle beni geçtikten sonra hızını artırarak önündeki aracı geçmek istedi. Sürekli zigzag yapıyordu. Sonra yol kenarındaki cepte otomobilini silen taksiciye çarptı. Fren yapamadı, korna da çalmadı" diyerek ilk ifadesini tekrarladı. 
Mahkeme, Ültan'ın tutukluluk halinin devamına karar vererek, duruşmayı erteledi. 



</TEXT>
</DOC>
