<DOC>
<DOCNO> 295712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/ekonomi/eko05.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1 dava 2 karar, 1 para 2 sahip 
</HEADLINE>
<TEXT>


5 milyon dolarlık zimmet davasında iki 'sahip' ortaya çıktı. Her ikisi de farklı mahkemelerden kendi lehlerine karar çıkardı. Devlet birine 13 milyon dolar ödedi, diğeri sırada 

Nedim Şener 

Tasarruf mevduatı Sigorta Fonu'na TMSF geçen Kentbank'ta, bir çalışanın da karıştığı 5 milyon dolarlık dolandırıcılık davasında, 'bana aittir' diye ortaya çıkan farklı kişilerin açtığı davalarda mahkemeler başka başka kişilerin 'sahipliği'ne hükmetti. 
Olay, 2001'de, Selçuk Şen adlı Kentbank çalışanının, banka müşterisi Yusuf ve Tuncay Çapraz'a ait 5 milyon doları zimmetine geçirmesiyle başladı. Para, Akın Ağcabay aracılığıyla, Murat Özen sahte kimliğiyle başka bir bankaya yatırıldı. 
Olayın ortaya çıkmasıyla Murat Özen adına açılmış hesaptaki 1.7 trilyon TL ile aynı bankanın aracı kurumundaki emanet hesapta bulunan 4.2 milyon dolar değerindeki hisse senedi portföyüne el konuldu. İfadesi alınan bankacı Şen, paranın Hüsrev Akın adlı işadamının olduğunu söyledi. 5 Temmuz 2004'te İstanbul 1.Ağır Ceza Mahkemesi, Şen ve Ağcabay'ı birer yıl hapis cezasına çarptırdı. Şişli Cumhuriyet Savcısı'nın aynı konuda açtığı 'kara para' davasının görüldüğü 7. Asliye Ceza Mahkemesi'nin tedbir kararını da kaldırarak paranın Hüsrev Akın'a verilmesini kararlaştırdı. Tüm itirazlara rağmen Kentbank TMSF'de olduğu için Bayındırbank gözetiminde, üç yıllık kazançları ile toplam 13 milyon dolar Hüsrev Akın'a ödendi. 
Bu arada paranın asıl kendilerine ait olduğunu iddia eden Yumatu AŞ'nin sahipleri Yusuf ve Tuncay Çapraz da İstanbul 4.Asliye Ceza Mahkemesi'ne başvurdu. Mahkeme, paranın Çaprazlar'a ait olduğuna karar verdi. Böylece aynı para üzerinde iki sahiplik kararı çıkmış oldu. Bu karar Yargıtay aşamasında. Eğer onanırsa devlet ayrıca 5 milyon dolar daha ödeyecek, Akın'dan da 13 milyon doları geri tahsil etmeye çalışacak. 





</TEXT>
</DOC>
