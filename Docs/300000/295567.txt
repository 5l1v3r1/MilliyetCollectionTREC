<DOC>
<DOCNO> 295567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy04.html </URL>
<DATE> 2004/12/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
CHP Genel Merkezi şimdi de Sarıgül CD'si çıkardı 
</HEADLINE>
<TEXT>

     CHP, partide ihracın eşiğine gelen Şişli Belediye Başkanı Mustafa Sarıgül'le ilgili Genel Sekreter Önder Sav'ın açıklamalarını içeren CD'yi başta milletvekilleri olmak üzere Parti Meclisi PM üyeleri, belediye başkanları ve örgüt yöneticilerine gönderdi. 
     CHP yönetimi, dosyası "kesin ihraç istemiyle" Yüksek Disiplin Kurulu'nda YDK bulunan Şişli Belediye Başkanı Mustafa Sarıgül hakkındaki iddiaları şimdi de Genel Sekreter Önder Sav'ın açıklamalarını örgüte duyuruyor. Sarıgül hakkındaki idiaları üç hukukçu milletvekilinin oluşturduğu komisyona inceleterek rapor haline getirten parti yönetimi, daha sonra bu iddiaları birinci kuşe kağıda broşür olarak bastırdı ve ilgili kişilere gönderdi. 
     Sarıgül iddialarını kitapçık olarak da bastıran parti yönetimi son olarak, CHP Genel sekreteri Önder Sav'ın bir televizyon kanalında yaptığı açıklamaları CD'ye aktararak başta milletvekilleri olmak üzere, PM üyeleri, il ve ilçe yöneticileri ile belediye başkanlarına gönderdi. Dağıtım işlemleri süren CD'lerin üzerinde CHP logosu yer aldı. 
     
     SARIGÜL'Ü HİTLER'E BENZETMİŞTİ 
     CHP Genel Sekreteri Önder Sav, televizyondaki konuşmasında Sarıgül'ün hakkındaki iddialar konusunda çelişkili ifadeleri olduğunu belirtmiş ve "Yolsuzluk iddiaları olmasa bile, "Genel başkan adayıyım" diye izinsiz miting düzenlemesi ve bütün örgütleri tedirgin etmesi nedeniyle yine disiplin isteminde bulunurduk" demişti. Sav, Sarıgül'ün meydanları taşıma insanlarla doldurduğunu ifade etmiş "O kalabalıklardır ki Hitler'i, Mussolini'yi iktidara getirmiş, Sivas'ta tekbir sesleriyle insanları yakmıştır" diye konuşmuştu. 
     
</TEXT>
</DOC>
