<DOC>
<DOCNO> 259108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur27.html </URL>
<DATE> 2004/07/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hakkari Çukurca'da, Kaymakam 2 doktoru darp mı etti .. 
</HEADLINE>
<TEXT>

     Hakkari'nin Çukurca İlçesi'nde görev yapan 2 doktor, kaymakamın kendilerini darp ettiği iddiasıyla Cumhuriyet Savcılığı'na suç duyurusunda bulundu. 
     Çukurca Sağlık Ocağı'nda görev yapan Dr. Tutkun Oğur, A.A muhabirine yaptığı açıklamada, diğer doktor arkadaşı Aysun Tekeli ile görev sürelerinin bitmesi üzerine Kaymakam Ünal Coşkun'u, ziyaret etmek istediklerini belirterek, olayı şöyle anlattı 
     ''Kaymakam beyin yeğeni Nurcan Teke, sağlık ocağında laboratuvar teknikeri olarak görev yapıyor. Bu kişinin Kaymakam Bey'e bizim hakkımızda ne söylediğini bilmiyoruz. Kaymakam Bey bizi görür görmez, Bu şerefsizler burada ne yapıyor diyerek, Aysun Tekeli'nin üzerine yürüdü. Kaymakam Coşkun, Tekeli'nin boğazını sıkarak, Sizi öldüreceğim, nasıl benim yeğenimi rahatsız edersiniz, yeğenimden özür dileyeceksiniz diyerek darp etti.'' Oğur, ilçede can güvenliklerinin olmadığı, ölümle tehdit edildikleri gerekçesiyle, olayla ilgili Cumhuriyet Savcığı'na suç duyurusunda bulunduklarını belirtti. 
     
     KAYMAKAM ÜNAL COŞKUN 
     Doktorlarla sadece amir, memur ilişkisi içinde bir görüşme yaptığını dile getiren Kaymakam Ünal Coşkun da 2 doktorun son günlerde vatandaşlara karşı olumsuz bir tutum sergilediklerini iddia etti. 
     Vatandaşın şikayeti üzerine doktorlarla görüştüğünü, ancak onları darp etmediğini belirten Coşkun, şöyle devam etti 
     ''Mesleki idari sorumluluğum çerçevesinde burada çalışanları uyarmam gerekiyor. Vatandaşlara karşı biraz daha olumlu davranmalarını istedim. İki doktorun da ilçedeki görev süresi 5 Ağustos'ta tamamlanıyor. Ancak gitmeden önce bugüne kadar biriktirdikleri lakaytlığı vatandaşlara yansıtmak için bu yola başvurdular. İkisi de genç oldukları için duygusal davranıyorlar.'' Coşkun, görev süreleri 5 Ağustos'ta tamamlanması gereken doktorların, Vali Eroğan Gürbüz'ün talimatıyla görev sürelerini bugün tamamlayarak ilçeden ayrılacaklarını bildirdi. 
     
</TEXT>
</DOC>
