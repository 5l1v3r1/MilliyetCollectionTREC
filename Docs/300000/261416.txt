<DOC>
<DOCNO> 261416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur05.html </URL>
<DATE> 2004/08/07/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Minik ihbarcı polisi telaşlandırdı "Annemi öldürecek'' 
</HEADLINE>
<TEXT>

     
     Fatih KARAÇALI ADANA, DHA 
     

ADANA Emniyet Müdürlüğü'ne gelip evlerinin basıldığını ihbar eden 5 yaşındaki D.C.'nin şikayeti polisi alarma geçirdi. 
     Meydan Mahallesi, Bakımyurdu Caddesi'ndeki Emniyet Müdürlüğü'ne gelen 5 yaşındaki D.C., "S. bıçakla evimizi bastı, annemi öldürecek'' dedi. Elindeki balon, karton maske ve oyuncak kutusuyla Cinayet Bürosu'na çıkartılan D.C.'yi dinleyen polis, küçük çocuğu ekip arabasına birdirerek eve doğru yola çıktı. 
     Polis otosu Yeşilyuva 40 numaralı sokağa girdiğinde, D.C., karşıdan gelen S.A.'yı görerek saklanmaya çalıştı. Çocuğun tedirgin hareketlerinden şüphelenen polis, motosiklete binerek hızla uzaklaşmaya çalışan S.A.'nın peşine düştü. Ara sokaklara girerek kaçmaya çalışan S.A., kısa süre sonra yakalanarak emniyete götürüldü. 
     S.A.'nın, evlerini basıp annesini bıçakla tehdit eden kişinin S.A. olduğunu söyleyen küçük çocuk yine ekip arabasıyla evine götürüldü. İhbarın doğru olduğunu düşünerek yaralı arayan polis, evde D.C.'nin ablası ve kardeşlerini buldu. Bir yakınları olan S.A.'nın evlerine geldiğini söyleyen genç kız, ortada bir tehdit olmadığını anlattı "Annem S.'den 30 milyon borç almıştı. Evimize parasını istemek için geldi. Benimle tartıştı, ama annemi tehdit etmedi. S.A., ayrıldıktan sonra da annem kardeşimi aramak için dışarı çıktı'' diye konuştu. 
     Olayın iç yüzünü öğrenen polis, S.A.'yı serbest bıraktı. 
     
</TEXT>
</DOC>
