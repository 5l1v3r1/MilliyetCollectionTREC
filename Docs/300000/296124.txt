<DOC>
<DOCNO> 296124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/yasam/ayas.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğula son veda 
</HEADLINE>
<TEXT>


'Yanına girdik. Yine çok yakışıklıydı. Onu sevdik, sarıldık, doya doya öptük'... Bu, Selçuk Uluergüven'in, 21 yaşında kaybettiği oğlu Eren'e son vedasıydı... 

Gülay Fırat 

Sanatçı Selçuk Uluergüven'in bir haftadır süren ümitli bekleyişi, önceki akşam hastaneden aldıkları acı telefonla sona erdi. 21 yaşındaki oğulları Eren'in beyin ölümü gerçekleşmişti. Baba Uluergüven güçlükle doktora sordu, "Oğlumuzu son kez görebilir miyiz ". Olumlu yanıtı alınca hemen yola koyuldular. 
Hastaneye vardıklarında uykusuzluk ve gözyaşından bitkindiler. Selçuk - Türkan Uluergüven çifti, acıyla ve ağır adımlarla oğullarının bulunduğu odaya çıkarken, birbirlerine destek olmaya çalışıyorlardı. 
Sonrasını, yani "son veda"yı baba Uluergüven şöyle anlatıyor 
"Eren'in yanına girdik. Yine çok yakışıklı ve çok güzeldi. Onu sevdik, okşadık, ellerini, ayaklarını, yüzünü, öptük. Ümitle ona, 'Kalk oğlum, oyun başlayacak, prova başlayacak, arkadaşların içerde bekliyor' dedim. Belki bir duygu olur, belki kendini tatmin etmek, belki de kendimizi yatıştırmak için. Başka bir şey de elimizden gelmiyor ki zaten. Yarım saat kadar yanında kaldık, bu Eren'e son vedaydı." 

'Eren de mutludur' 
'Bizimkiler' dizisindeki 'Davut' rolüyle tanınan Selçuk Uluergüven, organ bağışının önemini anlatabilmek için çabaladığını belirtip, şöyle devam ediyor 
"Türkiye'nin dört bir köşesinden telefon ve mesajlar alıyorum. Hiç tanımadığım insanlar nasılsa telefonumu bulmuş, 'Yaptığınız örnek davranışla çok onur duyduk, çok gururlandık' diyorlar. Hatta biri, 'Abi sen üzülme, Eren bir kahraman, tüm Türkiye'ye mal oldu' dedi. Bütün bunlar teselli oluyor insana. Yani Eren, ölümüyle de bir görev yaptı bence. Dün gece bile hastanede elime sarılıp öpenler oldu. En azından acımı bu şekilde hafifletmiş oluyorum. Oğlunuzu kaybediyorsunuz, ama organlarını çürümeye terk edeceğinize, insan hayatı kurtarıyorsunuz. Bu son derece önemli. Eren de mutludur sanıyorum." 

'Reklamları oynasın' 

Doktorun, organların nakledildiği kişilerle kendisini tanıştıracağını söyleyen acılı baba Selçuk Uluergüven, "Bizim bağışımız sayesinde bir insan, ayağa kalkıyor, yemek yiyebiliyor, yürüyebiliyorsa çok önemli" dedi ve televizyonlarda Eren'in oynadığı reklam filmi için de şöyle konuştu "Maalesef Eren reklamı göremedi. Reklamlarda onu görünce gurur duyuyorum." 

Sevinçleri çok uzun sürmedi 

Eren'in karaciğerinin nakledileceği 4 çocuk annesi Ruşen Yerli, ameliyata saatler kala hayatını kaybetti 

ŞAKİR AYDIN, AHU COŞKUN İstanbul 
Sahnede üzerine dekor parçasının düşmesi sonucu girdiği komadan çıkamayan tiyatrocu Eren Uluergüven'in, beyin ölümünün önceki gün 16.00 sıralarında gerçekleşmesinin ardından organ nakilleri için uygun hastaların belirlenmesine geçildi. Eren'in karaciğerinin, İÜ Tıp Fakültesi Hastanesi'nde 1 Aralık'tan bu yana komada olan Ruşen Yerli'ye 45 nakledilmesi kararlaştırıldı. Haberi alan Yerli'nin eşi Besalet Yerli ve çocukları sevince boğuldu. Yerli, önceki akşam "Ölen gence Allah rahmet eylesin. Babası artık manevi babamdır. Karım iyileşsin onu balayına götüreceğim" derken gülümsüyordu. Ancak çok geçmeden Ruşen Yerli'nin ölüm haberi geldi. 

'Geç kalındı' 
Prof. Dr. Koray Acarlı, Yerli'nin ölüm nedeninin karaciğer yetmezliğine bağlı hepatik koma olduğunu belirterek, "Karaciğer yetersizliğinin son safhasıydı. Yoğun bakımda, solunum desteğindeydi. Organ nakli dün akşam ya da evvelki gün olsaydı belki yapardık ama kalbi durdu" dedi. Uluergüven'in karaciğerinin, 34 yaşındaki siroz hastası Bayram Balta'ya nakledilmesi kararlaştırıldı. 

Organları hayat verecek 

Yüksek tansiyondan beyin ölümü gerçekleşen 28 yaşındaki Eylem Erdem'in organları nakledilmeyi bekliyor 

GÖKHAN KARAKAŞ İstanbul 
Kartal'daki semt pazarını dolaşırken tansiyonu yükselip yere düşen ve önceki gün beyin ölümü gerçekleşen Eylem Erdem'in 2 böbreği, Uludağ Üniversitesi Hastanesi'ne gönderilecek. 
Erdem'in böbrekleri dışındaki organları ise, İstanbul Organ Nakli Merkezi'nin tespit ettiği hastalara nakledilecek. Uludağ Üniversitesi'ne giden böbrekler dışında 2 göz korneası, karaciğeri ve kalbi de hayat verecek. 
Erdem'in babası Ahmet Eker ise, kızının ilk kaldırıldığı Kartal Dr. Lütfi Kırdar Eğitim ve Araştırma Hastanesi'ni suçlayarak, "Eylem, film parası olmadığı için sedyede bekletildi. Dava açacağız" dedi. 


</TEXT>
</DOC>
