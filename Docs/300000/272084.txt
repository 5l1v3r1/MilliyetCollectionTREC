<DOC>
<DOCNO> 272084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur04.html </URL>
<DATE> 2004/09/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Eşeğe çarpmamak için canından oldu... 
</HEADLINE>
<TEXT>

     DHA 
KÜTAHYA'nın Gediz İlçesi'nde, yola çıkan eşeğe çarpmamak için direksiyon kıran sürücü kontrolünü kaybedince, otomobil takla attı. 46 yaşındaki sürücü İsmail Sarı olay yerinde öldü, yanındaki 45 yaşındaki eşi Zeynep Sarı ağır yaralandı. 
     Sarı çifti 43 KF 011 plakalı otomobille, yakınlarını ziyarete gittikleri Kütahya'dan dönerken, Gediz İlçesi'ne bağlı Yukarısusuz Köyü yakınlarında yola aniden eşek çıkınca, direksiyondaki İsmail Sarı paniğe kapıldı. İsmail Sarı, direksiyonu kırınca kontrolden çıkan otomobil takla atarak devrildi. İsmail Sarı, olay yerinde hayatını kaybetti. Ağır yaralanan öğretmen eşi Zeynep Sarı ise Gediz Devlet Hastanesi'nde tedavi altına alındı. 
     Bu arada Gediz SSK Hastanesi önündeki kavşakta, 26 yaşındaki Hasan Hüseyin Şahin'in kullandığı 43 FF 623 plakalı özel otomobil, 43 LF 118 plakalı motosikletle çarpıştı. Kazada 23 yaşındaki motosiklet sürücüsü Mehmet Özmen, başından aldığı darbe ile ağır yaralandı. Özmen, Gediz SSK Hastanesi'ndeki ilk müdahalenin ardından, Uşak SSK Hastanesi Beyin Cerrahi Servisi'ne sevk edildi. 
     
</TEXT>
</DOC>
