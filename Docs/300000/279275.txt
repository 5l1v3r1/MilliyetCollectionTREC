<DOC>
<DOCNO> 279275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/gun02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıda TCK hareketliliği 
</HEADLINE>
<TEXT>


Resmi Gazete'de yayımlanan TCK'nın 6 ay sonra değil, hemen uygulanabileceği ortaya çıktı. Böylece on binlerce kişi yeni yasadan yararlanmak için yargıya başvurabilecek 

GÖKÇER TAHİNCİOĞLU Ankara 

AB'nin "olmazsa olmaz" koşul olarak sunduğu ve Cumhurbaşkanı Ahmet Necdet Sezer'in dün onayladığı yeni Türk Ceza Kanunu'nun TCK Resmi Gazete'de yayımlandıktan 6 ay sonra değil, yayım tarihinden hemen sonra uygulanabileceği ortaya çıktı. Yargıtay Başsavcısı Nuri Ok, sanıklar hakkında lehte hükümlerin uygulanacak olması nedeniyle Yargıtay'daki dosyaların bozularak yerel mahkemelere gönderileceğini söyledi. Bu durumda, binlerce dosya zamanaşımına girecek ve ortadan kalkacak. 
Yeni TCK'nın yürürlülük tarihi, adli sistemde kaos meydana gelmemesi amacıyla, "Resmi Gazete'de yayımlandıktan 6 ay sonra" olarak belirlendi. Ancak yürürlükteki TCK'nın bir maddesi, yeni TCK'nın yayımlandığı gün uygulanabileceğini ortaya koydu. 
Mevcut TCK'nın 2. maddesinde, yasaların uygulanması için yürürlük tarihinin değil "neşir" tarihinin esas alınması, yeni TCK'nın Resmi Gazete'de yayımlanacağı gün uygulanabilmesine olanak sağlıyor. Bazı Yargıtay üyeleri, şu değerlendirmeyi yaptı "Yeni TCK'nın uygulanması kaçınılmaz. Bunu ancak Yargıtay'ın, 'Lafzi yorum değil, amaçsal yorum önemlidir. TCK 6 ay sonra uygulanacaktır. Yasa koyucu bunu amaçlamıştır' şeklindeki bir kararı engelleyebilir. Ancak bu da AİHM'de binlerce mahk miyet sonucunu doğurabilir" diyor. 
Ancak Yargıtay'ın kararı ne olursa olsun, yeni TCK Resmi Gazete'de yayımlanır yayımlanmaz, on binlerce kişi yargıya başvurarak yeni yasanın lehteki hükümlerinin uygulanmasını isteyecek. İş yükü nedeniyle iş yapamaz duruma gelen yargıda büyük tıkanma yaşanacak, binlerce kişi tahliye edilecek. 


</TEXT>
</DOC>
