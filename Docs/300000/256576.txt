<DOC>
<DOCNO> 256576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo28.html </URL>
<DATE> 2004/07/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Emre Belezoğlu Önce Avrupa sonra Türkiye... 
</HEADLINE>
<TEXT>

     Lütfullah Göktaş bildiriyor 

İtalya'nın Birinci Lig Serie A takımlarından FC İnter'de top koşturan milli oyuncumuz Emre Belözoğlu, kadroda yer bulamaması durumunda neler yapacağını, ''Öncelikli hedefim Avrupa, sonra Türkiye'den gelen tekliflere de bakarım'' cümlesiyle özetledi. 
     Belözoğlu, hakkındaki transfer söylentileri de dahil olmak üzere, önümüzdeki dönemde nasıl bir strateji izleyeceğini, FC İnter'in halen kamp çalışmalarını sürdürdüğü Riscone di Brunico'da AA muhabirine değerlendirdi. 
     Türkiye'de Beşiktaş ve Fenerbahçe'nin ardından Galatasaray'ın da ilgilenmeye başladığı Emre, bu söylentilerle ilgili olarak şunları söyledi 
     ''Benim halen İnter ile 3 yıllık bir sözleşmem var. Dolayısıyla halen mukavelesi olan bir oyuncu olarak benimle şu veya bu takım ilgilendi demem doğru olmaz. Türkiye'den her ne kadar bazı teklifler bulunsa da henüz İnter'de somut bir gelişme yok. Yani İnter bana şu ana dek, medyadaki iddiaların aksine, 'Seni düşünmüyoruz, kadroda yer alman mümkün değil' türünden bir şey demedi. Teklifleri değerlendirmem için, İnter'de kadroda yer bulup bulamayacağımın netleşmesi lazım.'' Emre, teknik direktör Roberto Mancini ile bu konuyu henüz net olarak konuşmadığını belirterek, ''Hocayla idmanları sürdürmekle birlikte, bu konuyu ele almış değiliz. Hoca toplantılarda herkese eşit şekilde davranacağını söylüyor. Bu nedenle de herkesin kendini sıfır gibi kabul edip, iyi bir şekilde çalışmasını istiyor. Burada çoğunluğu milli takımlarda da oynayan kalabalık bir kadro var. Ama 24 yaşında bir futbolcu olarak, takımda mutlaka oynamam gerektiğini düşünüyorum. Dolayısıyla oynayamayacak olursam, buna belli bir süre daha tahammül edeceğimi sanmıyorum''. 

     
</TEXT>
</DOC>
