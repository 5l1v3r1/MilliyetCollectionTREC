<DOC>
<DOCNO> 255472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur31.html </URL>
<DATE> 2004/07/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Eğitim-Sen Birileri istedi diye tüzüğümüzü değiştirmeyiz 
</HEADLINE>
<TEXT>

     Eğitim-Sen Genel Başkanı Alaaddin Dinçer, ''Birileri istedi diye tüzüğümüzü değiştirmemiz, onların dayatmalarını yapmamız söz konusu olamaz'' dedi. 
     Bağımsız Cumhuriyet Partisi BCP Genel Sekreteri Feyzi Coşkun ve Ankara İl Başkanı Tarık Bozkurt, Eğitim-Sen Genel Başkanı Dinçer'i sendika genel merkezinde ziyaret ettiler. 
     BCP Genel Sekreteri Coşkun, ziyarette yaptığı konuşmada, Eğitim-Sen hakkında açılan kapatma davasının, ''aslında farklı kesimlere yetki verme davası olduğunu'' savundu. 
     Coşkun, davanın, Türkiye'nin demokrasi ve örgütlenme atılımlarıyla çeliştiğini ifade ederek, ''Eğitim-Sen'in mücadelesini destekliyoruz'' dedi. 
     Eğitim-Sen Genel Başkanı Dinçer de Türkiye'de örgütlenme ve düşünce özgürlüğü adına mücadele veren her kuruluşun, çeşitli dayatmalarla karşı karşıya kaldığını öne sürdü. 
     Dinçer, Eğitim-Sen hakkında dün Ankara 2. İş Mahkemesi'nde görülen davayı ''tiyatroya'' benzeterek, ''yöneticiler üzerinden sendikanın tüzel kişiliğine dava açılmasının yanlış olduğunu'' kaydetti. 
     Bundan sonra da aynı kararlılıkla mücadelelerine devam edeceklerini belirten Dinçer, ''Birileri istedi diye tüzüğümüzü değiştirmemiz, onların dayatmalarını yapmamız söz konusu olamaz'' diye konuştu. 
     Dinçer, gelecek günlerde Brezilya'da Eğitim Enternasyonali'nin toplanacağını ifade ederek, enternasyonalin bildirisine ''Türkiye'nin Eğitim-Sen'e yönelik tutumunu kınayan bir ifadenin girmesini sağlayacaklarını'' söyledi. 
     
     JAPON DİPLOMATTAN ZİYARET 
     Alaaddin Dinçer, BCP yöneticilerinin ziyareti öncesinde, Japonya'nın Ankara Büyükelçiliği'nden diplomat Yukiko Hirai ile görüştü. Görüşme, basına kapalı olarak gerçekleşti. 
     
</TEXT>
</DOC>
