<DOC>
<DOCNO> 285283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/axsiy02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların 'veto' planı 
</HEADLINE>
<TEXT>


Rumlar, veto tehditlerinde çıtayı gittikçe yükseltiyor. Rum Savunma Bakanı Mavronikolas, "Türkiye, Kıbrıs'ı tanımadan, müzakerelere başlayamayacağını idrak etmelidir" dedi 

Yorgo Kırbaki - Atina 


Kıbrıs Rum Yönetimi, Yunanistan hükümetinin son günlerde verdiği farklı mesajlardan da cesaret alarak, 17 Aralık'taki AB zirvesinde, Türkiye'nin müzekerelere başlamasını engellememek için bir dizi talebin kabul edilmesinde daha da ısrarcı oldu. 
Rumlar, veto tehditleriyle ilgili çıtayı sürekli yükseltiyor. Rum Savunma Bakanı Kiriakos Mavronikolas, "Türkiye, Kıbrıs Cumhuriyeti'ni tanımadan üyelik müzakerelerinin başlamasını beklememesi gerektiğini idrak etmelidir" dedi. Mavronikolas, "Kıbrıs Cumhuriyeti'nin tanınmasıyla" neyi kastettiğini de, "Tanınmak, 'de facto' olarak Türkiye'nin istediğimiz uluslararası kuruluşa girmemize engel çıkarmaması ve AB üyesi Kıbrıs Cumhuriyeti'nde işgal askeri bulundurduğunu kabul etmesi anlamına gelir" sözleriyle açıkladı. Bir örnek veren Mavronikolas, NATO'nun Barış İçin Ortaklık BİO organizasyonuna Türkiye'nin karşı çıkacağını bildikleri için başvurmadıklarını söyledi. 

Weston öğrenmeliydi 
Rum Yönetimi lideri Tasos Papadopulos da, "Kıbrıs'ın Türkiye'yi veto etmesinin ciddi sonuçları olur" uyarısında bulunan eski ABD Dışişleri Bakanlığı Kıbrıs Koordinatörü Thomas Weston'a, "Kıbrıs Rumlarına yönelik tehdidin, beklentilerin aksine sonuçlar verdiğini öğrenmiş olması gerekirdi" yanıtını verdi. 
Rum Yönetimi sözcüsü Kipros Hrisostomidis ise, "Biz ne veto hakkımızı kullanmak istiyoruz, ne de Türkiye'nin AB yoluna engel çıkarmak. Ancak, yerine getirilmesi gereken bazı şartlar ve koşullar var" diye konuştu. Hrisostomidis, Türkiye'yi gerek Rum Yönetimi, gerekse başka ülkelerin veto edip etmeyeceğinin 17 Aralık'ta belli olacağını vurguladı. 
Türkiye'ye kayıtsız şartsız evet mesajları veren Yunanistan'ın, son günlerde tavır değiştirerek, "Kimseye açık çek vermeyeceğiz" demeye başlaması, Rumları umutlandırdı. Yunanistan Başbakanı Kostas Karamanlis'in 12 - 13 Kasım'da Kıbrıs Rum Kesimi'ne yapacağı ziyarette, tablonun daha da netleşmesi bekleniyor. 


</TEXT>
</DOC>
