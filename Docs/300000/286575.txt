<DOC>
<DOCNO> 286575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/spo15.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şike komisyonu devreye giriyor 

ŞİKE ve yasal olmayan bahis oyunlarını araştırmak üzere kurulacak komisyon için resmi dilekçe TBMM başkanlığına verildi. Devlet Bakanı ve Başbakan Yardımcısı Mehmet Ali Şahin, "Hükümet olarak komisyon kurulması taraftarıyız. Bazı iddia sahipleri 'biz konuşacağız ama çekiniyoruz' diyorlar" açıklamasını yaptı. 

Zholtok'un acı sonu 

LETONYA'NIN Riga 2000 takımında oynayan milli buz hokeyci Sergei Zholtok, takımının Beyaz Rus Dinamo Minsk ile yaptığı maçta bitime 5 dakika kala fenalaştı. Soyunma odasında yaşamını kaybeden 31 yaşındaki Zholtok'a yapılan otopsi sonucunda kalp damarlarında tıkanıklık belirlendiği ve hayatını bu yüzden kaybettiği ifade edildi. 

Mustafa Çulcu gururlu 

MISIR Federasyonu'nun daveti üzerine Ulusal Lig'de Ehli'nin Zemalik'i 4 - 2 yendiği derbi maçında düdük çalan Mustafa Çulcu, "Türk hakemliğini en iyi şekilde temsil ettiğime inanıyorum" dedi. Sert geçen karşılaşmada Çulcu 2 kırmızı, 7 sarı kart gösterdi, 3 kez de penaltı düdüğü çaldı. 

Milan'ın Emre ısrarı 

SEZON başında Emre Belözoğlu'nun transferini gerçekleştiremeyen Milan, milli futbolcuyu renklerine bağlamak için yeniden girişimlere başladı. La Gazzetta dello Sport gazetesi, Teknik Direktör Ancelotti'nin Abbiati'yi isteyen Inter'den bu oyuncuya karşılık Emre'nin verilmesini talep ettiğini yazdı. 


</TEXT>
</DOC>
