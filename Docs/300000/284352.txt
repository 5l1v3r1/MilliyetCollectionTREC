<DOC>
<DOCNO> 284352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun38.html </URL>
<DATE> 2004/10/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Rusya 80 intihar eylemcisi yurtdışında eğitildi 
</HEADLINE>
<TEXT>

     Rus gizli servisi FSB Başkanı Nikolay Patruşev, 80'den fazla intihar eylemcisinin yurtdışında eğitildiğini söyledi. 
     İnterfaks, Rus parlamentosunun alt kanadı Duma'da milletvekillerine konuşan Patruşev'in intihar eylemcilerinden bazılarının öldürüldüğünü, ancak terörizmle mücadelede Rusya'da henüz etkili bir önlemin alınmadığını söylediğini duyurdu. 
     İntihar eylemcilerinin en az 7 kimliği olmasından dolayı kimlik tespitlerinin yapılmasının zor olduğunu ifade eden Patruşev, eylül başında Beslan kasabasındaki okuldakileri rehin alan teröristlerin uyuşturucu aldıklarının belirlendiğini söyledi. 
     Terörist saldırılarla ilgili haberlerin verilmesinde medyanın da gerekli sorumluluğu göstermesi gerektiğini ifade eden Patruşev, haberlerde verilecek bilgilerin teröristlerin kendi amaçları için kullanılmamasına, terörle mücadele operasyonlarına zarar vermemesine dikkat edilmesi gerektiğini kaydetti. 
     Rusya İçişleri Bakanı Raşid Nurgaliyev de Duma'daki konuşmasında, yaklaşık 200 terörist eylemin önceden engellendiğini belirterek, sadece geçen ay 26 terörist eylemin önlendiğine dikkati çekti. 
     Polisiye önlemlerin tek başına yeterli olmayacağını ifade eden Nurgaliyev, terörle mücadelede tüm güvenlik birimlerinin yanı sıra tüm toplumun ortak çabalarını azami şekilde harcaması gerektiğini kaydetti. 
     
     TERÖRİSTLERİN AKRABALARINI DA GÖZALTINA ALALIM 

     Bu arada, Rusya Başsavcısı Vladimir Ustinov, terörle mücadele etmek için herhangi bir terörist saldırı sırasında teröristlerin akrabalarının gözaltına alınmasını önerdi. 
     Ustinov, Rus Parlamentosu'nun alt kanadı Duma'da yaptığı konuşmada, ''Terörist bir saldırı sırasında teröristlerin akrabalarını gözaltına almak, insanların hayatını kurtarmamıza kesinlikle yardımcı olacaktır'' dedi. 
     Ustinov'un, parlamentonun terörle mücadele konusunda alınacak önlemleri görüşmek için toplandığını ve bu önerilerini dikkate almasını istemesine Duma Başkanı Boris Grizlov, teröristlerin yakınlarının müzakere amaçlı kullanılabileceğini, ancak bunun gönüllü olması gerektiğini söyleyerek yanıt verdi. 
     
</TEXT>
</DOC>
