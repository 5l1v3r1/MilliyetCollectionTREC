<DOC>
<DOCNO> 292158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur55.html </URL>
<DATE> 2004/11/25/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
Sahte vekaletle dolandırıcılık iddiası... 
</HEADLINE>
<TEXT>

     Adana'da, 28 yıl önce ölen kişinin 300 milyar lira değerindeki tarlasının sahte vekalet düzenleyerek satışını yaptıkları iddia edilen 8 kişi gözaltına alındı. 
     Alınan bilgiye göre, Merkez Seyhan İlçesi'ne bağlı Zeytinli Köyü'nde yaşayan Mustafa Demirdöğen, 1976 yılında ölünce eşi Hatice ile çocukları Yavuz, Oğuz Demirdöğen ve Ayten Saraçgil, Ankara'ya taşındı. 
     Arsayı sahiplenmek isteyenler, Mustafa Demirdöğen'in adına noterden M.G. adına vekalet hazırlattılar. Tapudan işlemleri takip etmek üzere de Erol Yarım'a vekalet verildi. Erol Yarım da sahte belgelerle tapu işlemlerini yaptırdığı tarlayı A.Ö'ye 25 milyar liraya sattı. Daha sonra birkaç el daha değiştiren tarla işadamı M.K'ya devredildi. 
     İşlemlerdeki sahtekarlık, Mustafa Demirdöğen'in çocuklarının, yıllar sonra tarlada tadilat yaptırmak istemeleri üzerine ortaya çıktı. 
     Adana Cumhuriyet Başsavcılığı'na ''yasadışı yollarla zimmete mal geçirme'' gerekçesiyle yapılan suç duyusu üzerine Emniyet Müdürlüğü Kaçakçılık ve Organize Suçlar Şube Müdürlüğü ekipleri çalışma başlattı. Seyhan 2. Tapu Sicil Müdürlüğü'nde görevli S.T, Yüreğir 1. Tapu Müdürlüğü'nde görevli M.Ç, Kozan Tapu Müdürlüğü'nde görevli M.T. ile Erol Yarım, M.K, A.Y. ve 10. Noter görevlisi A.K. ile kimliği açıklanmayan bir kişiyi gözaltına alındı. 
     Sorgulanmaları sonrasında Adana Adliyesi'ne götürülen Erol Yarım tutuklanırken, diğerleri ise tutuksuz yargılanmak üzere serbest bırakıldı. 
     Yetkililer, olaya adı karıştığı belirlenen M.G ve A.Ö'nün yakalanmasına çalışıldığını bildirdiler. 
     
</TEXT>
</DOC>
