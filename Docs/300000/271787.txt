<DOC>
<DOCNO> 271787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur22.html </URL>
<DATE> 2004/09/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Patrik Bartholomeos hakkındaki babalık davası reddedildi... 
</HEADLINE>
<TEXT>

     Evli bir kadınla girdiği ilişki sonucu gayrimeşru çocuğu bulunduğu iddiasıyla Fener Rum Patriği Dimitri Bartholomeos Arhondoni hakkında açılan babalık davası reddedildi. 
     Rum asıllı işadamı Vasilaki Filoridi tarafından Bartholomeos hakkında açılan babalık davasının ilk duruşması, Kadıköy 3. Aile Mahkemesi'nde yapıldı. 
     Duruşmaya, davacı Filoridi, avukatı Ahmet Karakuş ve davalı Bartholomeos'un avukatı Kezban Hatemi katıldı. 
     Duruşmada, Ortodoks cemaatinin üyelerinden olduğunu ifade eden Filoridi, yıllardan beri bütün cemaat arasında söylenti şeklinde S.D. adlı kişinin Bartholomeos'un oğlu olduğunun konuşulduğunu ileri sürdü. 
     Filoridi, ''Bizim dinimizde dini temsilcilerimizin yaptıkları yemin gereği evlilik yasağı olup, evlilik dışı ilişki de yasaklanmıştır. Bu nedenle ben babalık davası açtım ve DNA testi yapılmasını talep ediyorum'' dedi. 
     Davalı Bartholomeos'un avukatı Kezban Hatemi ise bu tür davaların baba ya da çocuk tarafından açılması gerektiğini dile getirerek, ''Bu davanın sıfat yokluğu nedeniyle reddini talep ediyoruz'' diye konuştu. 
     Davacı Filoridi'nin tutarsız beyanları olduğunu savunan avukat Hatemi, Filoridi'nin hukuki ve cezai ehliyetinin olup olmadığı konusunda tespit yapılması için 2. Sulh Ceza Mahkemesi'ne ihbarda bulunulmasını talep ettiklerini kaydetti. 
     Filoridi'nin avukatı Ahmet Karakuş da müvekkilinin bu davada menfaatini söz konusu olduğunu savunarak, bu nedenle dava açma hakkı bulunduğu iddia etti. 
     Karakuş, Bartholomeos'un çocuğu olmasına rağmen gelmemesi gereken bir makama geldiğini ileri sürerek, sıfat yokluğu iddiasını kabul etmediklerini belirtti. 
     Hukuki ve cezai ehliyet araştırması ihbarı talebini hakaret olarak kabul ettiklerini söyleyen avukat Karakuş, bu tür davaların kamu düzeni ile ilgili olduğunu vurguladı. 
     Hakim, davacının taraf ehliyetinin yokluğu nedeniyle davanın reddine karar verildiğini bildirdi. 
     Filoridi, duruşma çıkışında gazetecilere yaptığı açıklamada, 36 yaşında olan S.D'nin yaptığı telefon görüşmelerinde babasının Bartholomeos olduğunu kabul ettiğini ileri sürerek, bu telefon görüşmesinin ses kayıtlarını dinlettirdi. 
     Filoridi'nin avukatı Ahmet Karakuş da kararı temyiz edeceklerini söyledi. 
     
     FİLORİDİ'NİN AÇTIĞI DİĞER DAVA 
     Filoridi'nin, Heybeliada'daki Ruhban Okulu'nun açılması için verdiği 3 milyon 300 bin doların akıbeti hakkında bilgi alamadığı gerekçesiyle aralarında Bartholomeos'un da bulunduğu 23 kişi hakkında açtığı alacak davası ise halen Kadıköy 6. Asliye Hukuk Mahkemesi'nde sürüyor. 
     
</TEXT>
</DOC>
