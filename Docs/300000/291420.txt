<DOC>
<DOCNO> 291420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko12.html </URL>
<DATE> 2004/11/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ersin Özince Tüketici kredilerinde borç ödeme yüzdesi çok yüksek 
</HEADLINE>
<TEXT>

     Türkiye Bankalar Birliği TBB Başkanı ve İş Bankası Genel Müdürü Ersin Özince, ''Ülkemizde kredi kartı kullananların, ayağını yorganına göre uzatma prensibi geçerli oldukça bir sıkıntı içinde olacaklarını düşünmüyorum'' dedi. 
     Gazetecilerin sorularını yanıtlayan Özince, kredi kartlarında karşılıkların artırılmasının sermaye yeterliliği açısından bankaları sıkıntıya sokup sokmayacağı, bu konuda bankaların limitleri düşürme veya kullanılmayan kartları geri çağırma gibi bir çalışması olup olmadığının sorulması üzerine, bankacılık sektöründe, tüketici kredileriyle ilgili ortamı entegre etme çabaları bulunduğunu belirtti. 
     Zaten bu konuda Bankalararası Kart Merkezi'nin sağladığı birtakım bilgiler bulunduğunu ifade eden Özince, ''Ancak limitler dahil her şeyin daha görünebilir bir duruma gelmesi gelecekte söz konusu olabilir, şu anda böyle bir şey söz konusu değil'' dedi. 
     Bir bankanın müşterilerine krediyi hem kendi gücüne, hem müşterisinin gücüne uygun tahsis etmek zorunda olduğunu belirten Özince, şunları kaydetti 
     ''Doğrusu, herkesin ayağını yorganına göre uzatmasıdır. Bu nedenle özellikle ülkemizde kredi kartı kullananların, ayağını yorganına göre uzatma prensibi geçerli oldukça bir sıkıntı içinde olacaklarını düşünmüyorum. Türkiye'de tüketici kredisi her zaman, hele borcunu ödeyen borçlular açısından cazip bir finansman şekli olmaya devam edecek, daha da çok büyüyecek. Büyümesi ile ilgili bazı tereddütler belirtildi ama ben hiç endişe duymuyorum.'' Başka bir soru üzerine de Özince, Türkiye'de bankacılıkla ilgili yapılan düzenlemelerin hep uluslararası iyi örneklere doğru yapıldığını belirtti. 
     Özince ''Dolayısıyla bunları yerinde bulmak ya da bulmamak şeklinde bir değerlendirme içinde değilim. Zaten otorite bizi sürekli Avrupa normu diye özetlediğimiz iyi örneklere götürüyor'' dedi. 
     
     ''İNSANLAR BORÇLARINI ÖDÜYOR, BORÇLARINA SADIKLAR'' 
     Bir gazetecinin ''Ayak-yorgan örneği verdiniz, şu andaki pozisyon nedir '' şeklindeki sorusu üzerine ise Özince, şunları söyledi 
     ''Bir takım çok üzücü, sıkıntı verici tekil olaylar oluyor. Muhakkak ki geçim sıkıntısında olan çok vatandaşımız var. Bunların içinde muhtemelen kredi kartı ile borçlananlar vardır. Yalnız ülkemizde halen kredi kartı dahil, tüketici kredilerinde borç ödeme yüzdesi çok fazla. İnsanlar borçlarını ödüyorlar, borçlarına sadıklar. Burada benim tavsiyem, herkesin gücü nispetinde bankacılık sektöründen veya diğer alanlardan borçlanması.'' Özince, her ihtiyaca uygun banka kredileri bulunduğunu, kredi kartını mümkün olduğunca çok özel ihtiyaçlarda, nakit ihtiyaçlarda kullanmak gerektiğini kaydetti. 
     Karşılıkların artırılmasının küçük bankaları zora sokup sokmayacağına ilişkin başka bir soruyu da Özince, ''Sermaye gücü ile ilgili bu sorunun cevabı. Buradan küçük bankalar lehine, aleyhine bir sonuç çıkarmak doğru olmaz. Ama yapılan Avrupa normları doğrultusunda uluslararası standarda uygun'' şeklinde yanıtladı. 
     
     YATIRIM ARAÇLARININ VERGİLENDİRİLMESİ 
     Özince, sermaye piyasası araçlarına yüzde 10'luk bir stopaj getirilmesine yönelik yorumları nasıl değerlendirdiğinin sorulması üzerine ise şunları söyledi ''İş Bankası, uluslararası piyasalardan 1 katrilyon lira civarında bir varlığa dayalı menkul kıymet çıkartarak fon sağlıyor ve vadeyi 10 yıla kadar uzatıyor. Bunu ülkemizde yapsak fena mı olurdu Belki 10 yıl yapamazdık, ama vadeleri bir miktar uzatmanın çarelerini arardık. 
     Ancak Türkiye'deki yatırım araçlarının vergilenmesi, özetle hazine bonosu ve devlet tahvillerinin avantajını sağlayacak şekilde, yatırımcıyı oraya yönlendirecek şekilde olmaktadır. 
     Bankalar Birliği'nin de İş Bankası'nın da tüm bankacılık aleminin de buradaki beklentisi, bu ayrıcalığın kaldırılmasıdır. Sermaye piyasalarının gelişmesi açısından da böyle olmasında yarar var.'' 
     
     BANKALAR YEMİNLİ MURAKIPLARI 
     Başka bir soru üzerine de Özince, Bankacılık Yasa Tasarısı'yla ilgili ilk günden itibaren BDDK ile çok olumlu ilişkiler içinde olduklarını söyledi. 
     BDDK'nın tasarıyı internet sitesine koymak derecesinde bu konuda son derece objektif davrandığını kaydeden Özince, şöyle dedi 
     ''Bu ülkemiz açısından çok memnuniyet verici. Çünkü yasa o kadar tartışıldı ki geçmişte bazı deneyimlerimizi hatırlıyorum, Bütçe Plan Komisyonu'na gelene kadar görmeyebilirdik. Biz bankacılar bile görmeyebilirdik. Bütçe Plan Komisyonu'nda can havliyle Meclis'te derdimizi anlatmaya çalışırdık. Konu daha hükümetimiz aşamasına gelemeden tartışılmış oldu, iyi oldu. 
     BDDK ile bu konuda görüş ayrılıklarımız hiç olmadı, ama detaylar üzerinde tartışmalarımız oldu. Yapılmaya çalışılan Türkiye'deki bankacılık sisteminin geçmişte yaşadığımız sıkıntıları tekrar yaşamayacağı bir şekilde sağlama alınmasıdır. Bu sağlama alınırken kimimiz biraz daha sağlamcı, kimimiz gevşek olsun şeyler değil, ama iş hayatı da ticari ortam da bankacılık da rahat yapılsın arzusundayız. Bunları tartışa tartışa oldukça olumlu bir yere geldik. Bundan sonraki aşamalarda da bir sorun olacağını düşünmüyorum.'' ''Denetim sisteminde değişiklik yapılmalı mı '' sorusuna karşılık da Özince, denetimden bankalar yeminli murakıpları kastediliyorsa, bu tür murakıp heyetlerinin çok ciddi kültürü bulunduğunu, Avrupa normları doğrultusunda gereken reformların yapılmasını, ancak kültür birikiminin elden kaçırılmaması gerektiğini kaydetti. 
     
</TEXT>
</DOC>
