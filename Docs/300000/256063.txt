<DOC>
<DOCNO> 256063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/spo02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesenin ağzı açıldı 
</HEADLINE>
<TEXT>


Sarı-Lacivertli yönetimin, İnterli Emre Belözoğlu için 12 milyon doları gözden çıkardığı iddia edildi. İkinci Başkan Nihat Özdemir, bu transfer için "Bir şeyler oluyor" yorumunu yaptı 

YUSUF KOBAL 


Aslan devrede 
FENERBAHÇE'DE Emre operasyonu hızlanırken, Başkan Aziz Yıldırım'ın yıldız futbolcuyu bonservisiyle almak istediği iddia edildi. Fenerbahçe'nin, Emre için 12 milyon doları gözden çıkardığı vurgulandı. Daum'un da, yöneticilerle yaptığı görüşmede Emre transferine "Olur" dediği bildirildi. Bu arada Galatasaray, eski oyuncusuna ulaşıp, "Fener'e sakın gitme" mesajı verdi. 

Özdemir'den ima 
İKİNCİ Başkanı Nihat Özdemir, Emre Belözoğlu transferine yeşil ışık yakarak, "Bir şeyler oluyor" ifadelerini kullandı. Özdemir, yeni sezon öncesinde yabancı bir kaleciyle kesin anlaşma yaptıklarını da açıkladı. Bu ismin Arjantin Milli Takımı ve Celta Vigo'nun kalesini koruyan 30 yaşındaki tecrübeli eldiven Pablo Cavellero olduğu iddia edildi. 

Ortega için yeni teklif 

MEHMET ÇİFTÇİ 

Talipli Meksika'dan 
FENERBAHÇE'YE 11 milyon dolar ödemeden futbola dönmesi mümkün olmayan Ariel Ortega'nın Meksika yolunda olduğu bildirildi. Arjantin'de yayınlanan Cronica gazetesi, Meksika'nın en zengin kulüplerinden America de Mexico'nun, Arjantinli yıldızı renklerine katabilmek için Fenerbahçe'ye 5 milyon dolar ödemeye razı olduğunu iddia etti. Haberde Ortega'nın açıklamaları da yer aldı. 

'Futbolu çok özledim' 
ORTEGA, en geç 15 gün içinde futbola yeniden dönmek istediğini söyleyerek, "Artık Fenerbahçe ile yaşadığımız sorunların son aşamaya geldiğine inanıyorum. Sahaları çok özledim" ifadelerini kullandı. Bu arada Cronica gazetesi, iki kulüp yöneticilerinin önümüzdeki günlerde bir araya gelip, bu transfere son noktayı koyacağını iddia etti. 

Serkan'ın itirafı 

CÜNEYT KARAKAYA 

FENERBAHÇE'NİN yeni transferi Serkan Balcı, formayı garantiye almanın çok zor olduğunu dile getirdi. Yıldız futbolcu, takım içinde büyük bir rekabetin olduğunu açıklayarak, "Futbol hayatımda yedek kulübesinde çok az oturdum. Fenerbahçe'deki hedefim de istikrar yakalamak. Ancak hocam şans vermezse yıkılmam. Kulübeye girer, sıramın gelmesini beklerim" dedi. 

FENERBAHÇE GÜNLÜĞÜ 
Sulu şaka 
ÖNCEKİ gün yapılan go-cart yarışlarında çamur içinde kalan Mahmut, Tuncay'ın gazabına uğradı. Tuncay, oda arkadaşına "Sana su getirdim. Yüzünü yıka. Rengine bakma buranın suları böyle" sözleriyle elma suyunu uzattı. Genç futbolcu, önce tereddüt etti, ancak Tuncay'a güvenip, suyu yüzüne vurunca, acı gerçeği öğrendi. 

'Skandal' 
ALMANYA'NIN önde gelen gazetelerinden Bild, Fenerbahçe ile Mannheim arasında oynanan maçı "Skandal" olarak yorumladı. Gazete, kaleci Volkan'ın bir taraftarla kavga etmesini ve Gaudinho'ya vurmasını geniş puntolarla verdi. Bu arada tribünde bir Alman bayanın da yaralandığı iddia edildi. 

Kutlama var 
DÜNYA Fenerbahçeliler Günü olarak kabul edilen 19 Temmuz Pazartesi Almanya'da özel bir kutlama yapılacak. Berlin'de Fenerium mağazasının da açılacağı etkinliklere Sarı-Lacivertli futbolcular da katılacak. Ayrıca aynı gün Faruk Ilgaz Sosyal Tesisleri'nde üyelere yemek düzenlenecek. 


</TEXT>
</DOC>
