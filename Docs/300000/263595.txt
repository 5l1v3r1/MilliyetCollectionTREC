<DOC>
<DOCNO> 263595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo04.html </URL>
<DATE> 2004/08/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş, 800. galibiyetin peşinde... 
</HEADLINE>
<TEXT>

     Ligde bugüne kadar 799 galibiyeti bulunan Beşiktaş, Başkent'te Gençlerbirliği karşısında 8. dalya peşinde. 
     
     Talihsiz seri 
     Yeni sezona 1-1’lik Malatyaspor beraberliği ile başlayan Beşiktaş, Başkent’te güçlü Gençlerbirliği karşısına çıkıyor. İstanbul dışında tam 190 gündür üç puanı bir arada göremeyen Siyah-Beyazlılar, hem bu talihsizliğe son vermek, hem de lig tarihindeki 800. galibiyetini elde elde etmeyi hedefliyor. 47 yaşına giren lig tarihinde 799 galibiyet alan Kara Kartallar, 431 kez berabere kaldı, 263 kez de yenildi. 
     
     125 gün oldu 
     2 Bin 379 gol atıp, kalesinde bin 164 gol gören Siyah-Beyazlılar, ligde 125 gündür galibiyete hasret... Son üç puanını geçen sezonun 28. haftasında, 4 Nisan 2004’te Atatürk Olimpiyat Stadı’nda 2-1’lik skorla Galatasaray karşısında alan Beşiktaş, 11 Nisan 2004’te Gençlerbirliği ile başlayan seride daha sonra yaptığı maçlarda 6’sı geçen, 1’i de bu sezona ait olmak üzere 7 lig maçında 3 puanı bir arada göremedi. 
     
     En kara tablo 
     Türk futbol tarihine adını altın harflerle yazdıran, ancak rakipleri gibi zaman zaman sıkıntılı günler yaşayan Beşiktaş’ın lig tarihinde üst üste maç kazanamama serisi, 1972-1973 sezonunda 9 olarak gerçekleşti. 24 Eylül 1972’de İzmir’deki Göztepe beraberliği ile başlayan bu talihsiz seri, Galatasaray, Bursa, Ankaragücü, PTT, Fenerbahçe, Şekerspor, Altay ve Adana beraberlikleri ile devam etmişti. 
     
     Demirlek dostluğu 
     MHK Beşiktaş-Gençlerbirliği maçına Süper Lig’in genç hakemlerinden Bülent Demirlek’i atadı. Siyah-Beyazlılar, geçen sezon Demirlek’in görev yaptığı 2 maçta da mağlubiyet yaşamadı. Kara Kartal, İnönü’deki bu iki karşılaşmada Diyarbakırspor’u tek golle geçerken, bugünkü rakibi Gençlerbirliği ile 2-2 berabere kalmıştı. Gençlerbirliği, Demirlek’in geçen yıl düdük çaldığı diğer maçta ise Konyaspor’a Ankara’da 4-0’lık farklı bir yenilgi yaşatmıştı. 
     
     Gençler’de şok 
     Başkent ekibinde 4 futbolcu yedikleri yemekten zehirlendi. Mustafa Özkan, Ümit ve Filip’in yapılan serum tedavisinin ardından idmana çıktığı, ancak Skoko’nun çalışmaya katılamadığı bildirildi. Avustralyalı orta saha oyuncusunun, Beşiktaş’a karşı forma giyip giymemesi, bugün yapılacak son kontrolün ardından netlik kazanacak. 
     Gençlerbirliği Ömer, Ali Tandoğan, Baki, El Saka, Filip, Mehmet Nas, Mustafa G. Skoko , Ümit, Sedat, Youla, Boliç. 
     Beşiktaş Murat, Ali Güneş, Ronaldo, İbrahim T., Ahmet Y., Kaan, Okan, Pancu, İbrahim Ü., Carew, Ahmed H. Sergen . 
     Stat 19 Mayıs. 
     Hakem Bülent Demirlek. 
     Saat 19.00. 
     Yayın Lig TV. 
     Bilet Fiyatları 20, 30 ve 50 milyon. 
     
</TEXT>
</DOC>
