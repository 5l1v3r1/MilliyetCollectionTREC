<DOC>
<DOCNO> 264646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/pulur.html </URL>
<DATE> 2004/08/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
On yıl önce on yıl sonra... 
</HEADLINE>
<TEXT>


TAMAM bu görüntüler yabancı değil, Alibeyköy'ü su bastı basar, vukuat - ı adiyedendir, sonra etkililer ve yetkililer demeçleri patlatırlar 
"Yapacağız, edeceğiz, asacağız, keseceğiz..." gibisinden... 
"Bütün bunlar çarpık yapılaşmanın sonucudur" derler. 
Yalçın Doğan'ın yazdığı gibi "tam bir komedi", on yıldır bu şehri kim yönetiyor 
Tayyip Erdoğan'dan, Ali Müfit Gürtuna'ya, ondan Kadir Topbaş'a, Refah Partisi'nden, Fazilet Partisi'nden, AKP'ye... 
Hani ellerinden gelse, on yılın hesabını "Kemalistlerden, Jakobenlerden, komünistlerden" soracaklar. 

BUNLAR bilinen şeyler, üzerinde durmaya bile değmez 
Diyeceksiniz ki, insaf 
Onun da cevabını veririz, bekleyin 
Bizim aklımıza takılan o değil, bir anımız var, onu hatırlamaya çalışıyoruz. 
Tamam, bulduk, o zaman Belediye Başkanı olan Tayyip Erdoğan'la ikinci ve son telefon görüşmemizi ve devamını... 

GEÇENLERDE yazdık, bizi Hasan Cemal" sanarak aramış, yanlış bağlandığını anlayınca da bozulmuştu. 
Sonra anlaşıldı, Belediye Başkanı, İstanbul'da neler yaptıklarını havadan göstermek için, bir helikopter gezisi düzenlemiş, oraya da üç köşe yazarını çağırmıştı, sanırız içlerinden biri "İstanbul'un değişen yüzünü" yazdığı gün, Alibeyköy'ü su basmış, benzer görüntüler yayımlanmıştı. 
Felaket, sanki yazıyla dalga geçiyordu... 

BİZ de günün manasına uygun bir fıkra yazdık... 
Okyanusta gemi batmış bir Fransız kadın, bir İngiliz erkek, bir de bizim Temel yüzerek minik bir adaya çıkmışlar. Ada tam karikatürlük, tek bir ağacı var birinin çıkıp, gelip geçen gemilere işaret vermesi gerek. Fransız kadını kuraya sokmamışlar, Temel, İngiliz'e itiraz etmiş 
"Ben ağaca çıkarsam, sen bu kadına bir halt edersin " 
İngiliz şaşırmış, "Hiç olur mu " demiş. 
Temel kadını adanın öbür ucuna gönderdikten sonra ağaca çıkmış ve başlamış bağırmaya 
"Dokunma madama, çek elini " 
İngiliz dayanamamış, Temel inmiş, İngiliz çıkmış ağaca, çıkar çıkmaz da Temel kadına yanaşmış, İngiliz de ağaçtan bakınca başını sallamış 
"Demek buradan öyle görünüyor " 

BİZ de İstanbul'u havadan görüp beğenenlere bu fıkrayı yakıştırmıştık, onların hayran kaldığı İstanbul'da, Alibeyköy'de felaket yaşanıyordu. 
Alibeyköy'ü her su basışında aklımıza bu gelir. 
Arkadan palavralar gelir, demeçler patlar Bunlar olağan şeyler, üzerinde durmaya değmez. 
Diyeceksiniz ki insaf, adamların, çoluk çocuğun haline baksana 
Zaten onların bu haline baktığımız için yazıyoruz, lakin onlara da bir ufacık sorumuz var 
"Son on yılda belediye seçiminde hangi partiye oy verdiniz " 
Gülü severseniz, dikenine de katlanacaksınız 



</TEXT>
</DOC>
