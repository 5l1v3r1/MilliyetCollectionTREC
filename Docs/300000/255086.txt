<DOC>
<DOCNO> 255086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy01.html </URL>
<DATE> 2004/07/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Müşerref kuru fasülye yedi 
</HEADLINE>
<TEXT>

     ŞAKİR AYDIN İstanbul 

Cumhurbaşkanı Ahmet Necdet Sezer'in daveti üzerine tatil için İstanbul'a gelerek Tarabya'daki Cumhurbaşkanlığı Köşkü'ne yerleşen Pakistan Devlet Başkanı Pervez Müşerref, Gayrettepe'deki Abdullah Hüsrev Restoran'da kuru fasulye ve pilav yedi. 
     Sezer'in İstanbul'a geldiğinde kaldığı Tarabya'daki Huber Köşkü'nden dün saat 15.30 sıralarında ayrılan Müşerref, öğle yemeği için Gayrettepe'deki restorana gitti. Yemeğe, Müşerref'in eşi Sebba Müşerref, iki kızı, kardeşi ve damadı ile Pakistan Büyükelçiliği ve konsolosluk yetkilileri de katıldı. Müşerref ve beraberindekilerin yemekte kuru fasulye, pilav, karışık turşu, kara lahana yaprak sarması, hüsrev köfte, ayran ve fırın sütlaç yediği öğrenildi. Yaklaşık 50 kişinin katıldığı yemeğin ardından restoran yetkilileri Müşerref ve beraberindekilerin misafirleri olduğunu belirterek ücret almadıklarını söylediler. Öte yandan bir saat süren yemek boyunca restoran diğer müşterilere kapatıldı. Bu sırada restorana gelen Galatasaray Spor Kulübü Başkanı Özhan Canaydın da içeri alınmadı. 
     
</TEXT>
</DOC>
