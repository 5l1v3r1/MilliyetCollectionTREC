<DOC>
<DOCNO> 264856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/axgun02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Villanın harcı Çakıcı'dan 
</HEADLINE>
<TEXT>


Yargıtay Başkanı'nın Milas'taki villasının malzemelerini Çakıcı'nın adamları 'taşımış'. Çakıcı, müteahhit Şen'e, 'Başkan'dan para almayın' talimatı vermiş 


Yargıtay Başkanı Eraslan Özkaya'nın, Alaattin Çakıcı ile bağlantılı müteahhit Hakkı Süha Şen ve MİT'çi Kaşif Kozinoğlu ile tanışmasına neden olan Milas Kıyıkışlacık köyündeki villasının malzemelerine ilişkin bulgular da soruşturma dosyasına girdi. Çakıcı'nın adamlarının villa malzemelerini götürdüğü ortaya çıktı. 
Dosyadaki bilgilere göre, Özkaya'yı Kozinoğlu ile tanıştıran Şen, villada tadilata başladığı dönemde, Çakıcı'nın adamlarıyla sürekli temastaydı. Bu dönemde villanın tadilatında kullanılacak malzemeleri bizzat Çakıcı'nın adamları getirdi. 
Bu kişiler, Şen'e, villa için yapılacak harcamalar nedeniyle Özkaya'dan para alınmamasını isteyen Çakıcı'nın talimatını iletti. Özkaya, skandalın ortaya çıkmasının ardından Şen'e yaptığı ödemelere ilişkin dekontları basına vermişti. Yargı ve emniyet çevrelerinde, Özkaya'nın, Çakıcı'nın adamlarının dinlenilmeye başlanmasından sonra ödeme yaptığı iddiaları ortaya atılmıştı. 

İstanbul ve Milas'ta buluşma 
Çakıcı'nın Türkiye'den kaçmasının ardından polis, 1 Haziran'da Foça'daki bir eve baskın düzenleyerek Şen, emekli yüzbaşı Mehmet Özbulut, emekli polis Nizamettin Özoğlu ve Tevfik Ağansoy cinayetinden yargılanan Aydın Göker'i gözaltına aldı. 
İstanbul Başsavcılığı'nda sorgulanan bu kişiler, serbest bırakıldıktan birkaç gün sonra Özkaya ile Milas'ta bir evde bir araya geldi. Şen, görüşmede, Özkaya'ya, savcılığın yönelttiği soruları anlattı ve dinlemeye takıldığını bildirdi. Özkaya, diğer kişelerden de kendisiyle ilgili ne sorulduğu konusunda bilgi aldı. 

Çakıcı'nın adamlarıyla yemek 
Özkaya'nın, Şen'le bunun dışında İstanbul'da da bir görüşme yaptığı ortaya çıktı. Dosyada ismi geçen Yargıtay Genel Sekreter Yardımcısı Ercan Yalçınkaya ile bir hukuk semineri için İstanbul'a giden Özkaya, burada da Şen'le buluştu. Özkaya ve Yalçınkaya ile yemek yiyen Şen'in yanında, Çakıcı'ya yakın bazı isimlerin de bulunduğu iddia edildi. Şen'in, burada dosyayla ilgili bazı sorular yönelttiği kaydedildi. Özkaya, Kozinoğlu ile Şen'in vasıtasıyla Ankara Bilkent'te bir yemekte tanışmıştı. 
Villa ve dosya için Özkaya ile sık sık görüşen Şen'in, Yargıtay Başkanı'nı ev, cep ve makam telefonlarından sık sık aradığı, Özkaya'ya ulaşamadığı zamanlarda korumalarıyla bile samimi görüşmeler yaptığı kaydedildi. Özkaya'ya zaman zaman "başkanım", zaman zaman "ağabey" diye hitap eden Şen'in, başkanlık makamına ziyarete gideceği zamanlarda davet beklemeksizin geleceğini bildirdiği kaydedildi. 


</TEXT>
</DOC>
