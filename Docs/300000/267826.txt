<DOC>
<DOCNO> 267826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko22.html </URL>
<DATE> 2004/08/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ay-Sonar Enerji Destek bulursak, Türkiye'de güneş pili üreteceğiz 
</HEADLINE>
<TEXT>

     Ege Üniversitesi Bilim Teknoloji Uygulama ve Araştırma Merkezi ile birlikte yürüttüğü projeyle, yollarda kullanılan güneş enerjili trafik ikaz lambalarını geliştiren Ay-Solar Enerji A.Ş. Yönetim Kurulu Başkanı Mahmut Çetinkaya, destek bulmaları halinde Türkiye'de güneş pili üretme projesini başlatacaklarını kaydetti. 
     Mahmut Çetinkaya, 1996 yılında sadece güneş enerjisinden elektrik üretimi ve aydınlatma cihazı yapımı için kurulan şirketin, halen Türkiye'nin bu alanda yerli üretim yapan tek şirketi olduğunu kaydetti. 
     Ürettikleri aydınlatma cihazlarıyla ucuz Çin mallarıyla rekabet etmeye başardıklarını ve Yunanistan, Azerbaycan ve Ortadoğu ülkelerine ihracat yapmaya başladıklarını ifade eden Çetinkaya, ''Daha önce ithal ettiğimiz ürünleri, kendi tasarım ve teknolojimizle geliştirdik. Bu alanda teknoloji geliştirip üretim yapan tek yerli firmayız. Güneş enerjisinden elektrik üretimi konusunda Türkiye'de akademik çalışmalar çok iyi, girişimci de var ancak projeler destek sağlanmadığı için teoride kalıyor. Yaşama geçirilmeyi bekleyen 17 projemiz var. Bazılarını öz kaynaklarımızla hayata geçirip piyasaya sunuyoruz.'' 
     
     GÜNEŞ ENERJİLİ YEM MAKİNASI 

     Çetinkaya, yılda 15 bin adetlik güneş enerjisiyle çalışan aydınlatma cihazı üretim kapasitesine sahip olduklarını ifade ederek, elektrik üretimi konusunda da Türkiye'nin değişik bölgelerinde projeleri tamamladıklarını dile getirdi. 
     Yaptıkları projelerle güneş enerjisinin çeşitli kullanım alanlarını ortaya çıkardıklarını dile getiren Çetinkaya, ''Genelde elektrik şebekesinin ulaşmadığı bölgelere elektrik üretimi için sistem kuruyoruz. Ancak yaptığımız projeler arasında balık çiftliklerine yem makinası, karayolu ve denizyolu için trafik ikaz lambası yapımı gibi ilginç yatırımlar da var. Aydınlatma cihazlarından sonra destek bulabilirsek, Türkiye'de güneş pili üretme projesine başlayacağız. Halen sadece ithalatı yapılan güneş pili üretimine geçersek, bu alanda teknolojimizi daha ileri seviyeye getirebiliriz'' dedi. 
     Devletin yenilenebilir enerji kaynaklarıyla ilgili yatırımlara destek olmamasını da eleştiren Çetinkaya, ''Avrupa'daki rakiplerimizin destek olanaklarını yakalayabilirsek, bu sektörde onları geçebiliriz. Ancak biz katıldığımız fuarlarda bile desteklerden yararlanamıyoruz. Fuarlara sağlanan destekler için başvuru yaptığımızda kapalı alanda stand açma şartı getiriliyor. Oysa ki ben güneş enerjisi teknolojisini tanıtmaya çalışıyorum, açık alanda olmak zorundayım. Bu kadar basit konuda bile bürokrasiyi yenemiyoruz'' diye konuştu. 
     
</TEXT>
</DOC>
