<DOC>
<DOCNO> 257030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun08.html </URL>
<DATE> 2004/07/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD'de "evrak skandalı"nın kahramanı Kerry'nin danışmanlığından ayrıldı 
</HEADLINE>
<TEXT>

     ABD'de Ulusal Arşiv'den dışarıya izinsiz gizli evrak çıkardığı için hakkında soruşturma başlatılan eski Başkan Bill Clinton'ın ulusal güvenlik danışmanı Sandy Berger, Demokrat Parti'nin başkan adayı senatör John Kerry'nin danışmanlığı görevinden ayrıldı. 
     Berger'in avukatı, bu kararın, Kerry'ye siyasi zarar verilmesinin önüne geçmek amacıyla alındığını bildirdi. Clinton'ın en yakın çalışma arkadaşlarından Berger, Kerry'nin kampanyasında gayrı resmi danışmanlık yapıyordu. 
     ABD'yi sarsmaya başlayan ''evrak skandalı''nda Berger hakkında, Clinton dönemine ait bazı gizli terör belgelerini Ulusal Arşiv'den izinsiz dışarıya çıkardığı gerekçesiyle Federal Soruşturma Bürosu FBI tarafından soruşturma açılmış bulunuyor. 
     Berger'in, 11 Eylül'ü soruşturan özel Senato komisyonunda vereceği ifadeye hazırlanmak üzere Ulusal Arşiv'de çalışırken, bazı gizli belgeleri elbisesinin içine gizleyerek dışarıya çıkardığı ortaya çıkmıştı. Daha sonra Ulusal Arşiv'in talebi üzerine Berger'in iade ettiği belgeler arasında eksikler bulunduğu belirlenmişti. Berger, bunları ''yanlışlıkla attığını'' öne sürüyor. 
     FBI soruşturması sonucu Berger'in yargılanıp yargılanmayacağı ortaya çıkacak. Ancak Cumhuriyetçi Başkan George Bush'un ekibi, bu durumu Demokrat aday Kerry'ye karşı kullanmaya başladı. Cumhuriyetçi Temsilciler Meclisi Başkanı Dennis Hastert, ''Bu garip durumla ilgili Berger'in açıklaması gereken çok şey var'' dedi. 
     
</TEXT>
</DOC>
