<DOC>
<DOCNO> 253713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/guncel/agun.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR PERİ MASALI 
</HEADLINE>
<TEXT>


İskenderun'un köklü ailelerinden Makzumeler'in kızı Melisa Makzume ile Faslı işadamı Mehdi Chaoui'nin nik hı, 'Fas usulü' bir düğünle kutlandı... 

Aylin Sayek Marakeş 

İskenderun'da kulaktan kulağa dolaşıyor "Melisa Fas'ta evlenecekmiş." Arkadaşlarıyla ailesi merak ve heyecan içinde. Düğünle ilgili hiçbir fikirleri yok. Hele Fas'ta bir düğün nasıl olur, hiç kimse bilmiyor. Tamamen sürpriz olacak. 
Düğün günü gelip çatıyor. İskenderun'un köklü ailelerinden Makzumeler'in kızı Melisa Makzume, Faslı işadamı Mehdi Chaoui ile Marakeş'te evleniyor. Sadece dostları davetli olduğu için kamuoyuna yansımayan bu düğün, aslında masallara konu olabilecek bir ihtişam taşıyor. 
Tanıklık ettiğimiz bu peri masalı, Melisa ve Fas'ın köklü ailelerinden Chaoui'lerin tek oğulları Mehdi'nin Cenevre'de okurken tanışmasıyla başlıyor. Uzun yıllar süren arkadaşlıkları aşka dönüşen çift, geçen yıl evlenme kararı almış. Makzume ve Chaoui aileleri de destek vermiş. Çiftin nik hı martta Cenevre'de kıyılmış. Ancak bu masal burada bitmemiş. Fas geleneklerine göre düğünlerin çok önemli bir anlamı var. Evlilik çok önemli bir karar ve bunu da büyük bir coşkuyla kutluyorlar. Chaoui'lerin düzenlediği düğün de tam bir rüyaya dönüşüyor. 

Şans kınaları sürüldü 
Düğünden önce Türk detlerinde de olduğu gibi kına gecesi düzenlendi. Gelin ve beraberindeki kadınların katıldığı bu seremoninin ilk bölümü hamamdaydı. Bu gelenek, yeni hayata başlarken arınma ve hazırlık anlamı taşıyor. Kına gecesinin bir başka anlamı var. Gelinin el ve ayaklarına, evliliğinde iyi şans getirmesi için binbir desenli kına yakılıyor. 

Tahtırevanla taşındılar 
Ertesi gün, tören akşam üzeri başladı. Chaoui'lerin evinin bahçesine 400 kişilik bir çadır kurulmuştu. Yerlere Fas halıları serilmiş, havuz kenarına mumlar dikilmişti. Davetlileri beyaz atlı görevlilerle tef çalan bir orkestra karşıladı. Palmiyelerin altındaki kokteyl sırasında, odasında son hazırlıklarını tamamlayan gelin de, tahtırevan üzerinde tören alanına geldi. Tahtırevanı taşıyan görevliler müzik eşliğinde dans ederken, damat da gelinin hemen önünde yürüyordu. Gelini taşıyan kafile, davetlilerle birlikte çadıra girdi. 
Melisa ve Mehdi, taht şeklindeki koltuğa oturdu. Davetlilere, geleneksel kıyafetli garsonlar hizmet etti. Aynı anda gümüş kapaklı tepsilerde güvercin etli pastilla börek , kuzu eti ve tavuk tagine güveç taşındı. Meyve tabağı ve geleneksel Fas tatlılarının sunulduğu yemeğe, şampanya ve meyve kokteylleri eşlik etti. 
Saatler gece yarısını gösterdiğinde, gelin ikinci kıyafetini giymek üzere odasına çekildi. Melisa'ya hazırlanmasında "negafat" adı verilen kadınlar yardım etti. Makyajından kıyafetine kadar, hazırlıklarından sorumlu olan negafatların omuzlarında, oymalı tepsi üzerinde taşınarak, yeniden tören alanına getirildi. Fes ve celabba adı verilen Fas kıyafetleri giyen damat da aynı anda tepsi üzerinde törene geldi. Birbirlerine gül yaprakları atan gelin ve damat yeniden tahta oturdu. Birbirlerine süt içirip hurma yediren çift, böylece dünya evine girmiş oldular. Gelin ve damat, törenin son bölümünde üçüncü kez giysi değiştirdi. Düğün töreninde, Faslı bakanlar da hazır bulundu. 

Makzumeler kimdir 

İSKENDERUN'un köklü ailelerinden Makzumeler'in deniz taşımacılığı şirketi olan LAM, Lyonel A. Makzume, tarafından 1944'te İskenderun'da 3 kişilik bir ofis olarak kuruldu. LAM, bugün 100 kişilik bir ekip ve 9 ayrı şubeyle Türkiye'nin önde gelen deniz taşımacılığı şirketlerinden. LAM Yönetim Kurulu Başkanı Raymond Makzume, ayrıca Hollanda ve Fransa fahri konsolosu. İskenderun'un en iyi lisesi olarak bilinen İstiklal Makzume Anadolu Lisesi de aile tarafından Milli Eğitim Bakanlığı'na bağışlandı. 


</TEXT>
</DOC>
