<DOC>
<DOCNO> 277663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/bila.html </URL>
<DATE> 2004/10/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye olunca... 
</HEADLINE>
<TEXT>


Fransa Cumhurbaşkanı Chirac, Türkiye'nin AB üyeliği konusunda Fransa'nın referanduma gitmesi önerisini destekledi. Daha önce üye olan ülkeler için uygulanmayan referandum yönteminin Chirac tarafından benimsenmesi, diğer üye ülkeler için de örnek oluşturabilir mi 
Ankara, böyle bir yansımadan endişe duyuyor. Referandum yönteminin sadece Türkiye için gündeme gelmesinin haksızlığı üzerinde duruyor. 
Ancak Chirac'ın referandum yaklaşımı önce AB Komisyon Başkanlığı'nı kasımda devralacak olan Barroso tarafından desteklendi. Barroso, Fransa gibi bazı ülkelerin de referandum kararı almasından memnunluk duyacağını ifade etti. Bunu demokrasinin işleyişi olarak nitelendirdi. 
Bu durumda Türkiye'nin referanduma gidecek ülkelerden olumlu sonuç çıkmasını beklemesi gerekiyor ki bunun da üyelik açısından büyük risk oluşturduğu açık. Birçok AB ülkesinde yönetim Türkiye'den yana olsa da kamuoyunun Türkiye'ye karşı olduğu biliniyor. Ankara, bu özel uygulamaya bütün gücüyle karşı çıkacak. 
Kuşku yok ki, referandum yöntemi Helsinki kararlarına aykırı olarak Türkiye'ye karşı "özel koşul" sürülmesi niteliği taşıyacak. 
Türkiye'nin tam üyelik statüsünü etkileyecek bir başka alan ise Türk işçilerinin Avrupa'da serbest dolaşımı konusu. AB ülkelerinin öteden beri çekindikleri ve Türkiye konu olunca soğuk baktıkları bir hak serbest dolaşım. AB İlerleme Raporu'nun yayımlanacağı tarih yaklaştıkça bu yönde de bazı haberler gelmeye başladı. Türk işçileri için serbest dolaşım hakkının kısıtlanması yönünde AB ülkelerine tavsiyede bulunulabileceği belirtiliyor. Komisyon kararı biçiminde olmasa bile ülkelere ikili anlaşmalar yoluyla serbest dolaşımın kısıtlanması tavsiyesinin yapılacağı kaydediliyor. 
Eğer böyle bir kısıtlamaya gidilirse bunun anlamı statü değişikliğidir. Tam üyeliğin kısıtlanması özel statü anlamına gelir. 
Referandum, serbest dolaşımın kısıtlanması gibi özel koşullar, Türkiye açısından kabul edilemez koşullardır. 
Türkiye ev ödevini tamamlamış, Kopenhag kriterlerini yerine getirmiştir. AB Komisyonu'nun bu gerçeği tespit edip raporuna aktarması yeterli olmalıdır. Ondan sonrası diğer üye ülkelere uygulanan sürecin Türkiye'ye uygulanmasıdır. Ne eksik ne fazla... 
Türkiye'nin isteği, haklı olarak budur. 



</TEXT>
</DOC>
