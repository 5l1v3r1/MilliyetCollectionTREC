<DOC>
<DOCNO> 287575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas03.html </URL>
<DATE> 2004/11/09/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
5 kişiyle dünyanın etrafında dön, 50 milyon doları al 
</HEADLINE>
<TEXT>

     SpaceShipOne adlı uzay aracı ile yaptığı başarılı uçuş neticesinde 10 milyon dolarlık X Ödülünü kazanan Burt Rutan gibi uzay yarışında kendisine yer arayanları teşvik etmek için bir şirket tarafından 50 milyon dolarlık yeni bir ödülün konduğu açıklandı. 
     Space.com internet sitesinde yer alan bir habere göre, Kuzey Las Vegas'taki Bigelow Aerospace şirketi tarafından konulan bu ödülü almaya hak kazanabilmek için bazı kurallar da duyuruldu. Belirlenen bu kurallar kapsamında yarışacak ekiplerin en az beş mürettebatı taşıyacak ebatta uzay araçları inşa ederek, bu araçlarla 400 km yükseklikte Dünya'nın yörüngesinde iki kere dönmesi ve bu dönüşlerini 60 gün içinde ikinci bir kez daha tekrarlaması gerekecek. 
     Kurallar kapsamında inşa edilecek uzay aracının ilk uçuşta beş kişilik mürettebatı taşıma kapasitesinde olduğunun gösterilmesi şart koşulurken, ikinci uçuşta en az beş kişiyle birlikte uçması istenilecek. Kurallardan birini de bu uzay gemisinin inşası ve uçuşa hazırlık çalışmalarının 10 Ocak 2010 tarihine kadar tamamlanması oluşturuyor. 
     Bigelow Aerospace şirketinin Dünya yörüngesine yönelik turizm faaliyeti başlatmak amacıyla koyduğu 50 milyon dolarlık ''Amerika'nın Uzay Ödülü'' isimli ödülün temel amaçlarından birinin de uzaya turist götüren Rusya'nın Soyuz uzay aracının bu alanda elinde bulundurduğu tekeli kırmak olduğu kaydediliyor. 
     Kurallar arasında yarışmacıların ABD'de yaşıyor ya da iş yapıyor olması, projenin herhangi bir hükümet tarafından sahiplenilmemesi ya da desteklenmemesi de yer alırken, hükümetlere ait test tesislerinden istifade edilmesine müsaade ediliyor. 
     Bigelow Aerospace şirketi, 50 milyon dolarlık ödülün yanı sıra yarışmaya katılacak uzay araçlarından beğendikleri herhangi biri ile 6 uçuş için 200 milyon dolarlık bir anlaşma da yapacaklarını açıklarken, bu anlaşmaya daha sonra 4-5 yıllık bir süre içinde gerçekleşecek 24 uçuş karşılığında 800 milyon dolarlık yeni bir anlaşma ilave edebileceklerini de duyurdu. 
     
</TEXT>
</DOC>
