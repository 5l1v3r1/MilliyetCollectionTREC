<DOC>
<DOCNO> 262779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko38.html </URL>
<DATE> 2004/08/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Kimsenin olmadığı yere hizmet götürüyoruz 
</HEADLINE>
<TEXT>

     Ziraat Bankası Genel Müdürü Can Akın Çağlar, kamu kağıtlarından elde ettikleri karla haksız rekabet ettikleri yönündeki eleştirilere ilişkin olarak, ''Bugün Ziraat Bankası,kendi normal ticari faaliyetleri çerçevesinde sağlamış olduğu faiz ve komisyon gelirleriyle toplam giderlerini karşılayacak ve bunun üzerinde de kar elde edebilecek haldedir'' dedi. 
     Çağlar, Ziraat Bankası'nın 30 Haziran 2004 itibariyle gerçekleşen rakamsal verilerini değerlendirirken yaptığı konuşmada, bankanın 141. yılında köklü geçmişiyle kurulduğu günden bu yana, sanayi ve tarım sektörünün kalkınmasında anahtar rol oynadığını belirtti. 
     Türkiye'de 2000 yılında yaşanan bankacılık krizinden sonrasında çıkan 4603 sayılı Kamu Bankalarının Finansal Yeniden Yapılandırılması hakkındaki kanun ile bankaya, sektördeki rekabet şartlarına uyum göstermesini sağlayacak şekilde anonim şirket statüsü kazandırıldığını kaydeden Çağlar, bankanın idari ve mali özerkliğe kavuşturulduğunu söyledi. 
     Çağlar, kanunun finansal yeniden yapılandırma ve operasyonel yapılanma getirdiğini ifade ederek, bankanın özelleştirilmesi için gereken sürecin başlatıldığını, verimsiz şubelerin kapatıldığını, personel sayısında indirime gidildiğini, bankanın likit hale getirilerek, karlılık ve verimlilik prensiplerinin benimsendiğini anlattı. 
     Göreve geldikleri süreden beri rekabetçi ve piyasanın içinde bulunabilmek için güçlü oldukları ve kendilerini göreceli olarak iyi hissettikleri alanlarda politikalar ürettiklerini belirten Çağlar, ''Ziraat Bankası olarak hedefimiz nedir dersek, daha fazla büyümek ve sektördeki büyüklüğümüzü artırmak değil, karlı ve verimli bir bankacılık anlayışıyla, operasyonel hizmet kalitesini de olabildiğince yukarı çeken bir hizmet anlayışıyla Ziraat Bankası'nı yönetmeye gayret ediyoruz'' dedi. 
     Çağlar, Ziraat Bankası'nın Türkiye'nin en büyük bankası olduğu gibi, dünyanın da 115. büyük bankası haline geldiğine işaret ederek, 52 katrilyon liralık büyüklüklerinin sektörden aldıkları payın yüzde 28'ini oluşturduğunu söyledi. 
     Çağlar, yurt dışı şubelerinin büyüklüğünün yaklaşık 868 milyon dolar seviyesine geldiğini, yurt dışı iştiraklerinin de 2 milyon dolarlık bir aktif büyüklüğe sahip olduğunu bildirdi. 
     
     ''HİÇ KİMSENİN OLMADIĞI 447 BELDEYE HİZMET GÖTÜRÜYORUZ'' 
     Konuşmasında, yaptıkları ödemeler ve krediler hakkında da bilgi veren Çağlar, toplam aktiflerine bakıldığında bankacılık sektörünün yüzde 20'sini işgal ettiklerini kaydetti. 
     Çağlar, şöyle konuştu 
     ''Haziran 2003 yılında 39 katrilyon lira olan aktif toplamımız Haziran 2004'e geldiğimizde 51.7 katrilyon lira, döviz bazında ifade ettiğimizde ise 28 milyar dolarlık bir aktif büyüklüğünden yaklaşık 35 milyar dolarlık bir aktif büyüklüğüne gelindi. 23 katrilyon liralık bir menkul kıymet stokumuz var. Yabancı para anlamında menkul kıymet stokumuza baktığımızda da 4.4 milyar dolarlık bir menkul kıymet stokuyla çalışıyoruz.'' Sektörden aldıkları payın yüzde 23'ler seviyesinde olduğunu, TL mevduatının 1 3'i Ziraat Bankası'nda bulunduğunu belirten Çağlar, Ziraat Bankası'nın toplam sektördeki kredilerin yüzde 10'unu oluşturduğunu söyledi. 
     Ziraat Bankası'nın Türkiye'de hiç kimsenin olmadığı 447 beldede yaklaşık 10 milyon kişiye hizmet götürdüğünü belirten Çağlar, dış ticaret işlemlerinin finansmanında yer almak istediklerini ifade etti. 
     
     ELEŞTİRİLERE CEVAP 
     Çağlar, toplantı sırasında ''kamu bankalarının sektörde haksız rekabet yarattığı'' yönündeki eleştirilere de cevap verirken, şu görüşleri dile getirdi 
     ''Kamunun bizdeki kaynakları toplam mevduatımızın yüzde 22'sini oluşturuyor. Bu, yüksek bir rakam gibi gözükmekle beraber, bu mevduatın 3.8 katrilyon lirası vadesiz konumlanan operasyonel hizmetler karşılığında sağladığı bir avantaj olarak söylenebilirken, yaklaşık 4.3 katrilyon lirası da vadeli olarak topladığımız paralar ki bunlar diğer bankaların uyguladığı faiz oranları çerçevesinde uygulanan faizler. Dolayısıyla mevduatımızın yüzde 10'u vadesiz kamu mevduatından oluşmakta. Benim yüzde 10'luk sağlamış olduğum vadesiz kaynağın aslında haksız rekabet yaratmayacak ölçekte olduğunu açıkça ifade edebilirim.'' Zaman zaman çok soruya muhatap oldukları kar rakamını da açıklamak istediğini söyleyen Çağlar, şöyle konuştu 
     ''Bir önceki yıl 382 trilyon lira olan bankamızın karı, enflasyondan arındırılmış, vergi karşılıkları ayrılmış net karı Haziran 2004'te 611 trilyon liraya gelmiştir. Burada bir şeyin altını açıkça çizmek istiyorum. Zaman zaman aldığımız eleştiriler diyelim, kamu bankaları veya Ziraat Bankası kamu kağıtlarıyla kar eder konumda görünmekteler. Oysaki biz, yerel giderlerin artış hızının sektör altında kalma yönündeki politikamız ve kredilerden alınan faiz ve ücretler komisyonların işletme giderlerini karşılama oranı, bir önceki yıl yüzde 50'lerde iken bugün, kredilerden elde ettiğimiz faiz ve komisyon gelirlerinin toplam işletme giderlerini karşılayacak hale gelmesi Ziraat Bankası için çok önemli bir noktadır. Bunun altını çizerek söylüyorum kamunun bizdeki kağıtlarının getirisini göz ardı etsek dahi bugün Ziraat Bankası kendi normal ticari faaliyetleri çerçevesinde sağlamış olduğu faiz ve komisyon gelirleriyle toplam giderlerini karşılayacak ve bunun üzerinde de bir kar elde edebilecek haldedir.'' 
     
     ''HERHANGİ BİR SINIRLAMAYLA KARŞI KARŞIYA KALMADIK'' 
     Soruları da yanıtlayan Çağlar, ilgili kanun gereğince kamu bankalarına idari ve mali özerklik kazandırıldığını anımsatarak, ''Bugüne kadar kamu bankası olması anlamında hep özel banka mantalitesiyle hareket edildi. Ve Ziraat Bankası'nın hükümetin veya herhangi bir bakanın, bu anlamda, şu firmaların kredilendirilmesi, şu sektöre girilmesi veya girilmemesi anlamında herhangi bir telkinle, sınırlamayla karşı karşıya kalmadığını çok net olarak söyleyebilirim'' diye konuştu. 
     Faiz artırımı olup olmayacağı yönündeki bir soru üzerine de Çağlar, şunları kaydetti 
     ''Şu anda yok. Reel faizlerin ne kadar yüksek olduğu çok ortada. Bugün enflasyon yüzde 10'lar civarındayken hala bileşik anlamda baktığımızda yüzde 30'lara varan tüketici kredilerinin getirilerini bu enflasyonla ve reel faiz boyutuyla değerlendirdiğimizde faizlerin çok yüksek gitmesini beklemiyorum. Bizim stratejimiz çerçevesinde de şu anda zaten buna ihtiyaç duymadığımızı söyleyebilirim.'' 
     
</TEXT>
</DOC>
