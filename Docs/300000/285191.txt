<DOC>
<DOCNO> 285191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur13.html </URL>
<DATE> 2004/11/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aile faciası Eski damat kayınpederini bıçakladı 
</HEADLINE>
<TEXT>

     Harun GÖKÇEOĞLU YOZGAT, DHA 

YOZGAT'ta 70 yaşındaki Seyfi Yüksel, kızından bir süre önce boşanan 29 yaşındaki Duran Çelik tarafından evinde bıçakla öldürüldü. Babasını kanlar içinde gören Yadigar Yüksel, kaçmaya çalışan eski eşini, arkasından ruhsatsız tabancayla ateş edip durdurmaya çalıştı. 
     Cinayet, Yozgat'ın Mutafoğlu Mahallesinde öldürülen Seyfi Yüksel'in evinin önünde önceki akşam iftardan önce meydana geldi. Duran Çelik, anneleri ile kalan 2 çocuğunu görmek üzere eski kayınpederi Seyfi Yüksel'in Mutafoğlu Mahallesi'ndeki evine gitti. Seyfi Yüksel ile eski damadı Duran Çelik arasında tartışma çıktı. Tartışmanın kavgaya dönüşmesi sonucu aldığı darbeyle başı yarılan Duran Çelik, yanında taşıdığı ekmek bıçağını çıkararak, eski kayınpederi Seyfi Yüksel'in göğsüne sapladı. 
     Bıçak darbesiyle yere yığılan Yüksel, mahalle sakinlerinin çağırdığı 112 Hızır Acil ambulansıyla Yozgat Devlet Hastanesi'ne kaldırıldı. Bu arada babasını yerde kanlar içinde gören Yadigar Yüksel, evde bulunan ruhsatsız tabancayı alarak kaçmaya çalışan eski eşi Duran Çelik'in arkasından bir el ateş etti. Yara almadan kurtulan Duran Çelik, mahalle sakinlerinin yardımıyla yakalandı. 
     Devlet Hastanesi'ndeki müdahaleye karşın kurtarılamayan Seyfi Yüksel'in cesedi kesin ölüm nedeninin belirlenmesi için Ankara Adli Tıp Kurumu'na gönderildi. 
     Eski damat Duran Çelik, çıkarıldığı mahkemece tutuklanırken, olay sırasında eski eşinin arkasından ateş eden Yadigar Yüksel tutuksuz yargılanmak üzere serbest bırakıldı. 
     
</TEXT>
</DOC>
