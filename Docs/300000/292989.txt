<DOC>
<DOCNO> 292989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yazar/altan.html </URL>
<DATE> 2004/11/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Rıza Bey ve kırmızı S.O.S. 
</HEADLINE>
<TEXT>


GEMİ telsizciliğinden emekli Rıza Bey, yazdığı polisiye öykülerin, kişiliğiyle yaşamını da sarmalayan alevli bulutları içinde, masasına oturmuş çözümü zor bir cinayetin ayrıntıları üstünde çalışıyordu. 
Saat akşamın sekizini çoktan geçmişti. 
Sabahtan beri esen sert lodos, kentin havasında biriken gaz, toz ve buhar birikimlerini silip sürmüştü. 
Uzaktaki apartmanların bile ışıkları, yıkanıp kurulanmış gibi pırıl pırıl ve yakın görünüyordu. 
Rıza Bey, kalemle kağıtlarının baş başalığında arada bir gözlerini pencereye çeviriyor ama dışarıya değil, düşüncesindeki ilmiklerin nasıl bağlanacağına bakıyordu. 

Yukarılardan bir uçak geçiyordu. Arada bir yansıyan uğultusu hem duyuluyor, hem duyulmuyor gibiydi. 
Aa, o da nesi .. 
Üç blok ötedeki, yirmi katlı gökdelen yavrusunun tepesinde kırmızı bir ışık hızlı hızlı üç kez yanıp sönüyor, sonra üç kez daha uzunca yanıp sönüyor, sonra yine üç kez hızlı hızlı yanıp sönüyordu. "Üç nokta - üç hat - üç nokta" işareti veriyordu. Yani mors alfabesiyle S.O.S. işareti veriyordu. 

Rıza Bey yirmi katlı gökdelen yavrusunun tepesinde S.O.S. işareti veren kırmızı ışığı fark edince, yazmakta olduğu öyküden koptu. 
Kim, kime veriyordu bu imdat işaretini Niye veriyordu 
Bir ara giyinip gökdelen yavrusuna kadar gitmeyi düşündü. Ama geceleyin yirmi katlı yapının damına çıkmak kolay değildi. Ayrıca altmıştan çok daire vardı orada. 
O sırada kırmızı ışık da sönüp kayboldu. 

Bizim emekli telsizci, yahut yeni mesleğinin adıyla polisiye öyküler yazarı, ertesi akşam aynı saatte yine gökdelene bakmaya başladı. Ne kırmızı ışık vardı, ne bir şey... 
Ertesi akşam da kırmızı ışık yanmadı. 
Ama üçüncü günün akşamı saat sekizi geçe kırmızı ışık göründü. Bu kez üç uzun yandı, sonra bir uzun, bir kısa, bir uzun... Peş peşe üç hat... Arkasından bir hat - bir nokta - bir hat... Mors alfabesine göre O.K. Günlerden pazardı... 
Tepelerinden bir uçak geçiyordu. Uçağın sinyal lambaları yanıp sönüyordu. 
Rıza Bey düşünüyordu. 
Kırmızı ışık Perşembe akşamı S.O.S. işareti vermişti. Pazar akşamı O.K. işareti veriyordu. 

Rıza Bey günleri iple çekiyordu. Bakalım perşembe akşamı kırmızı ışık yanıp sönecek miydi 
Perşembe akşamı geldi... Saat sekizi geçe kırmızı ışık yandı ve O.K. işareti vermeye başladı. 
Tam o sırada yine bir uçak geçiyordu. 
Kırmızı ışıkla, herhalde uçağa işaret veriliyordu. 

Perşembeyle pazar akşamı o saatte oradan geçen uçak acaba ne uçağıydı 
Rıza Bey için bunu bulmak zor olmadı. 
Havaalanındaki kontrol kulesinde çalışanların telsiz şefi arkadaşıydı. Perşembe ve pazar akşamları aynı saatte geçen uçak bir Arap ülkesinin havayollarına aitti. 
Son bir ayda o uçakla gelen yolculardan hiçbiri aynı seferi aynı uçakla iki kez yapmamıştı. 
Demek ki işaret, değişik yolculara veriliyordu. 

Rıza Bey kararlıydı. İşareti kimin verdiğini mutlak bulacaktı. 
Önce gökdelen yavrusunda kimlerin oturduğunu saptadı. Oturanlardan dört tanesi tanıdığı kişilerdi. Hatta bir tanesi uzaktan akraba oluyordu. 
Onun yardımıyla ve tepedeki anteni inceleme bahanesiyle, kapıcıdan çatıya çıkan kapının anahtarını aldı. Anahtarın balmumuyla kalıbını çıkartıp bir eşini yaptırdı. 
Gerisi kolaydı. 
Önce gökdelen yavrusunun tepesine çıkıp damı gözden geçirdi... Ana antenin ucuna küçük ama güçlü kırmızı bir projektör takılmıştı. 
Projektörün kablosu, on dokuzuncu kattaki bir mühendisin dairesine iniyordu. Mühendis haftada iki kez geçen uçağın ait olduğu Arap ülkesinde de işler yapan bir holdingde çalışıyordu. 
Peki uçak geçerken kime işaret veriyordu 
Kaçakçılara mı, gizli örgüt mensuplarına mı, ajanlara mı 

Rıza Bey her olasılığı tek tek araştırdı. Beklenmedik bir sürpriz... Karşısına gencecik bir kız çıktı. Uçaktaki hosteslerin en güzeli... 
Mühendis o kıza veriyordu işaretleri... Kendisi adına değil, ağır bir bunalım geçirdiği için bir klinikte yatmakta olan kardeşi adına. 
Mühendis, iki yıl önce dışarıdaki Arap ülkesinde çalışırken, kardeşi kendisini ziyarete gelmiş ve o hostesle tanışıp ona aşık olmuştu. Birbirlerini çok çok sevmişlerdi. 
Ne çare ki kardeşi evliydi ve hostesin her gelişinde kendisini karşılamaya gidemiyordu. Durumu, uçak geçerken mühendisin akıl ettiği kırmızı bir projektörün S.O.S. yahut O.K. işaretiyle bildiriyordu hostese... 

Duygusal zorlanmalar, çıkmazdaki aşığı zamanla depresyona sokmuştu. 
Şimdi bir klinikte yatıyordu. 
Sakin olduğu günlerde kendisine bazen izin veriyorlardı. Bazen de hangi günde olduğunu bile bilemiyordu zavallı. 
Mühendis bu eski ve güçlü aşktan biraz da kendini sorumlu tuttuğu için, uçak geçerken genç kıza kardeşinin o akşam kendisini karşılamaya gelip gelemeyeceğini bildiriyordu. 

Perşembe ve pazar akşamları aynı saatte uçak geçerken kırmızı ışık S.O.S.'le O.K. işaretlerini vermeyi daha altı ay sürdürdü. Altı ay sonunda bir daha hiç yanmadı. 
Mühendisin kardeşi bir bunalım anında klinikte intihar etmişti. 

Rıza Bey bir rastlantı olarak karşılaştığı bu duygusal serüvenin böyle bir dramla sonuçlanacağını hiç tahmin etmemişti. 
Bir pazar akşamı gökdelen yavrusunun artık hiç yanmayan kırmızı ışığına doğru bakarken gözleri nemlenir gibi oldu... 
Uçak yine aynı saatte geçiyordu. 
- 
Not 16 yıl önce yazılmış bir yazı... "Rıza Bey'in polisiye öyküleri"nden... 



</TEXT>
</DOC>
