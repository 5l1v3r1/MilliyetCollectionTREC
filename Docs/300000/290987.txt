<DOC>
<DOCNO> 290987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/spor/spo03.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlu Milli Takım 
</HEADLINE>
<TEXT>


Galatasaray Yönetimi, Malatya maçı sonrası yaptığı ve Ergun Gürsoy'u çağırmadığı toplantıda faturanın adresini belirledi Bülent'i kadroya dahil eden, ancak Hakan Şükür'ü almayan Ersun Yanal 

HALİL ÖZER 


"Düşüşte rol oynadı" 
SARI - Kırmızılı ekibin, iki haftada toplam beş puan kaybetmesi, yönetimde soğun duş etkisi yaratırken, sorunlar Malatyaspor maçı gecesi masaya yatırıldı. Hakan Şükür'ün, Etiler'de ortak olduğu restorantta yapılan acil toplantıya İkinci Başkan Ergun Gürsoy'un çağrılmaması dikkat çekti. Başkan Özhan Canaydın, yönetici Refik Arkan, Futbol Şubesi Sorumlusu Fatih Gökşen ile Futbol A.Ş'nin Genel Müdürü Mustafa Turgun'un bulunduğu zirvede, Milli Takım kadro seçimlerinin düşüşte büyük rol oynadığı ileri sürüldü. 

"Huzursuzluk başladı" 
ETİLER'DEKİ kriz zirvesinde, Milli Takımlar Teknik Direktörü Ersun Yanal'ın, kendi takımında forma giymemesine rağmen Bülent Korkmaz'ı Ay - Yıldızlı kadroya çağırması, Hakan Şükür'ü ise dışlaması ile Galatasaray'da sorunların başladığı iddia edildi. Yanal'ın bu tutumuyla, Sarı - Kırmızılı kadronun içinde huzursuzluk başladığı vurgulandı. Bu toplantıda yer almayan yöneticiler ise Cim - Bom'daki sorunun kaynağını, yönetimde ve takımda yaşanan iletişim eksikliği olarak gösterdiler, çözümün uzakta olmadığını söylediler. 

Soğuk rüzgarlar 
BAŞKAN Özhan Canaydın ile İkinci Başkan Ergun Gürsoy arasında yaklaşık iki aydır soğuk rüzgarlar estiğine de dikkat çekildi. Malatyaspor maçının ardından Etiler'deki yemeğe Futbol Şube Sorumlusu Ergun Gürsoy'un yerine, yardımcısı pozisyonundaki Fatih Gökşen'in davet almasının da bu sıkıntıyı kanıtladığı bildirildi. Gürsoy dün, "Şu anda hiç mutlu değilim. Ama herşeyin çözümü var" açıklamasını yaparken, ilk yönetim toplantısında şubenin, kendi yetkilerinin ve takımın masaya yatırılmasını isteyeceği öğrenildi. 

Revizyon kapıda 

Hagi'ye destek 
SARI - Kırmızılı takımda, Malatya beraberliğinin sıkıntısı sürerken, olası bir revizyon için Teknik Direktör Gheorghe Hagi'ye tam destek verileceği bildirildi. İkinci Başkan Ergun Gürsoy'un, "Hagi ne yapsın " sözleri, revizyonun habercisi olurken, son haftalarda yıpranan Hakan Şükür'ün bile Ankaragücü sınavında kenara çekilebileceği vurgulandı. 

Moralsiz idman 
CİM - Bom, cuma günü deplasmanda oynanacak Ankaragücü maçının hazırlıklarına da dün sabah 10.30'da yaptığı antremanla başladı. Ali Sami Yen Stadı'nda kaybettikleri iki puanın ardından Florya'da toplanan Sarı - Kırmızılılar'ın oldukça moralsiz oldukları gözlendi. Antrenmana sakat olan Hasan Şaş'ın yanı sıra Ergün ve Baliç de katılmadı. 

Conceiçao'ya yolluk yok 

ERHAN TELLİ 

Ocak'ta gidecek 
SARI - Kırmızılı ekibin, devre arasında göndermeyi düşündüğü Flavio Conceiçao ile ilgili ince bir hesabı olduğu ortaya çıktı. Malatyaspor maçı kadrosuna alınmayan ve tribüne yollanan Brezilyalı oyuncuya, ilk yarı sonuna kadar forma verilmeyeceği ve 100 bin Euro'luk tasarruf sağlanacağı bildirildi. Conceiçao, Real Madrid'den transfer edilirken, yapılan anlaşma gereği maç başına 20 bin Euro alıyordu. 

Kendisi de şaşırdı 
MALATYASPOR sınavında yer almadığı için 20 bin Euro'dan olan Conceiçao'nun, kadroya alınmamasına şaşırdığı belirtildi. Brezilyalı oyuncu, son karşılaşmayı Petre ile birlikte tribünden izlemişti. Ancak Conceiçao, daha önce MİLLİYET'te yer alan haberde, Galatasaray'da mutlu olmadığını ve İspanya'ya geri dönmek istediği söylemişti. Bu nedenle yönetimin, bu oyuncunun biletini kestiği vurgulandı. 

Genç Cafercan'ın maaşı 375 milyon 

RAŞİT ALTUN 

Antalya'dan alınmıştı 
CİM - Bom'un umut veren gençlerinden biri olan Cafercan, 375 milyon lira maaşa forma giyiyor. AEK ile Atina'da oynanan özel maçtaki başarılı futboluyla dikkati çeken ve Malatyaspor karşılaşmasının ikinci yarısında Baliç'in yerine görev yapan 15 Ocak 1987 doğumlu genç oyuncu, Metin Yıldız, Ahmet Keskinkılıç ve Ahmet Genç tarafından beğenilmiş 2001 yılında da Antalya Yol-spor'dan transfer edilmişti. 

Geçer not aldı 
SARI - Kırmızılı yöneticilerin, Cafercan'ın oynatılması için Hagi'ye sürekli telkinde bulunduğu bildirildi. 375 milyonluk genç yıldız adayı, son maçta 1.5 milyon dolarlık Conceiçao'nun tribüne çıkmasına rağmen, kendisine takımda yer bulurken, geçer not aldı. Cafercan'ın üzerine titreyen teknik ekip, özel yaşamını kontrol altında tutuyor, ağabeylerinden kendisine sahip çıkmasını istiyor. 


</TEXT>
</DOC>
