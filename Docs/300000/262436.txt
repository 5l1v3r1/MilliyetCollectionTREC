<DOC>
<DOCNO> 262436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy15.html </URL>
<DATE> 2004/08/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bakan Çelik, yeni ilköğretim müfredatını açıkladı... 
</HEADLINE>
<TEXT>

     Milli Eğitim Bakanı Hüseyin Çelik, ''İlköğretimde yeni müfredat programıyla katı davranışçı programdan, zihinsel, yapılandırıcı bir yaklaşıma geçildi. Sadece öğretim değil, eğitim de vurgulandı'' dedi. 
     Bakan Çelik, Kabataş Kültür Merkezi'nde düzenlediği basın toplantısında yeni ilköğretim müfredatını açıkladı. 
     Yeni müfredat çalışmalarının geçen yılın Eylül ayından bu yana sürdüğünü dile getiren Çelik, hazırlanan müfredat programının bu eğitim-öğretim yılında Ankara, Bolu, Hatay, İzmir, Kocaeli ve Van'daki belli okullarda ''pilot'' olarak uygulanacağını söyledi. 
     Yeni müfredat programını internette yayınladıklarını ve yapıcı eleştirileri de beklediklerini kaydeden Çelik, ''Türkiye'nin birikiminin bu müfredata yansımasını istiyoruz'' dedi. 
     Çelik, cehaletle savaşta alınan mesafenin ümit verici olduğunu, ancak muasır medeniyet hedefi için yetmediğini vurgulayarak, eğitim sisteminin ekonomi, demokrasi, bilişim ve teknolojiye yeterince duyarlı olmadığını dile getirdi. 
     Türkiye'nin yakaladığı siyasi istikrar, AB standartlarına uyum, ekonomide başarı ve Kıbrıs konusundaki olumlu gelişmelerin ülkenin dünyadaki itibarını büyüttüğüne işaret eden Çelik, ''tüm bu olumlu rüzgarın da yetmeyeceğini'' bildirdi. 
     ''Biz bir gemiye sahibiz, Türkiye gemisi. Bütün mesele mürettebata işbaşı yaptırmak. Doğru rotada yol almaktır'' diyen Çelik, bilimin yol göstericiliğinde yeni adımlar atmak gerektiğini ifade etti. 
     Milli Eğitim Bakanı Çelik, yeni müfredatın hazırlanması konusunda Türkiye çapında bir uzlaşma temin edildiğini de anlattı. 
     ''Çocuklarımızın mevcut sistemi hak etmediği konusunda herkes hemfikir'' diye konuşan Çelik, eğitim sisteminin değişimi konusunda bir talebin var olduğunu belirtti. 
     
     DEĞİŞİM İLKELERİ... 
     ''Fikri hür, vicdanı hür, irfanı hür nesiller yetiştirmek için değişimi zaruri görüyoruz'' diyen Hüseyin Çelik, değişim ilkelerini ''Cumhuriyetin demokratik, laik, sosyal hukuk devleti vasfını ana çerçeve olarak kabul eden, bilimin yol göstericiliğini öne çıkaran, dünyadaki gelişmeleri dikkate alan, AB vizyonunu ölçüt alan katılımcı bir değişim'' olarak nitelendirdi. 
     Çelik, eğitim sisteminde ''okullaşma oranı, fiziki şartlar, rehberlik sisteminin yeniden düzenlenmesi, öğretmenlerin kalitesini artırma, eğitimde teknoloji kullanımı ve müfredatın çağa uygun hale getirilmesi'' konularında eksiklikler olduğunu belirterek, kız çocukların okula gönderilmesi için kampanya gerçekleştirildiğini, ayrıca verilen 20-35 milyon liralık harçlıklarla kızlara yönelik pozitif ayrımcılık yapıldığını söyledi. 
     ''Müfredatın çağın gereklerini yerine getirecek şekilde değişimi şart'' diyen Çelik, ''mevcut müfredatla Newtoncu, düz mantıkla 'kara ya da beyaz' diyen insanlar yetiştirildiğini, aradaki gri tonların gösterilmediğini'' kaydetti. 
     Yeni müfredatın hazırlanmasında 38 sivil toplum kuruluşundan görüş alındığını, 8 üniversitenin birikiminden yararlanıldığını ve AB uzmanlarının katkı sağladığını, akademisyenin de çalıştığını anlatan Çelik, 8 yıllık temel eğitim için çalışmanın bittiğini, ortaöğretim için müfredat taslağı çalışmalarının ise sürdüğünü bildirdi. 
     Çelik, yeni müfredatın uygulanması aşamasında öğretmenlerin hizmetiçi eğitimlerinin de 5 yıl içerisinde tamamlanacağını ifade etti. 
     
     YENİ MÜFREDAT... 
     Milli Eğitim Bakanı Çelik, sözlerini şöyle sürdürdü 
     ''Yeni müfredat programıyla katı davranışçı programdan zihinsel, yapılandırıcı bir yaklaşıma geçildi. Sadece öğretim değil, eğitim de vurgulandı. 8 yıllık kesintisiz eğitime uygun hale getirildi. AB standartları dikkate alındı. Çocuklarımızda eksik olan 8 ortak beceri belirlendi. Bunlar eleştirel düşünme, problem çözme, bilimsel araştırma, yaratıcı düşünce, girişimcilik, iletişim, bilgi teknolojilerini kullanma, Türkçe'yi güzel kullanma becerisi.'' Yeni müfredatla hedeflenen insan tipini de anlatan Çelik, ''Yeni müfredat, iyi birey, iyi insan, iyi vatandaş temelini oturmuş bir müfredat'' dedi. 
     Çelik, gazetecilerin konuya ilişkin sorularını da yanıtlayarak, Anayasa'da mecburi olan din kültürü ve ahlak dersinin yeni müfredatta da mecburi olarak okutulacağını belirterek, ancak kitaplara Aleviliğin ne olduğu ve olmadığı konusunda bilgilerin konulması için çalışmaların sürdüğünü kaydetti. 
     Hüseyin Çelik, bazı gazetelerde ''Çarpım tablosu artık ezberlenmeyecek'' şeklinde haberlerin yer aldığını da hatırlatarak, ''Çarpım tablosu yine ezberlenecek. Ezberci eğitim olmayacak demek farklı, bu farklı'' diye konuştu. 
     ''Yeni müfredatın da sonu YÖK Tasarısı gibi mi olacak '' şeklindeki soru üzerine ise Çelik, ''YÖK'ün değişmesi de kaçınılmazdır. Orada da mesele farklı noktalara çekildi. YÖK'ün değişmemesi yükseköğretimin sorunlarını çözmedi'' dedi. 
     Çelik, ÖSS ve LGS'de pek çok öğrencinin ''sıfır'' almasına ilişkin bir soru üzerine de, ''yeni müfredat çalışmasının da bu konuda çözüm olması için yapıldığını'' söyledi. 
     Bakan Çelik, yeni müfredatın başarıya ulaşmasında en önemli faktörün mantalite değişimi olduğunu sözlerine ekledi. 
     
</TEXT>
</DOC>
