<DOC>
<DOCNO> 268962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/kohen.html </URL>
<DATE> 2004/09/04/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Olacağı buydu... 
</HEADLINE>
<TEXT>


DÜNYA dün TV ekranlarından izlediği "Kuzey Osetya trajedyası"nı, herhalde hiç unutmayacak... Hele teröristlerin bastığı okuldaki yüzlerce rehine - özellikle çocuklar - yaşadıkları dramın izlerini ömür boyu taşıyacaklar... 
Yeryüzünde milyarlarca insanın izlediği görüntüler, Hollywood'un bir dehşet filmini değil, yaşanan gerçek bir faciayı yansıtıyordu Sessiz bekleyiş ortasında, birdenbire otomatik silah sesleri... Hemen ardından kaçmayı başaran - bir kısmı yaralı - çocuklar ve diğer rehineler... Birkaç yüz metre geride, 3 günden beri kaygıyla bekleyen ailelerin telaşı... Daha kuvvetli silah sesleri ve patlamalar... Panik... Kaos... 
Evet, dünyanın tanık olduğu terörizm tarihinin en trajik sahnelerinden biriydi bu... 

OLACAĞI buydu. Kuzey Osetya'daki 3 günlük "rehine krizi"ni sonunda gene kaba kuvvet halletti. Tıpkı 2 yıl önce Moskova'daki "tiyatro baskını"nda olduğu gibi... 
Bu kez kriz kuvvete başvurulmadan, uzlaşmayla çözümlenemez miydi 
Başkan Putin'in önceki gün beyan ettiği niyet bu doğrultudaydı. 
Ancak dün Rus güvenlik güçlerinin okul binasına karşı operasyona girişmesine yol açan "gerçek neden"in ne olduğu, biraz karanlıkta kalmış gibi. Belki, Rus makamlarının dediği gibi, ilk ateş açan teröristlerdi. Ancak belli ki, Rus kuvvetleri de - herhalde daha önce belirlenen plana göre - her an harekete geçmeye hazırdı. 
Başta uzlaşma için beslenen umutlar dağılınca, Putin 2002'de Moskova'daki tiyatro olayında olduğu gibi, bu kez de resmi ağızların deyişiyle "şartların zoru" ile de olsa kuvvete başvurmak durumunda kaldı... 

BU olaydan teröristlerin, şartlarının yerine getirilmesi anlamında, kazançlı çıktığı söylenemez. Aksine, karşılarında Rus askerlerini buldular. Sonunda öldüler veya kaçtılar... Ayrıca özellikle bir okula ve çocuklara yönelik eylemleri nedeniyle bütün dünyada lanetlendiler. 
Bununla beraber, bu eylemle, dünyanın dikkatleri Çeçenistan sorununa ve militanların savunduğu "dava"ya çevrildi. Ayrıca militanların bu tür eylemleri her zaman düzenleyebileceği de gösterilmiş oldu... 
Bu, pratikte neyi değiştirecek Diğer bir deyişle, "rehine krizi"nin dramatik sonucu, Çeçenistan sorununu nasıl etkileyecek Moskova, politikasını değiştirecek mi Çeçenistan'daki daha ılımlı çevreler, şimdi devreye girip radikal unsurları marjinal hale getirecek mi 

KONUYU yakından izleyen uzmanların bu konudaki görüşleri farklı. Kimine göre, bu son olay, Kremlin'in Çeçen politikasında bir değişiklik yaratmaya yol açmayacağı gibi, aksine Rus halkının öfke duygularını daha da kamçılayacak, Başkan Putin'in tavrını sertleştirmesine yol açacak... Kimine göre de, bu olaydan sonra Rusya'da Çeçenistan meselesinde değişik bir strateji belirlemek gereğini duyanlar, seslerini duyurmaya ve bir tartışma açmaya çalışacak, ılımlı Çeçenler terörizmle bir yere varılamayacağını sezecek ve sonuçta müzakere ve uzlaşmanın yolu açılabilecek... 
Mantık, bu ikinci şıkkın tercih edilmesini gerektiriyor. Umarız "Kuzey Osetya trajedyası", nihayet mantığın hakim olmasına yol açar... 



</TEXT>
</DOC>
