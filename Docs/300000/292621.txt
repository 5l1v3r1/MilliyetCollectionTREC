<DOC>
<DOCNO> 292621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy03.html </URL>
<DATE> 2004/11/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Arınç Öğrenci affı koşullar oluştuğunda çıkarılmalı 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, öğrenci affı konusunun sık sık gündeme getirilmesinin doğru olmadığını belirterek, ''Öğrenci affı şartlar oluştuğunda çıkarılmalıdır'' dedi. 
     Arınç, Antalya'nın Alanya İlçesi'nde, bazı partililer ve akrabalarıyla birlikte kahvaltı yaptı. Gazetecilerin alınmadığı kahvaltıdan sonra soruları yanıtlayan Arınç, öğrenci affı konusuna da değindi. Arınç, bir soru üzerine öğrenci affı konusunun sık sık gündeme getirilmesinin, ya da sık sık af çıkarılmasının doğru olmadığını belirterek, şunları söyledi 
     ''Af konusunu sık sık gündeme getirmek ve sık sık af çıkarmak doğru olmaz. Öğrenci affı, koşullar oluştuğunda çıkarılmalı. En son öğrenci affı 2000 yılında çıkarıldı. Şu anda da af bekleyen 40-50 bin civarında öğrenci var. 5 yıl sonra gündeme gelen af konusu hükümet tarafından değerlendirilecektir.'' Avrupa Birliği AB ile ilgili çalışmalar konusundaki bir soruyu da yanıtlayan Arınç, Türkiye'nin, 17 Aralık'ta başlayacak AB müzakerelerine en iyi şekilde hazırlandığını söyledi. Hükümet'in, AB üyesi ülkelerin devlet ve hükümet başkanlarıyla görüşmeler yaptığını ve kamuoyunun her konudan bilgilendirilmeye çalışıldığını belirten Arınç, Türkiye'nin AB üyeliği konusunda olumlu sonuç alacağını bildirdi. 
     Arınç, Alanya'da devam eden yatırımların hükümetin icraatı olduğunu da belirterek, ''Antalya-Alanya karayolu ulaşıma açılacaktır. Birkaç ay sonra bitecek tünellerle ilgili bağlantı tamamlanmak üzere. Bu yol, Alanya'nın ekonomisine önemli katkı sağlayacaktır'' dedi. 
     Arınç kahvaltının ardından Güzelyalı Mezarlığı'na giderek, akrabalarının mezarlarını ziyaret ederek, dua okudu. 
     Öte yandan AK Parti İlçe Başkanı Kemal Kaçmaz, Arınç'a Alanya'nın sorunlarını içeren bir dosya sundu. 
     Arınç daha sonra karayoluyla Antalya Havalimanı'na, buradan da THY'nin Adıyaman adlı uçağıyla saat 14.00'te İstanbul'a gitti. 
     TBMM Başkanı Arınç, Antalya Havalimanı'ndan Vali Vekili Erkan Işılgan, Büyükşehir Belediye Başkanı Menderes Türel ve İl Jandarma Alay Komutanı Kıdemli Albay Erhan Güder tarafından uğurlandı. 
     
</TEXT>
</DOC>
