<DOC>
<DOCNO> 265346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonyas07.html </URL>
<DATE> 2004/08/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kangal köpeklerinin de standardı belirlendi... 
</HEADLINE>
<TEXT>

     İstanbul Üniversitesi Öğretim Üyesi Doç. Dr. Mustafa Özcan, dünyaca ünlü Kangal köpeklerinin standartlarını belirledi. 
     AA muhabirinin aldığı bilgiye göre, Kangal ve Akbaş köpeklerinin, Uluslararası Köpek Federasyonu'nca FCI , olması gereken ırk grubunda tanımlanması ve doğru ırk standartlarıyla tanınması amacıyla, Çoban Köpekleri Araştırma Derneği öncülüğünde, İÜ Veteriner Fakültesi Zootekni Anabilim Dalı Öğretim Üyesi Doç. Dr. Mustafa Özcan tarafından, bu köpeklere ait ırk standartlarıyla ilgili çalışma yapıldı. 
     Çalışması hakkında bilgi veren Doç. Dr. Özcan, Kangal ve Akbaş köpekleriyle ilgili herkesin farklı standartlar, bilgiler ortaya koyduğunu, bunun da karmaşaya yol açtığını belirterek şunları kaydetti 
     ''Türk yetiştiricilerinin standart bir numunesi olması amacıyla, genel değerlendirmeyi içeren bir çalışma yapmak istedik. Bunu bu işin duayenleriyle ve köpek dernekleriyle bir araya gelerek tartıştık. Daha önce yapılmış birçok çalışmadan da faydalanarak, küçük nüanslar haricinde, sona en yakın bu çalışmayı oluşturduk. Ufak tefek eksiklikler dışında bu çalışma sondur diyebiliriz.'' FCI hakemlerinin de bu köpekleri tanımakta güçlük çektiğini anlatan Doç. Dr. Özcan, ''Biz de bu köpeklerin özelliklerini kağıt üzerinde görsünler ve kendilerine göre değerlendirsinler istedik. Bizim verdiğimiz standartların aynısını, köpekler üzerinde gördükleri zaman çok şaşırdılar. En azından Türk dernekler, Bu konuda bir konsensusta birleştiler denilebilecek'' dedi. 
     
     ''KÖPEK FEDERASYONU KURULMALI'' 
     Çoban Köpeklerini Araştırma Derneği Başkan Yardımcısı Tuğber Demirci de FCI hakemlerinin Kangal ve Akbaş ırklarını özel bir ırk olarak kabul etmediğini, sadece ''Anadolu Çoban Köpeği'' olarak tanımladığını belirterek, şöyle konuştu 
     ''Bu çalışmayla FCI hakemleri yerel köpek ırkları olan Kangal ve Akbaş köpeklerini, Türk uzmanlarca belirlenmiş standartlara göre değerlendirebilecek, çalışmayla bu köpeklerin FCI tarafından olması gereken ırk grubunda tanımlanması ve doğru ırk standartları ile tanınması fırsatı doğdu, ancak bunun için öncelikle Türkiye'de bir Köpek Federasyonu kurulması gerekiyor'' 
     
     KANGALLARIN BAZI STANDARTLARI 
     Doç. Dr. Özcan'ın, Kangal köpeklerinin standartlarını belirleyen çalışmasına göre, bu köpeklerin karakteristik özelliklerinden bazıları şöyle 
     ''İri cüsseli, vücut bölümleri sıkı, kaslı ve yağsızdır, dengeli ve heybetli bir duruşa sahip, iri kafa, orta büyüklükte ve sarkık kulaklar, burun, kulak, yanak ve ağzı içine alacak şekilde siyah bir maskeyi andıran nişane, bozdan çelik grisine kadar değişkenlik gösteren post rengi, orta uzunlukta ve çift katmanlı post kılları, alarm durumunda kalçanın üzerinde içe doğru sarmal kuyruk tutuşu.'' Çalışmada, kafa, göz, burun, ağız, kulak, boyun gibi vücut yapısıyla ilgili özelliklerden bazıları da şöyle sıralanıyor 
     ''Erkek köpeklerin başları aslan kafasını andırırken, dişi köpeklerin başları daha dar ve zariftir. Göz rengi, bal sarısından kahverengiye kadar değişkenlik gösterir, burun büyüktür, dudaklar siyah ve hafif sarkıktır. Ön ve arka bacakları kaslı, iri kemiklidir. Kuyruk topuğa kadar uzanır ve vücuda göre kıllar daha yoğundur. Kuyruk sakin dönemde topuğa doğru düz iner ve ucu kıvrımlıdır. Ergin canlı ağırlık erkeklerde 50-70 kilo, dişilerde ise 40-55 kilodur.'' 
     
</TEXT>
</DOC>
