<DOC>
<DOCNO> 297999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur27.html </URL>
<DATE> 2004/12/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Standarda uymayan emlakçılar kapatılacak 
</HEADLINE>
<TEXT>

     İstanbul Umum Emlakçılar Odası Başkanı Sabri Ateş, ''ilde 20 bini kayıtlı yaklaşık 100 bin emlak komisyoncusu bulunduğunu, bunların da yüzde 95'inin standartlara uymadan faaliyet gösterdiğini'' belirterek, ''Standartlara uymayanların büroları kapatılacak'' dedi. 
     Ateş, A.A muhabirine yaptığı açıklamada, Sanayi ve Ticaret Bakanlığı'nın konuya ilişkin tebliğinin yaklaşık 1.5 yıl önce Resmi Gazete'de yayınladığını hatırlattı. 
     Bu standartların yerine getirilmesi için komisyonculara 6 ay süre verdiğini, daha sonra bu sürenin 6 ay daha uzatıldığını kaydeden Ateş, şunları söyledi 
     ''Yasal süre Temmuz 2004'te sona erdi. Dünden itibaren Sanayi ve Ticaret Bakanlığı denetçileri, Türkiye genelindeki emlak komisyoncularını denetlemeye başladı. Standarda uymayanlar hakkında ilk önce 2 milyar lira para cezası kesiliyor. İkinci denetimde eksik giderilmezse ceza 4 milyar liraya çıkacak. Son denetimde değişiklik olmadığı belirlenen bürolar ise kapatılacak.'' Ateş, emlak komisyoncularının, Avrupa Birliği AB ülkelerinde olduğu gibi belli bir standartta faaliyet göstermesi için yıllardır çaba harcadıklarını dile getirerek, ''Denetimler, emlak komisyoncuları yayınlanan standarda uyana kadar aralıksız sürecek'' dedi. 
     
     ''BİRÇOĞUNUN KAYDI YOK'' 
     ''Piyasada birçok kişinin emlakçılığı 'yan gelir getiren ikinci bir iş' gibi gördüğünü'' ifade eden Sabri Ateş, şunları kaydetti 
     ''İstanbul'da 20 bini kayıtlı yaklaşık 100 bin emlakçı var. bunların yüzde 95'i standart dışı çalışıyor. Birçoğunun ne vergi dairesinde, ne de herhangi bir odada kaydı var. Emlakçıların standartları uygulaması, tüketiciler açısından da önemli. Her emlak komisyoncusu demeyelim, ama tüketicilerin yüzde 99'u bu konuda mağdur edilmektedir. Bu mağduriyetin giderilmesi için Sanayi ve Ticaret Bakanlığı'nın başlattığı denetimleri, fazlasıyla destekliyoruz. Çünkü kayıtdışı çalışan emlakçılar, piyasayı speküle edip fiyatların artmasına da neden oluyor. Böylece rayiçler yükseliyor. Bu durumdan herkes şikayetçi.'' 
     
     BEŞİKTAŞ'TAKİ DENETİMLER 
     Bu arada Sanayi ve Ticaret Bakanlığı denetçilerinin Beşiktaş'ta yaptıkları denetimlerde, birçok emlak komisyoncusunun bürosunun standartlara uymadığı belirlendi. 
     Denetçiler, standartlara uymadığı ya da evraklarının eksik olduğunu tespit ettikleri emlak komisyoncularına 2'şer milyar lira para cezası uyguladılar. 
     Denetimlerde bazı komisyoncular ''standartlardan haberi olmadıklarını'' belirtirken, birçok emlak komisyoncusunda ise faaliyet gösterilmesine rağmen yetkili kişiye ulaşılamadı. Denetçiler, buna karşın söz konusu işyerleri hakkında yasal işlem yaptılar. 
     
     STANDART NE GETİRİYOR 
     Resmi Gazete'nin 8 Temmuz 2003 tarihinde yayınlanan ''Emlak Komisyonculuğu Hizmetleri-Genel Kurallar TS 11816 '' başlıklı mecburi standart tebliğine göre, emlak komisyoncularının uymaları gereken standartlar özetle şöyle 
     -Emlak komisyoncusu, ilgili meslek odasına kayıtlı olmalı. 
     -Gayrimenkule bakacak müşterilere tahsis edilmiş servis aracı olmalı. 
     -Biri çalışma, diğeri de müşteriler için 2 bağımsız odası bulunmalı. 
     -Milli Eğitim Bakanlığı'nın düzenlediği kurslardan alınan sertifika olmalı. 
     -Oda tarafından temin edilmiş akit bulunmalı. 
     -Ne kadar komisyon alınacağına dair meslek odası onaylı levha olmalı. 
     -Emlak komisyoncusunun bürosunda bilgisayar, yazıcı, modem, telefon, faks, pusula, fotoğraf makinesi, el feneri bulunmalı. 
     
</TEXT>
</DOC>
