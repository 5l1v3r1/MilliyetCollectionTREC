<DOC>
<DOCNO> 287558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur49.html </URL>
<DATE> 2004/11/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sümerbank davasında bilirkişi raporunu açıkladı... 
</HEADLINE>
<TEXT>

     Sümerbank'ın eski sahibi Hayyam Garipoğlu'nun da aralarında bulunduğu 47 sanığın yargılandığı dava kapsamında hazırlanan bilirkişi raporunda, olayda ''zimmet'' ''emniyeti suiistimal'' ve ''dolandırıcılık'' suçlarının oluşmadığı belirtildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Metin Berk, Yılmaz Oruçoğlu ve Bülent Gökhan Günay katıldı. Hayyam Garipoğlu'nun da aralarında bulunduğu 43 tutuksuz sanık ile gıyabi tutuklu sanık Orhan Aslıtürk ise duruşmaya gelmedi. 
     Mahkeme Heyeti Başkanı Mustafa Akın, Marmara Üniversitesi Hukuk Fakültesi Ceza ve Ceza Usul Hukuku Anabilim Dalı öğretim görevlisi Dr. Ahmet Caner Yenidünya, banka denetim uzmanı Mali Müşavir Mustafa Laz ve emekli banka müdürü Erdal Çelik tarafından hazırlanan 48 sayfalık bilirkişi raporu ve eklerinin dosyaya konulduğunu tutanağa yazdırdı. 
     Başkan Akın'ın bilirkişi raporuna karşı diyeceklerini sorduğu sanık avukatları, raporu henüz alamadıklarını bildirdi. 
     Bazı sanık avukatları da müvekkilleri hakkındaki yurtdışına çıkış yasağının kaldırılmasını talep etti. 
     Yurtdışına çıkış yasaklarının kaldırılması konusundaki talepleri reddeden mahkeme heyeti, duruşmayı erteledi. 
     
     BİLİRKİŞİ RAPORU 
     Bilirkişi raporunun sonuç kısmında, Sümerbank A.Ş'nin, ödenmeyen kredilerden dolayı 243 milyon 901 bin dolar nakit, 38 milyon 494 bin dolar da gayrinakdi alacağının oluştuğu, bunun 24 milyon 249 bin dolarlık kısmının ödendiği, TMSF ile Sümerbank'ın eski hakim hissedarları sanıklar arasında yeni bir sözleşmenin imzalanması konusunda anlaşma sağlandığı anlatıldı. 
     Dava konusu dosyanın içeriğinden 4389 sayılı Bankalar Kanunu'ndan önce verilen krediler bakımından TCK'nın 2. maddesi uyarınca kanunun ''zimmet' suçunu düzenleyen 22. maddesinin 3. fıkrasının uygulanması imkanının bulunmadığı belirtilen raporda, uygulanacak maddenin diğer unsurları bulunmak kaydıyla ''hizmet sebebiyle emniyeti suiistimal'' suçu olduğu ifade edildi. 
     Raporda, ''Sanıkların dolaylı kredilendirme metotlarına başvurmak suretiyle zimmet suçunu işledikleri iddiasının varit olmadığı, gerçekte bu işlemlere grup firmalarına kredi sağlamayı engelleyen limitleri aşmak amacıyla müracaat edildiği, bu fiillerin olağan kredilendirme prosedürü içerisinde verildiği takdirde sadece idari para cezasını gerektirdiği, dolaylı olarak gerçekleştirilmesi hususunun da aynı şekilde değerlendirilmesinin isabetli olacağı'' görüşüne yer verildi. 
     Bankanın yönetiminde bulunan sanıkların bankadaki mevduata zilyet olmaları ve bankanın idare makamını oluşturmalarından dolayı kendilerine yönelik hile ve desise yapamayacakları belirtilen raporda, dava konusu olaylarda ''dolandırıcılık'' suçunun unsurlarının da oluşmadığı bildirildi. 
     ''Emniyeti suiistimal'' suçu yönünden değerlendirilen eylemlerin de kredi limitlerini aşmak amacıyla yapıldığı, kredilendirme prosedürü içinde verilmiş olsa suçun idari para cezasını gerektireceği belirtilen raporda, işlemin dolaylı olarak gerçekleştirilmesi durumunda da idari para cezası uygulanmasının isabetli olacağı kaydedildi. 
     
     -İDDİANAMELER 
     Birleştirilen davaların iddianamelerinde, sanıkların işledikleri suçlar, ''cürüm işlemek için teşekkül oluşturmak'', ''teşekküle bilerek yardım etmek'', ''bankayı aracı kılarak dolandırıcılık yapmak ve bu suça iştirak'', ''tahsis edilmemesi gereken bir kredinin açılmasını sağlamak maksadıyla dolandırıcılık'' ile ''banka parasını zimmete geçirmek'' olarak gösteriliyor. 
     Hayyam Garipoğlu'nun, olayın 245 mağduru olduğu düşünülerek toplam 808.5 ile 2 bin 17 yıl, Hayyam Garipoğlu'na bağlı çeşitli şirketlerin ortağı olan Nida, Nizam ve Kasım Garipoğlu'nun 739 yıl ile bin 647'şer yıl, Sümerbank Yönetim Kurulu üyesi Cengiz Biçer'in 763 ile bin 904 yıl arasında ağır hapis cezasına çarptırılması istenilen iddianamelerde, Şükrü Karahasanoğlu, İsmail Emen, Muhammet Ciğer, Mehmet Faruk Keçeli ve Orhan Aslıtürk'ün de aralarında bulunduğu diğer 42 sanığın da 1 ile 54 yıl arasında ağır hapis cezalarına çarptırılmaları talep ediliyor. 
     
</TEXT>
</DOC>
