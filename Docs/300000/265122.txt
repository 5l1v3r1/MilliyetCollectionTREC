<DOC>
<DOCNO> 265122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonyas07.html </URL>
<DATE> 2004/08/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
"Sıcak günlerde soğuk içecekler yerine çay için, acı yiyin" 
</HEADLINE>
<TEXT>

     Bunaltıcı sıcaklarda serinlenmek için acı gıdalar yenilip, sıcak çay içilmesi önerildi. 
     Atatürk Üniversitesi A.Ü Ziraat Fakültesi Gıda Mühendisliği Bölümü Öğretim Üyesi Prof.Dr. Fevzi Keleş, AA muhabirine yaptığı açıklamada, bunaltıcı sıcaklarda serinlenmek isteyenlerin soğuk ve buzlu içecekler tükettiğini, bunun zararlı olduğunu söyledi. 
     Bunaltıcı sıcaklarda vücudun ısı dengesinin terleme yoluyla sağlandığını belirten Keleş, ''Terleme, vücut ısısını düşürür. Terleme sonrası vücutta serinlik, yani ferahlık olur. Sıcak günlerde serinlemek için terlemek gerekiyor'' dedi. 
     Güneşli ve sıcak havalarda mümkün oldukça dışarı çıkılmaması gerektiğine değinen Keleş, şunları söyledi 
     ''Sıcak günlerde soğuk içecekler yerine, çay içilip, acı gıdaların yenilmesi gerekiyor. Çünkü sıcak içecekler ile acı gıdalar terleme reaksiyonunu hızlandırır. Sıcak içecekler, soğuklara oranla bağırsaklara, sindirim sistemine ve vücudun diğer organlarına daha hızlı yayılır. Acılı gıdalar ise yakıcı özellikleri nedeniyle terleme reaksiyonunu başlatır. Terleme de serinliğe neden olur.'' 
     
     ''SADECE SU YETERSİZ'' 
     Keleş, terlemelerde vücutta sadece su kaybı olmadığını, bunun yanında mineral madde kaybının da meydana geldiğini söyledi. 
     Terlemeler nedeniyle sadece su tüketilmesinin yeterli olmadığını kaydeden Keleş, şöyle devam etti 
     ''Ter yolu ile vücuttaki su ve bazı mineral maddeler dışarı atılır. Böylece mikroplara karşı vücudun direnci azalır. Terleme nedeniyle vücudun azalan su ihtiyacının karşılanması için sadece su tüketilmesi yetersiz. Su yerine, magnezyum, kalsiyum, sodyum ve potasyum içerikli gıda ve içecekler ile meyvesuyu, ayran, süt ve çay gibi içecekler de tüketilmeli. Mümkün oldukça bol sulu meyvelerin de yenilmesi gerekir. Bu tür içecek ve yiyecekler, vücudun mineral dengesini yani elektrolit dengesini tamamlar.'' 
     
</TEXT>
</DOC>
