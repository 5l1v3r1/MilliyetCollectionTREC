<DOC>
<DOCNO> 264743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonsiy05.html </URL>
<DATE> 2004/08/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP MİT'le ilgili iddialar konusunda Erdoğan'ın suskunluğu hayret verici 
</HEADLINE>
<TEXT>

     CHP Grup Başkanvekili Kemal Anadol, Yargıtay'ın, Alaattin Çakıcı hakkındaki soruşturmada gündeme gelen iddiaların kendisini ilgilendiren bölümüyle ilgili olarak ''düğmeye bastığını'' bildirerek, ''MİT ile ilgili iddialar konusunda iktidarın, özellikle de Başbakan'ın suskunluğunu sürdürmesi hayret verici'' dedi. 
     Anadol, Parlamento'da düzenlediği basın toplantısında, Çakıcı soruşturmasıyla ilgili olarak gündeme gelen iddialar konusunda Hükümet'in tavrına ilişkin bir soru üzerine, MİT'in doğrudan Başbakanlığa bağlı olduğuna dikkati çekti. İktidarın, özellikle de Başbakan Recep Tayyip Erdoğan'ın ''bu konudaki suskunluğunun hayret verici olduğunu'' savunan Anadol, ''Siyasi sorumluluk doğrudan Recep Tayyip Erdoğan'ın üzerindedir'' diye konuştu. 
     MİT Yasası'na göre kurum mensuplarının emekli olduktan sonra dahi çalışmalarıyla ilgili açıklama yapamayacaklarını, ancak bazı eski daire başkanlarının, emekli MİT çalışanlarının ''şakır şakır açıklama yaptığını'' belirten Anadol, MİT Müsteşarı'nın da ''Siyasi polemiğe girdiğini'' öne sürdü. Kemal Anadol, sözlerini şöyle sürdürdü 
     ''Başbakan suskun, AKP iktidarından çıt çıkmıyor. Yargıtay bu olayda sorumluluğunu yerine getirmiş ve iddiaların kendisiyle ilgili bölümü hakkında düğmeye basmış, Yargıtay Başkanı ile ilgili dosya işleme konulmuştur. Şimdi bunun sonucunu bekliyoruz. 
     Öbür taraftan MİT'deki gelişmeler, MİT Başkanı'nın konuşmaları karşısında bir suskunluk var. Bu nereye kadar sürecek AKP iktidarı Türkiye Cumhuriyeti'nin en saygın kurumları olan Yargıtay ve MİT'in yıpratılmasını izin vermemelidir.'' Kemal Anadol, Türkiye'nin bir hukuk devleti olduğuna işaret ederek, ''Kanun kaçaklarını, çapulcuları kullanmayan bir MİT görmek istediklerini'' ifade etti. Çakıcı'nın bir dönem MİT için kullanıldığını doğrudan MİT Başkanı'nın itiraf ettiğini kaydeden Anadol, 7 TİP'linin öldürülmesi olayının faili Haluk Kırcı'nın da ''taşeron olarak kullanıldığını'' öne sürdü. Anadol, ''Bir hukuk devleti için bunlar yüzkarasıdır'' dedi. 
     Kemal Anadol, MİT'in daha fazla yıpratılmamasını isteyerek, AK Parti'nin de asla bu kurumda kadrolaşmayı düşünmemesi gerektiğini kaydetti. 
     
</TEXT>
</DOC>
