<DOC>
<DOCNO> 256410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/spor/axspo01.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Politikamız doğru' 
</HEADLINE>
<TEXT>


Beşiktaş Futbol Şube Sorumlusu Kıvanç Oktay, transferde iddia edilen paraları harcamadıklarını söyledi, "Büyük yatırım yaptık, ucuz rakamlarla büyük yıldızlar aldık. Bu yönetimin başarısıdır" dedi 

BİLAL MEŞE 


'Hesaplarımız ortada' 
BEŞİKTAŞ'IN futbolla yatıp, futbolla kalkan yöneticisi Kıvanç Oktay, transferde harcadıkları rakamların uçuk olmadığını iddia etti. Oktay, "Çağdaş, 1 milyon, İbrahim, 2 milyon 750 bin, Carew ise 3.5 milyon Euro'ya geldi. Bu isimler iki yıl sonra fiyatlarını ikiyi katlayacaklar. Kulübün parasını çar-çur etmedik. Yıldızları bu rakamlara almak yönetimin başarısıdır" dedi. 

'Rekabet faktörü' 
OKTAY, şampiyonluk için alternatifi bol bir kadro kurduklarını vurguladı. Beşiktaş Asbaşkanı şunları söyledi "Hedefimiz şampiyonluk ve UEFA'da başarıysa, alternatifi fazla olan bir kadroya ihtiyacımız olacak. Rekabet, gücümüze güç katacak. Hayalci değiliz. Hocamızın isteği doğrultusunda görevimizi en iyi şekilde yerine getiriyoruz." 

'Bosque bambaşka' 
İSPANYOL teknik adam del Bosque'ye de övgüler yağdıran Kıvanç Oktay, "Seçimden önce del Bosque'yi teknik direktör yapacağız deseydik, kimse inanmazdı. Ama biz bu ünlü hocayı 2 milyon Euro'ya getirmeyi başardık. İsteseydi başka kulüplerde fazlasını kazanırdı. Bize güvendi" dedi. Oktay, Emre Belözoğlu'nun transferi için girişimlerinin sürdüğünü, Nihat'ın ise dönmek istemediğini söyledi. 

'İçim yanıyor' 
KIVANÇ Oktay, takımdan ayrılacak olan isimlerin henüz netleşmediğini dile getirirken, "Bizim için zor olacak. Serdar Topraktepe ayrılırken, benim içim parçalandı" diye konuştu. Oktay, İlhan Mansız ile Ahmet Dursun'un geri dönmeleri konusunda son sözün Del Bosque'de olduğunu belirtti, "İkisini de çok seviyorum. Ama hoca ne derse o olacak" ifadelerini kullandı. 

Dersini çalışıyor 

BEŞİKTAŞ Teknik Direktörü Del Bosque, Almanya kampında vaktinin büyük bölümünü odasına kapanıp, analiz yaparak değerlendiriyor. İspanyol teknik adamın kendi izlenimlerini, yardımcılarının raporlarıyla karşılaştırdığı ve çıkan sonuçlara göre ideal on biri bulmaya çalıştığı öğrenildi. Del Bosque dün sabah yardımcılarıyla yaptığı yürüyüşün ardından yine odasına kapandı. 
ALMANYA'DA ağır idmanlar ve yoğun maç trafiği nedeniyle bitkin düşen Siyah - Beyazlı futbolcular dün izin yaptı. Del Bosque'nin, sabah kahvaltısında sürpriz bir şekilde, "Akşama kadar izinlisiniz. Dilediğinizi yapın" demesi alkışlarla karşılandı. Futbolcuların büyük bölümü odada dinlenmeyi tercih ederken, bazı isimler de Münih'te tura çıktı. 

İspanya'dan yakın takip 

BEŞİKTAŞ'IN Celta Vigolu Juanfran'ı transfer listesine alması İspanyol basınında da geniş yer buldu. Yıldız futbolcunun Menajeri Arturo Canalaes, Siyah - Beyazlı kulüple pazarlıkların sürdüğünü doğruladı. Canalaes, "Celta Vigo, Beşiktaş'tan gelen 2.5 milyon Euro'luk teklife hayır dedi. Eğer Beşiktaş bu rakamı biraz daha artırırsa Juanfran transferi mutlu şekilde bitebilir" yorumunu yaptı. 

Sergen'den mesaj var 

'Bitmedim, bitiremezler' 
SİYAH - Beyazlı takımın tecrübeli ismi Sergen Yalçın, 2004 - 2005 sezonunun kendisi için bambaşka olacağını dile getirdi. Yıldız futbolcu, "Herkes Sergen'in bittiğini düşünüyor. Şunu bilsinler ki, Sergen asla bitmez. Aslan gibiyim. Biraz kilo fazlam var. Onu da kampta atıyorum. Yeni sezonda Beşiktaş'ın bana, benim de Beşiktaş'a ihtiyacım var" dedi. 

'Prim sistemi doğru' 
SERGEN, yönetim kurulunun yüzde otuzu garanti, diğer kalanı maç başına sistemini de doğru bulduğunu dile getirdi. Yıldız oyuncu sözlerini şöyle sürdürdü "Yerinde bir karar. Kimse buna gıkını bile çıkarmasın. Topunu oynarsan, kazanırsın. Bu ben dahil herkes için geçerli. Yöneticiler sistemi bana da sordular. Düşünmeden doğru bulduğumu söyledim." 

BEŞİKTAŞ GÜNLÜĞÜ 
Carew sığmıyor 
BEŞİKTAŞ'IN dev golcüsü Carew'in şimdi de kramponları sıkıntı yarattı. Kampa geldiği ilk gün yatağa sığmayan dev golcünün, ayak numarasının 46 olması malzemeci Süreyya'yı zor durumlara düşürdü. Süreyya'nın, "Carew'e bir çift bulduk. Bütün sezonu bununla bitirecek" sözleri kahkahalara neden oldu. 

Yorgan döşek 
SİYAH - Beyazlı takımın başarılı isimlerinden Ahmet Yıldırım, gribal enfeksiyon nedeniyle yataklara düştü. Tecrübeli futbolcunun, tüm müdahalelere karşın bir türlü düzelemediği açıklandı. Ahmet'in, kimseye bulaştırmaması için bir iki gün ayrı bir odada tek başına kalması gündeme geldi. 

Evini özledi 
KOLOMBİYALI kaleci Cordoba'nın moralsizliği herkesin dikkatini çekti. Tecrübeli eldiven, Beşiktaş ile bir sorunun olmadığını dile getirerek, "Geçen sezonla ilgili herhangi bir sıkıntım yok. İkinci yarıyı hatırlamıyorum bile. Moralsizliğimin nedeni sürekli kampta olmak ve ailemi görememem" dedi. 

Ziyaret günü 
ALMANYA'DA dünü izinli olarak geçiren futbolcular, bu ülkede yaşayan yakınlarıyla bir araya gelme şansı buldu. Kaleci Ramazan ve Serdar Özkan'ın aileleri takımın kamp yaptığı otele gelerek futbolcularla sohbet etti. Bu arada kamp yapılan otelin güvenlik önlemleri de artırıldı. 

Hassan'dan övgü 
MISIRLI golcü Ahmed Hassan, kamp döneminin kendileri için çok yararlı olduğunu söyledi. Tecrübeli oyuncu, "Yeni sezonda hedeflerimiz büyük. Bu kampları çok iyi değenlendirip, eksiklerimizi gidermek zorundayız. Geçen yıla oranla daha ağır ve zor bir programla çalışıyoruz" yorumunu yaptı. 


</TEXT>
</DOC>
