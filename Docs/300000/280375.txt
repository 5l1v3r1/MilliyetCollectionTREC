<DOC>
<DOCNO> 280375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy06.html </URL>
<DATE> 2004/10/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bakan Çiçek Türkiye milletvekilliğini tartışıyoruz... 
</HEADLINE>
<TEXT>

     Adalet Bakanı Cemil Çiçek, DEHAP dahil tüm partilerin yüzde 10 barajını düşürmeksizin Türkiye Milletvekilliği modeliyle Meclis'te temsil edilmesini sağlayacak düzenlemeyi, "fikir jimnastiği" boyutunda tartıştıklarını söyledi. 
     Bakan Çiçek, ANKA'ya yaptığı açıklamada, AB İlerleme Raporundaki yüzde 10 barajına yönelik eleştirileri karşılamak amacıyla yüzde 1 oy alan partilerin bile Meclis'te temsilini sağlayacak bir formül arayışında olduklarını belirtti. Yüzde 10 barajını koruyacak bir formülün bulunmasını istediklerini ifade eden Çiçek, "Yüzde 10 barajını koruyarak, geçmişteki Türkiye Milletvekilliği 
     modeliyle 100 milletvekilini barajı aşamayan partiler arasında dağıtarak tüm partilerin TBMM'de temsilini sağlayacak bir düzenlemeyi konuşuyoruz. Bu, henüz tasarı ya da taslağa dönüşmüş değil. Bir fikir cimnastiği aşamasında" dedi. 
     
     BARAJ YÜZDE 7'YE DÜŞÜRÜLSÜN DİYENLER DE VAR 
     Çiçek, partide barajın yüzde 7'ye çekilmesi görüşünün de savunulduğunu, ancak ağırlıklı görüşün Türkiye Milletvekilliği yöntemi üzerinde oluştuğunu söyledi. Çiçek, bu düzenlemenin asıl olarak AB liderleriyle yapılacak görüşmelerde netlik kazanacağını ve 17 Aralık'ta müzakere tarihinin netleşmesinden sonra TBMM'ye geleceğini bildirdi. 
     
</TEXT>
</DOC>
