<DOC>
<DOCNO> 263616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo25.html </URL>
<DATE> 2004/08/15/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Beşiktaş, Gençlerbirliği maçı öncesi notlar 
</HEADLINE>
<TEXT>

     Birinci Süper Futbol Ligi'nde bu akşam Gençlerbirliği ile karşılaşacak olan Beşiktaş, bu maçı kazandığı takdirde ligdeki 800. galibiyetine ulaşacak. 
     Siyah-beyazlılar, 47 yıllık lig tarihindeki 800. galibiyetine ulaşabilmek için Gençlerbirliği karşısında galibiyetin yollarını arayacak. 
     Birinci Süper Lig'de, 7 maçtır ve 125 gündür galibiyet yüzü görmeyen Beşiktaş, ligdeki en son galibiyetini Galatasaray'a karşı Atatürk Olimpiyat Stadı'nda 2-1'lik skorla almıştı. 
     Siyah-beyazlı takımda, geçen haftaki Malatyaspor maçından farklı olarak bu hafta Emre Aşık'ın yerine Ronaldo, İbrahim Toraman'ın yerine de yeni transfer Tayfun ilk 11'de yer aldı. 
     Teknik direktör Vicente Del Bosque'nin geçen hafta 18 kişilik kadroya almadığı Sergen Yalçın, bu hafta takımla beraber Ankara'ya geldi. 
     Siyah-beyazlılarda, kaleci Cordoba ve Juanfran sakatlıkları, Tümer cezası nedeniyle, Fatih, Berkant, Mustafa ve Çağdaş da teknik direktör Del Bosque'nin tercihi doğrultusunda Gençlerbirliği kadrosuna dahil edilmedi. 
     Gençlerbirliği'nde ise Filip rahatsızlığı nedeniyle ilk 11'e alınmazken, teknik direktör Erdoğan Arıca, geçen perşembe günü Hırvatistan'ın HNK Rijeka takımıyla yapılan UEFA Kupası 2. ön eleme turu maçındaki ilk 11'den farklı olarak Mustafa Özkan ve Uğur'a Beşiktaş karşısında şans verdi. 
     Karşılaşmayı, Beşiktaş Kulübü Başkanı Yıldırım Demirören, Gençlerbirliği Kulübü Başkanı İlhan Cavcav ve A Milli Takım Teknik Direktörü Ersun Yanal birlikte izledi. 
     Siyah-beyazlı taraftarlar, maraton ve kapalı tribünü hemen hemen doldururken, kale arkasında yer yer boşluklar göze çarptı. Gençlerbirliği taraftarları ise maça fazla ilgi göstermedi. 
     
</TEXT>
</DOC>
