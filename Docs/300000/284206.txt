<DOC>
<DOCNO> 284206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas06.html </URL>
<DATE> 2004/10/28/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Okuldaki 40 öğrenciden 25'i aynı soyadı taşıyor 
</HEADLINE>
<TEXT>

     Mehmet AYDIN DHA 

MUŞ'un Bulanık İlçesi'ne bağlı Bingöldek Köyü İlköğretim Okulu'nda eğitim- öğretim gören 40 öğrenciden 25'i aynı soyadını taşıyor. Tüm çocukların birbirleriyle akraba olduğu köyde ençok Polat, Çetin ve Çetinkaya soyadları bulunuyor. 
     Bingöldek Köyü'ndeki tek sınıflı ilköğretim okulunun tek öğretmeni Eyüp Eroğlu, 5 sınıftaki 40 öğrencisini bir arada okuttuğunu söyledi. Öğrencilerden 25'inin soyadının Polat, 9'unun Çetin, 6'sının Çetinkaya olduğunu belirten Eyüp Eroğlu, "Öğrencinin ismi aklınıza gelmiyor, soyadıyla çağırmak istiyorsunuz. Polat' dediniz mi 25 el birden kalkıyor. Bu yüzden öğretmen olarak zor anlar yaşıyorum. Çare olarak öğrencilerimin isim ve soyadlarını ezberlemeye çalışıyorum'' dedi. 
     Bingöldek Köyü Muhtarı Nurettin Özdemir, Cumhuriyet yıllarında Reşit, Amani ve Mustafa adlı üç kardeşin köye yerleştiğini, soyadı kanunu ile birlikte üç kardeşin Polat, Çetin ve Çetinkaya soyadlarını aldığını belirtti. Köyün 40 haneli ve yaklaşık 400 nüfuslu olduğunu hatırlatan Nurettin Özdemir, "Üç öz kardeş, istediği ya da sevdiği soyadı almış. Şimdi o kardeşlerin çocukları ve torunları köyde yaşıyor. Zaten köyde herkes birbiri ile akraba, yabancı kimse yok'' dedi. 
     
</TEXT>
</DOC>
