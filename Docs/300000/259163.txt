<DOC>
<DOCNO> 259163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/gun04.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vicdanı için gelmesin' 
</HEADLINE>
<TEXT>


Eşinin ölümü üzerine Başbakan Erdoğan'a bağıran Mualla Kurumlu Orada yüzüme bakmadı. Taziyesini kabul etmem 

GÜLÇİN ÜSTÜN Ankara 

Hızlandırılmış tren kazasında hayatını kaybeden mimar Erol Kurumlu'nun eşi Mualla Kurumlu, hastanede "Acımı duy. O trende kocam öldü" diye tepki gösterdiği Başbakan Recep Tayyip Erdoğan'ın taziye ziyareti isteğini kabul etmedi. Kurumlu, "Hakkımı helal etmiyorum. Orada yüzüme bakmadı. Arabasına binip gitti. Vicdanını rahatlatmak için gelmesin" dedi. 
Kazadan sonra hiçbir yetkilinin kendisiyle ilgilenmemesinden yakınan Kurumlu, "Hastanede kimse yardımcı olmadı. O anki acımla Erdoğan'a seslendim. Bana dönüp, 'Hanım, neyini kaybettin Bir ihtiyacın var mı Yanındayız' deseydi, elimi sıksaydı, teselli etseydi... Yanımdaydı ama uzak durdu" diye konuştu. 

'Orada ihtiyacım vardı' 
Erdoğan ve Ulaştırma Bakanı Binali Yıldırım'ın kendisini arayıp taziye bildirmediğini belirten Kurumlu, önceki gün Başbakanlık Kriz Masası'ndan bir görevlinin Erdoğan'ın ziyaret talebini ilettiğini söyledi. "Bu ziyaretin amacı ya vicdanlarını rahatlatmak ya da 'Başbakan olarak ayağına gittim' diyebilmek" diyen Kurumlu, şunları kaydetti 
"Devlete orada ihtiyacım vardı. Bu saatten sonra ne yapayım Kriz Masası yetkililerine istemediğimi söyledim. Her hataya Allah'ı ortak etmesinler. O oğlunu Berlusconi'yi çağırarak evlendirdi. Benim oğullarımın düğününde yanlarında babaları olamayacak." 
Eşinin ağabeyinin de 24 yıl önce bir tren kazasında hayatını kaybettiğini anlatan Kurumlu Erdoğan, Yıldırım ve TCDD Genel Müdürü Süleyman Karaman hakkında suç duyurusunda bulunacağını belirtti. 


</TEXT>
</DOC>
