<DOC>
<DOCNO> 257489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanal D halka açılıyor 
</HEADLINE>
<TEXT>


Kanal D'nin CEO'su Arzuhan Yalçındağ, halka arz çalışmalarının başladığını açıkladı. Böylece Kanal D ile Türkiye'de ilk defa bir televizyon kanalı halka açılmış olacak 

EKONOMİ SERVİSİ 

Doğan Yayın Holding DYH bünyesindeki Kanal D halka açılıyor. Kanal D'nin CEO'su Arzuhan Yalçındağ, halka açılma sürecini yönetecek yatırım bankaları ve aracı kuruluşlarla yaptığı toplantıda, Kanal D'nin halka arzı ile ilgili çalışmaların başladığını açıkladı. Bu açıklama, öğle seansının kapanmasının ardından Doğan Yayın Holding DYH tarafından İMKB'ye resmen iletildi. Öğleden sonra da DYH, Deutsche Bank, Bender ve Garanti Yatırım halka açılış çalışmalarının yürütülmesi ile ilgili protokolü törenle imzaladılar. 

Reklamda pazar payı yüzde 25 
DYH Başkan Yardımcısı Soner Gedik, Deutsche Bank yönetiminden Selçuk Yorgancıoğlu ve Philip Southwell, Bender Menkul Değerler Yönetim Kurulu Başkanı Kaya Didman ile Garanti Yatırım İcra Kurulu Başkanı Metin Ar'ın da katıldığı toplantıda Kanal D'nin CEO'su Arzuhan Yalçındağ, şunları söyledi 
"10'uncu yılını kutlayan Kanal D, etik değerlere bağlılığı, doğru ve tarafsız haberciliği ve ilkeli yayıncılık sorumluluğu ile ülkemizin öncü televizyon kuruluşudur. Kanal D istikrarlı program yapısı, genç ve dinamik kadrosuyla sektörün amiral gemisidir. 2003 verilerine göre Türkiye, günlük ortalama 300 dakikalık televizyon izleme oranı ile dünyada ilk sırada yer alıyor. Bu durum, yayın kuruluşlarına ciddi sorumluluk yüklüyor. Bu bilinçle Kanal D, Türk halkına bir çok yeni formatlı TV programı kazandırırken, reklam taşıma kapasitesi ile reklam verenlerin en fazla tercih ettiği kanalların başında geliyor. Kanal D, bu yılın ilk yarısında yüzde 15.9'luk tüm gün izlenme payı ile reklam pazarında yüzde 25'lik bir pay elde etti." 

Medya sahipliğinde şeffaflık 
Yalçındağ, medya kuruluşlarının ekonomik olarak güçlü oldukları sürece bağımsız yayıncılık görevlerini layıkıyla yerine getirebileceklerinin bilinciyle Kanal D'nin sektörde k r - zarar dengesini gözettiğini, bu sayede yatırım dengesini koruduğunu anlattı. Yalçındağ, hisselerin halka arzı ile Kanal D'nin sahipliğinin daha geniş bir tabana yayılacağını ve mali yapısının daha da güçlendirileceğini belirterek, Kanal D'nin TV yayıncılığı sektöründe birçok konuda öncülük yaptığını ve halka arz konusunda da ilk adımı atan kuruluş olmaktan gurur duyacağını vurguladı. 
Arzuhan Yalçındağ, Kanal D yönetimi olarak şeffaflığa büyük önem verdiklerini ve RTÜK Yasası'nda yapılan değişikliğin hemen ardından, kanalın hisselerini DYH bünyesine aktararak şeffaf sahiplik konusunda adım atan ilk özel TV kuruluşu olduklarını söyledi. Kanal D'nin en büyük ortağı olan DYH, bu yasa çıkmadan önce de TV sahipliğini saran esrar perdesinin kalkması gerektiğini savunmuştu. 

Aracı kurumlarla protokol imzalandı Kanal D binasındaki törende DYH Başkanı Mehmet Ali Yalçındağ, Başkan Yardımcısı Soner Gedik, Deutsche Bank yönetiminden Selçuk Yorgancıoğlu ve Philip Southwell, Bender Menkul Yönetim Kurulu Başkanı Kaya Didman, Garanti Yatırım İcra Kurulu Başkanı Metin Ar ve CEO'su Ahmet Ünüvar Kanal D'nin halka arz çalışmaları ile ilgili protokolü imzaladılar. 
DYH Başkanı Mehmet Ali Yalçındağ, Kanal D'nin halka arzının grup bünyesinde olduğu gibi, sektörde de yeni bir heyecan yaratacağını belirterek, "Biz DYH olarak halka açılmaya hep inandık. Halka açılmanın bize yüklediği sorumluluğun bilincinde olarak şirketlerimizi bundan sonra da halkla paylaşmaya devam edeceğiz. Medyada çok ihtiyacımız olan şeffaflığı ve güveni sağlama açısından bu çok önemlidir" dedi. 

Kanal D, tüm dünyada yayında Kanal D, 1996 yılından beri Euro D adıyla Avrupa'da yaşayan Türk vatandaşlarına yönelik farklı program yapısıyla ve son iki yıldır da Amerika ve Avustralya ile tüm dünyada izlenebiliyor. 1996 yılında dünya televizyonlarıyla aynı anda internete giren ilk Türk televizyon kanalı olan Kanal D'nin yayınları, dünyanın neresinde olursa olsun internet hizmetinden yararlanan tüm bilgisayar kullanıcıları tarafından izlenebiliyor. 


</TEXT>
</DOC>
