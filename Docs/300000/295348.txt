<DOC>
<DOCNO> 295348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas11.html </URL>
<DATE> 2004/12/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Avrupalılarla Türklerin 12 - 70 kan bağı var... 
</HEADLINE>
<TEXT>

     Avrupalılar ile Türkler arasında yüzde 12 ile yüzde 70 arasında kan bağı olduğu belirlendi. 
     Gaziantep Üniversitesi GAZÜ Tıbbi Biyoloji Anabilim Dalı Başkanı Prof. Dr. Ahmet Arslan, AA muhabirine yaptığı açıklamada, 1993 yılında Konya'dan 129 kan örneği aldıklarını ve kanların etiketlerini çıkarıp, bunları Avrupa ülkeleriyle karşılaştırdıklarını anlattı. 
     Arslan, kan örneklerinden çıkarılan etiketleri Avrupalılarla karşılaştırıp, yüzdesini taradıklarında, Yunanistan, Ukrayna, Balkanlar, İtalya, Macaristan, Polonya, Litvanya, Danimarka, Portekiz ve İspanya gibi ülkelerin halklarıyla Türkler arasında kan bağı tespit ettiklerini ifade etti. 
     Araştırma sırasında, Avrupalıların yüzde 12 ile yüzde 70'nin Konya'dan alınan kan etiketini taşıdıklarını belirlediklerini öne süren Arslan, ''En yüksek oran ise İspanya, Portekiz, Danimarka, Polonya, Macaristan, ve Litvanya'dan elde edilen kan etiketlerinde ortaya çıktı'' dedi. 
     Arslan, projenin sonuçlarının ilgili kurumlara gönderildiğini, bu sonucun ardından uluslararası bir proje için çalışmalara başladıklarını bildirdi. Arslan, bu konuda Avrupa ülkelerindeki üniversitelerle temas halinde olduklarını söyledi. 
     Bu tür araştırmaların yapılması için ''Anadolu Medeniyetleri Enstitüsü'' kurulması gerektiğine dikkati çeken Arslan, ''Bu enstitü kurulduğu taktirde, Anadolu'ya gelen ilk yerleşimcilere saygılı olmuş oluruz'' diye konuştu. 
     
</TEXT>
</DOC>
