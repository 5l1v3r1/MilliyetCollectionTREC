<DOC>
<DOCNO> 263379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun05.html </URL>
<DATE> 2004/08/14/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
233 km'ye ulaşan Çarli Kasırgası ABD'yi yerle bir etti 
</HEADLINE>
<TEXT>

     ABD, son yılların en büyük kasırga felaketini yaşıyor. Şiddeti beklenenden daha yüksek olan Çarli Kasırgası'nın hızı, zaman zaman saatte 233 km hıza ulaşırken, ABD Başkanı George W. Bush, kasırganın enkaza çevirdiği Florida eyaletini felaket bölgesi ilan etti. 
     Florida kıyılarında binaları yıkan, çatıları uçuran, ağaçları deviren, enerji hatlarını tahrip eden ve yol açtığı sellerle yolları kullanılamaz hale getiren Çarli Kasırgası, gece yarısına doğru kuzey-kuzeydoğu yönünde hareket ederek Orlando kentine doğru ilerledi. 
     Çarli Kasırgası yüzünden 2 milyon kişiye daha, güvenli yerlere gitmek üzere evlerini terk etme çağrısı yapıldı. 
     ABD Ulusal Hava Hizmetleri, Çarli Kasırgası'nın, 1960'taki Donna Kasırgası'ndan daha güçlü bir kasırga olduğunu ve şiddet bakımından 4. kategoride yer aldığını açıklarken, her akşam verdikleri Irak haberlerini adeta unutan Amerikan televizyonları, canlı yayınlarla bölgeden aralıksız kasırga haberleri veriyor. 
     
     14 BİN ASKER SEFERBER EDİLDİ 
     Miami'deki Ulusal Kasırga Merkezi Başkanı Max Mayfield, ''Bu bizim yıllardır üzerinde konuştuğumuz kabus senaryosunun ta kendisi'' derken, kasırganın sebep olduğu dalgaların yüksekliğinin 6 metreyi aştığını kaydetti. 
     Florida Valisi Jeb Bush, ilk raporların, kasırganın bölgede 15 milyardan fazla zarara yol açtığını, ancak can kaybı olup olmadığına ilişkin bilgi alınmadığını kaydetti. Jeb Bush, bölgede en az 700 bin kişiye elektrik sağlanamadığını, okyanus kıyısında bulunan otellerin pek çoğunu su bastığını bildirdi. 
     CNN Televizyonu da kesin rakamlar olmamakla birlikte, çok sayıda yaralı bulunduğunu duyurdu. 
     Tampa'nın 80 km doğusundaki Lake Wales'ta bir çatının uçması sonucu yaklaşık 100 kişinin yaralandığı kaydedilirken, kurtarma ekiplerinin bölgeye ulaşmasının, kasırga yüzünden mümkün olmadığı ifade edildi. 
     Bu arada, 14 bin askerin, arama ve kurtarma çalışmalarına katılmak üzere seferber edildiği bildirildi. 
     Cuma gününden itibaren bölgeye uçak ve tren seferlerinin de yapılamadığı kaydedildi. 
     
     SAVAŞ GEMİLERİ VE UÇAKLAR TAŞINDI 
     Bu arada Tampa'daki Macdill Hava Üssü'nde görevli 6 bin 500 askerin kasırga dolayısıyla üssü boşalttığı, buradaki uçakların, Kansas, Nevada ve Maine'deki üslere taşındığı kaydedildi. 
     ABD Donanması'nın, Jacksonville yakınlarındaki Mayport Donanma İstasyonu'nda bulunan 12 savaş gemisini de kasırgadan etkilenmeyecek bir bölgeye taşıdığı ifade edildi. 
     Kuzeye yönelen Çarli Kasırgası, gece boyunca Florida eyaletinin 17 milyonluk nüfusunun 6,5 milyonunun yaşadığı kesimleri etkilemeye devam etti. 
     Kasırganın rotası üzerinde bulunan Güney Carolina Eyaleti'nin Valisi Mark Sanford da bölgede olağanüstü hal ilan ederken, kıyı bölgelerinde yaşayanların, bu bölgeleri terk etmeleri çağrısında bulundu. 
     Kasırganın etkisinin, kuzeye doğru ilerledikçe azalacağı ve pazar gününe kadar sıradan bir tropikal fırtınaya dönüşeceği kaydediliyor. 
     Saatteki hızı 201-249 km arasında değişen fırtınaların sınıflandırıldığı 4. kategoride yer alan Çarli Kasırgası'nın, 1992'de Miami'yi vuran ve saatte 265 km'lik hızıyla 5. kategori fırtınalar arasına giren Andrew Kasırgası'ndan sonra bölgedeki en büyük kasırga olduğu kaydediliyor. 
     Andrew Kasırgası, bölgede 43 kişinin ölümüne neden olmuş ve 31 milyar dolarlık maddi hasara yol açmıştı. 
     1998 yılında Orta Amerika'da meydana gelen 5. kategorideki Mitch Kasırgası ise Honduras'ta 10 bin kişinin ölümüne neden olmuştu. 
     
</TEXT>
</DOC>
