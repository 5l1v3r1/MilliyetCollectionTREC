<DOC>
<DOCNO> 280630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun41.html </URL>
<DATE> 2005/03/15/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AİHM, Türkiye'yi 'Sincan davasında' haksız buldu... 
</HEADLINE>
<TEXT>

     Avrupa İnsan Hakları Mahkemesi AİHM , Sincan Belediyesi'nde 1997'de düzenlenen ''Kudüs Gecesi''nin ardından DGM tarafından suçlu bulunarak mahkum edilen şahısların yaptığı şikayet başvurusunda, Türkiye'nin haksız olduğu görüşüne vardı. 
     Sincan Belediyesi'nde görevli Mükremin Kılınç, Osman Özüpek, Duran Özdemir, Avni Yazıcıoğlu ile yine aynı davada mahkum edilen Selam gazetesi yazarı Nurettin Şirin, AİHM'ye yaptıkları şikayet başvurusunda, AİHM Sözleşmesi'nin adil yargılanma hakkıyla ilgili 6. maddesinin ihlal edildiğini ileri sürmüşlerdi. 
     AİHM'den yapılan açıklamada, ''askeri yargıç bulunduğu için sanıkları yargılayan DGM'nin adil ve bağımsız olmadığı yolundaki itirazın'' kabul edildiği belirtildi. 
     ''Kılınç, Özüpek, Özdemir ve Yazıcıoğlu'nun yaptığı başvurularda maddi tazminata gerek görmeyen ve kararın yeterli olduğuna'' hükmeden AİHM, ''Şirin'in ise başvurusunda maddi tazminat talebinde bulunmadığını'' bildirdi. 
     Ankara 2 nolu DGM, Sincan Belediye Başkan Yardımcısı Mükremin Kılınç, Eğitim ve Kültür Müdürü Avni Yazıcıoğlu, Sosyal İşler Müdür Yardımcısı Osman Özüpek ve belediye çalışanı Duran Özdemir'in Hizbullah örgütüne yardım ve yataklık yaptıkları tespit edildiği kararına vararak, sanıklar hakkında 3 yıl 9'ar ay hapis cezası vermişti. 
     ''Kudüs Gecesi''nde konuşma yapan Selam gazetesi yazarı Nurettin Şirin, yasadışı Hizbullah örgütünün üyesi olmaktan 17 yıl 6 ay ağır hapis cezasına çarptırılmıştı. 
     Şikayet başvurusunda bulunanların, daha sonra temyiz mahkemesine yaptıkları başvuru, sonuçsuz kalmıştı. 
     Yine aynı davadan yargılanan, ancak AİHM'e başvurmayan eski Sincan Belediye Başkanı Bekir Yıldız da toplam 4 yıl 7 ay hapis cezasına çarptırılmıştı. 
     
</TEXT>
</DOC>
