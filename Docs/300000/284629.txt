<DOC>
<DOCNO> 284629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/soneko01.html </URL>
<DATE> 2004/10/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Eski cüzdanlar çöpe... 
</HEADLINE>
<TEXT>

     Kuruşlar için özel bölmelerin yer aldığı birbirinden renkli ve farklı yeni cüzdanlar, bugünden talep görmeye başlarken, bir cüzdan için en az 8 milyon lirayı gözden çıkarmak gerekiyor. 
     AA muhabirinin edindiği bilgiye göre, Türkiye genelinde Yeni Türk Lirası YTL için hazırlıklar tüm hızıyla sürüyor. 
     Kurumlar, odalar ve esnaf kadar artık kendisini 1 Ocak'ta kullanıma geçecek YTL için hazır hisseden vatandaşlar da yeni uygulamanın heyecanını bugünden yaşamaya başladı. 
     Özellikle cüzdan ve çantasını yenilemek isteyenler, mağazalardan bozuk para bölmesi olanları isterken, firmalar da bu yöne kaydırdıkları üretimlerini daha da hızlandırdı. 
     Konya'da kurulu Doğan Çanta'nın sahibi Taner Doğan, YTL'nin kullanıma geçmesiyle bugün kullanılan çeşitlerdeki düz cüzdanların çok fazla tercih edilmeyeceğini anlattı. 
     Piyasada bugüne oranla daha fazla demir paranın dönecek olmasının artık yeni tip cüzdan kullanımını kaçınılmaz hale getireceğini dile getiren Doğan, şunları söyledi 
     ''Kuruşlar ve lira bozuk para olarak hayatımıza giriyor. 5 milyon lira bile 5 adet 1 YTL olarak bozuk şekilde taşınabilecek. Bu kadar madeni paranın cepte taşınması ise hem rahatsızlığa yol açacak hem de kayıplar ortaya çıkacağından zararlı olacak. Bu yüzden birkaç ay öncesinden özel bölmeli cüzdan ve çanta üretimine başladık.'' Doğan, cüzdan ya da çantasını değiştirmek isteyen erkek ya da kadın müşterilerin mağazalara geldiğinde ilk olarak ''bozuk para bölmeli olanlarına bakabilir miyim '' dediğini vurgulayarak, ''Bugünden yoğun talep alıyoruz. Düz cüzdana ilgi kalmadı. Satışlardaki yoğunluğa paralel olarak biz de bu doğrultuda ürettiğimiz özel bölmeli ürünlerimizin imalatına hız verdik'' dedi. 
     Özel bozuk para bölmeli erkek ve bayan cüzdan fiyatlarının 8 ile 50 milyon lira arasında değiştiğini belirten Doğan, 15 milyon liradan başlayan bayan çantaların fiyatının ise 150 milyon liraya kadar çıktığını bildirdi. 

     
</TEXT>
</DOC>
