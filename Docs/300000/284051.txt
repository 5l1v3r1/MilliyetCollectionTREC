<DOC>
<DOCNO> 284051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun51.html </URL>
<DATE> 2004/10/28/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
Viyana'da AB-Türkiye paneli... 
</HEADLINE>
<TEXT>

     Viyana Diplomasi Akademisi'nin Türkiye'nin Viyana Büyükelçiliğiyle ortaklaşa düzenlediği ''Türkiye-AB'' panelinde konuşan CHP milletvekili Kemal Derviş, AB'nin Türkiye'ye çifte standart uyguladığını söyledi. 
     Panelde, Türkiye'deki reform yasalarını anlatan Derviş, AB üyesi ülkelerden Yunanistan ve Slovenya'daki Müslümanların yaşadığı sorunlardan örnekler vererek, ''Slovenya'da 50 bin Müslüman cami açabilmek için izin alamıyor. Yunanistan'daki Müslüman azınlık Atina'da cami açma izni alamıyor ve bu iki ülke de AB'nin tam üyesi. Ama Türkiye'de cami, sinagog ve kilise yan yana sorunsuz olarak yükseliyor'' dedi. 
     Panele Avusturya'daki Halk Partisi'nin ÖVP Avrupa Parlamentosu AP üyesi Ursula Stenzel, Sosyal Demokrat Partinin SPÖ AP üyesi Hannes Swoboda ile Yeşiller partisi Dış İlişkiler sözcüsü Ulrike Lunacek de konuşmacı olarak katıldılar. 
     Hıristiyan Demokrat eğilimli ÖVP'nin üyesi Stenzel, Türkiye'de çıkarılan reform yasalarının hala tam olarak uygulanmadığını, işkence olaylarının devam ettiğini ve son olarak toplam 692 işkence vakasının insan hakları raporlarına geçtiğini ileri sürdü. 
     SPÖ üyesi Hannes Swoboda ise Türkiye'deki reform yasalarının, Başbakan Recep Tayyip Erdoğan ile Dışişleri Bakanı Abdullah Gül'ün söyledikleri gibi Türk halkı istediği için değil, AB'nin baskıları sonunda çıkarıldığını ve bunun böyle olduğunu herkesin bildiğini öne sürdü. 
     Yeşiller Partisi'nden Lunacek ise AB ülkelerinde yaygın olarak dile getirilen, ''Türkiye'nin tam üye olmasıyla Türkler gelip elimizden işimizi alacak'' görüşüne katılmadığını söyledi. 
     Paneldeki konuşmaları A.A muhabirine değerlendiren Derviş, konuşmacıların partilerinin değil, kişisel görüşlerini dile getirdiklerine işaret ederek, şunları söyledi 
     ''Konuşmacılar Türkiye ile müzakerelerin başlaması gerektiğini savundular. Tabi ki AB içinde müzakerelerin başlamasına karşı olanlar da var. Bu paneldeki konuşmalarla politik ibrenin Avusturya'da bile Türkiye ile müzakerelerin başlamasından yana geliştiğini görüyoruz. Bu panelde Türkiye konusunda yanlış bilgilerin devam ettiğini gördüm. Türkiye güçlü biçimde eşit haklarla AB dinamiğine katılmalı, hatta yön vermelidir.'' Panelde konuşmacıların ısrarla ''ucu açık müzakere'' deyimini kullandıklarını, bunu nasıl değerlendirdiği sorusuna ise Derviş, ''Hedefimiz tam üyeliktir. Müzakerelerin hedefi de bu zaten. Ucu açık müzakere deyimine başka anlamlar yüklememek lazım'' yanıtını verdi. 
     
</TEXT>
</DOC>
