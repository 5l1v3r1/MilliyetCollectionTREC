<DOC>
<DOCNO> 269384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun20.html </URL>
<DATE> 2004/09/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İspanya AB'nin Türkiye raporunun olumlu olmasını umuyoruz... 
</HEADLINE>
<TEXT>

     İspanya Dışişleri Bakanı Miguel Angel Moratinos, ''Türkiye'nin, tüm dünyanın kabul ettiği çok önemli çabalar sarf ettiğini ve AB Komisyonu'nun raporunun olumlu olmasını umduklarını'' belirtti. 
     Moratinos, El Pais gazetesinde bugün yayınlanan demecinde, Türkiye'nin AB'ye katılım süreciyle ilgili yöneltilen soruları da yanıtladı. 
     ''Geçmiş Aznar hükümetinin Türkiye'nin AB'ye girişine verdiği destek Zapatero ile azaldı mı '' sorusuna ''Hayır'' cevabını veren Moratinos, ''İstanbul'da Başbakan Erdoğan ile görüşmemiz İspanya'nın Türkiye'nin girişine desteğini gösterdi. Mantıksal olarak, Türkiye AB'ye girerken bir dizi ekonomik ve kurumsal reformları gerçekleştirecek ve uzun bir müzakere süreci olacak. AB'de halen bazı ülkeler için belirsizlikler var'' diye konuştu. 
     Öte yandan, İspanyol Dışişleri Bakanı, Irak'tan İspanyol askerlerinin çekilmesi sonrası bir daha İspanyol askerinin ve polisinin oraya gönderilmeyeceğinin altını çizerek, Fransa veya Almanya Irak'a asker gönderse bile bu kararlarının değişmeyeceğini belirtti. 
     Moratinos ayrıca, AB içinde uzun zamandır tartışılan, ancak resmi dil olarak kabul edilmeyen Katalanca, Baskça ve Galiçyaca dilinin AB nezdinde tanınmaları için 13 Eylül'de AB'ye teklif sunacağını kaydetti. 
     
</TEXT>
</DOC>
