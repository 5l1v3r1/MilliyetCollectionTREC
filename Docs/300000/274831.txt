<DOC>
<DOCNO> 274831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/soneko05.html </URL>
<DATE> 2004/09/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD'de artan maliyetler nedeniyle araçlar paylaşılıyor... 
</HEADLINE>
<TEXT>

     ABD'de yüksek sigorta ve park bedelleri yanında benzin fiyatlarının da hızla yükselmesi, otomobil sahibi olmak yerine paylaşmayı tercih edenlerin sayısının hızla artmasına neden oluyor. 
     Ülke geneline yayılan araç paylaşım programı sunan şirketlere üye olan Amerikalılar, istedikleri zaman kendilerine tahsis edilen araçla ihtiyaçlarını giderebiliyor. 
     Araç paylaşımı sektörünün ilklerinden 20'nin üzerindeki şehirde faaliyet gösteren Flexcar, son bir yılda üye sayılarının 16 binden 22 bine yükseldiğini bildirdi. 
     Flexcar'ın CEO'su Lance Ayrault'a göre, ekonomi kötüleştikçe araç paylaşımı artıyor. ''Maliyetler yükseldikçe insanlar ihtiyaçlarını nasıl daha ekonomik olarak karşılayabileceğini araştırıyor'' diyen Ayrault, araç paylaşımının bu nedenle ''işlerin kötü gitmesinin sonucu'' olarak görülebileceğini söyledi. 
     Boston civarında araç paylaşımı hizmeti veren Zipcar ise işlerinin yıllık yüzde 90 büyüdüğünü, sadece geçen ay 25 bin yeni müşteri edindiklerini kaydetti. 
     Kar amacı gütmeyen San Francisco Araç Paylaşımı Sözcüsü Eliot Dobris, yükselen benzin fiyatlarının talep artışına neden olduğunu belirterek, ''Bütün finansal faktörlerin birleşmesinin sonucunda insanlar kendi isteklerini karşılayan araç paylaşımı programlarına yöneliyor'' diye konuştu. 
     ABD'de Starbucks ve Nintendo gibi büyük şirketlerin bile araç paylaşımı programlarına üye olarak maliyetlerini düşürmeyi hedeflediği bildiriliyor. 
     
     ARAÇ PAYLAŞIMI SİSTEMİ 
     Saat ya da kilometre başına belirlenen bir bedelle paylaşım anlaşması yapılan aracın, yakıtından sigortasına bütün masrafları, şirket tarafından karşılıyor. 
     Yıllık 35-50 dolar arasında değişen sabit bir bedeli araç paylaşımı şirketine ödeyerek üye olanlar, günün her saatinde telefonla ya da internetle ulaşarak gerektiğinde araçlarını isteyebiliyor. 
     Araç paylaşımı şirketi, çekicilerle araçları talep edenin adresine teslim ediyor, işi bittiğinde geri topluyor. 
     Araç paylaşımı sistemlerinin oto kiralamadan farkı ise müşterinin taleplerine göre oldukça esnek anlaşmaların yapılabilmesi. Oto kiralama daha çok günlük bazda çalışırken araç paylaşımında dakikalar bile önem kazanabiliyor. 
     
</TEXT>
</DOC>
