<DOC>
<DOCNO> 264066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun24.html </URL>
<DATE> 2004/08/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Berlusconi ve Blair, Irak'ı değerlendirdiler... 
</HEADLINE>
<TEXT>

     İtalya Başbakanı Silvio Berlusconi, Sardunya Adası'ndaki yazlık ikametgahı Certosa Villası'nda ağırladığı İngiltere Başbakanı Tony Blair ile, Irak'taki şiddetin barışçıl yollarla sona erdirilmesi çağrısında bulundu. 
     İtalya'nın ANSA ajansının haberine göre, Berlusconi ve Blair, Sardunya adasında tatil amaçlı buluşmalarında yaptıkları değerlendirme neticesinde, ''Irak hükümeti tarafından, yaşanan şiddete siyasi çözüm bulma amacıyla her türlü gayret gösterilmeli'' dediler. 
     Mevcut gerilimin silah kullanımıyla sona erdirilemeyeceğini belirten Başbakanlar, ''Şiddet ve güç kullanımıyla gerilim ortadan kaldırılamaz. Irak Başbakanı İyad Allavi hükümeti, Irak'taki iç politik koşullar doğrultusunda siyasi bir çözüm üretmeli'' diye konuştular. 
     Berlusconi ve Blair, Irak'taki merkezi hükümete direnen grupların, silahları bırakma çağrısına uyarak, haklarını siyasete etkin biçimde katılmak suretiyle aramalarını temenni ettiler. 
     İki Başbakanın Irak konusundaki değerlendirmeleri sonrasında, konuya ilişkin ortak yazılı açıklama yayınlamalarının da ihtimal dahilinde olduğu bildirildi. 
     Berlusconi, Nasıriye'deki çatışmalarda üç İtalyan jandarmasının yaralanmasından da üzüntü duyduğunu belirtti. Berlusconi, ''Bu, son derece haksız bir saldırı. Zira bizler orada, Birleşmiş Milletler Genel Sekreteri'nin de ifade ettiği gibi, sadece Irak halkının iyiliği için, kamu düzenini korumak ve güvenliği sağlamak amacıyla bulunuyoruz'' dedi. 
     İtalya Başbakanı, ülkesinin aynı amaçla Bosna, Kosova ve Afganistan'a da asker gönderdiğini hatırlattı. 
     İngiltere Başbakanı Blair'in ise Nasıriye'de İtalyan askerlerinin yaralanması konusunda, ''Bu tür hadiseler herkesi üzmektedir'' dediği belirtildi. 
     Blair, eşi Cherie ile birlikte Berlusconi'nin Sardunya Adası'ndaki dev bir parkı andıran görkemli villasında ağırlanıyorlar. 
     
</TEXT>
</DOC>
