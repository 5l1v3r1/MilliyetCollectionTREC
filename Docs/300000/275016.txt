<DOC>
<DOCNO> 275016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yazar/sazak.html </URL>
<DATE> 2004/09/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Meclis'in görevi 
</HEADLINE>
<TEXT>


TBMM, zina nedeniyle askıya alınan TCK tasarısını 'kaldığı yerden' görüşmek üzere bugün toplanıyor. 
AB krizi, Verheugen - Erdoğan arasında, eski bir öyküdeki ağa ile kahyasının batağa saplanan arabayı çıkarmak uğruna giriştikleri inatlaşmayı çağrıştıracak tarzda sonuca bağlandıktan sonra gözler Meclis'e çevrildi. 
Tasarıda olmayan zinayı, CHP - AKP uzlaşmasına karşın TCK'ya ekleme çabaları nedeniyle 6 Ekim'deki İlerleme Raporu tehlikeye girecekti. AB'nin Genişlemeden Sorumlu üyesi Günter Verheugen, Brüksel'deki zirvede Başbakan Erdoğan'a, 'TCK 6 Ekim'den önce kabul edilmezse, ben size ancak koşullu tavsiyede bulunabilirim. Zinada ısrar ederseniz müzakereler başlamaz' demiş. 
Erdoğan da, siyasetçilerin bu tür zamanlarda en kolay çıkış kapısı olan 'Medyanın tuzağına düşürüldük ' savıyla, TCK'yı görüşmek üzere Meclis'i toplantıya çağıracağını söylemiş. 
TBMM, bugün Bülent Arınç başkanlığında toplanıyor. 
Kriz aşıldığına göre artık geleceğe bakmak gerekiyor. 'Erken zafer' havasına girmeden önce parlamentoyu ve Türkiye kamuoyunu her aşamada AB beklentileri konusunda doğru bilgilendirmek ve uzun soluklu bir koşuya hazırlamak gerekiyor. 
Dış basındaki haber ve yorumlarda tam üyelik için en iyimser tarih 2013 - 2015 olarak verilirken, müzakereler başladıktan sonra da geçerli risklere işaret ediliyor. 
En çarpıcı değerlendirmeyi Le Monde yapmış. Gazetenin manşet haberine göre 'AB, Türkiye ile belli durumlarda müzakereleri durdurma hakkını saklı tutacakmış ' 
Oysa Türkiye'nin senaryosu, 2005'te müzakereler başladıktan sonra bu süreci 'kesintisiz' tamamlayıp 7 - 8 yılda üye olmak üzerinedir. Verheugen'in '2013 takvimi' de buna uymakta. Doğu Avrupa ülkelerinin, 1989'da Berlin Duvarı yıkıldıktan sonra başlattıkları Batı'yla bütünleşme sürecinin de 10 - 15 yılı bulduğu dikkate alındığında 2015 tarihi gerçekçidir. 
Ancak Türkiye AB hedefine bağlanırken, gelecekte asla kabul edemeyeceği 'üniter' yapısını tartışmaya açacak etnik ve kültürel 'temsil' sorunlarıyla karşılaşırsa ne olacak Müzakereler kesintiye uğratılırsa, tam üyelik yerine 'özel statü' ile yetinecek miyiz İmtiyazlı ortaklığa 'evet' diyecek miyiz 
The New York Times, AB üyelik sürecini ileriye götürebilmek uğruna Erdoğan'ın siyasi kredibilitesini riske attığını savunuyor. 
Erdoğan, Brüksel'de 'Zinada ısrar edecek misiniz ' sorusunu yanıtlarken, 'Onu da bizden sonraki hükümetler getirsin' diyerek demokrasiye bağlılık mesajı verdi. Seçimle gelen seçimle gider 
40 yıllık AB serüveni onlarca hükümet eskitti. AKP müzakereleri başlatır ama sonunu getirebilir mi CHP'nin son günlerdeki 'AB'ci' tutumu da bir seçim yatırımı olmasın 



</TEXT>
</DOC>
