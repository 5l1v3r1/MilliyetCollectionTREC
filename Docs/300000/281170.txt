<DOC>
<DOCNO> 281170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun23.html </URL>
<DATE> 2004/10/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye için referandum tartışması İtalya'ya sıçradı... 
</HEADLINE>
<TEXT>

     İtalya'da Silvio Berlusconi başkanlığındaki merkez sağ hükümetin ortaklarından Kuzey Birliği'nin üyesi Adalet Bakanı Roberto Castelli, Türkiye'nin AB üyeliğinin halkoylamasına sunulmasını istedi. 
     Castelli, Kuzey Birliği lideri Umberto Bossi'nin bu konuda kendilerine talimat verdiğini açıklayarak, ''Türkiye konusunda referandum yapılmalı. Hükümet tek başına karar veremez'' dedi. 
     Türkiye'nin AB'ye alınmasına öteden beri karşı çıkan Bossi, Ankara'ya müzakere tarihi verilip verilmemesi konusunda İtalya'nın tavrının referandum aracılığıyla belirlenmesini talep etti. 
     Konunun, rahatsızlığı nedeniyle uzun süredir evinde istirahat eden Bossi'nin dün kurmaylarıyla yaptığı toplantı esnasında gündeme geldiği öğrenildi. 
     Bossi'nin evinde yapılan toplantının ayrıntıları, toplantıya katılan partinin ağır toplardan biri olan Adalet Bakanı Castelli tarafından açıklandı. 
     Castelli, hükümetin icraatı dahil olmak üzere çeşitli konuların ele alındığı toplantıda Türkiye konusunun da gündeme geldiğini ifade ederek, ''Avrupa Konseyi'nde bakanların karar vermesi gereken ana konu, Türkiye ile müzakerelerin başlatılıp başlatılmayacağı meselesidir. Genel Başkanımız Bossi'nin talimatları doğrultusunda, bu bağlamda nihai bir karar alınmadan önce referandum yapılarak konunun halka danışılmasını istiyoruz'' dedi. 
     İtalyan hükümetinin konu hakkında tek başına karar vermesinin doğru olmayacağını savunan Castelli, sözlerini şöyle sürdürdü 
     ''Türkiye'nin AB üyeliği, çağı değiştirebilecek bir konudur. Bu, Avrupa'nın gelişimini yüzyıllar boyunca etkileyebilecek bir meseledir. Dolayısıyla, hükümet tek başına karar veremez''. 
     Kuzey Birliği'nin bu çıkışı, bugünkü İtalyan basınında da geniş biçimde yer aldı. 
     Corriere della Sera gazetesi, ''Bossi sahaya döndü Türkiye'nin AB'ye girişine hayır'' başlığını kullandı. 
     La Rebubblica gazetesi de benzer bir başlık atarak, Bossi'nin bu çıkışının, Başbakan Recep Tayyip Erdoğan'ın dostu Berlusconi'yi ve hükümet çevrelerini kaygılandırdığını yazdı. 
     Geçirdiği kalp rahatsızlığı nedeniyle Mart ayında hastaneye kaldırılan Bossi, halen ikametgahında istirahat ediyor. Bossi, Temmuz ayına kadar Berlusconi hükümetinin Reform Bakanı olarak görev yapıyordu. Avrupa Parlamentosu seçimlerinde de milletvekili seçilen Bossi, siyasi kariyerini Strasbourg'da sürdürmeyi yeğleyerek 19 Temmuz 2004 tarihinde bakanlık görevinden istifa etmişti. 
     
</TEXT>
</DOC>
