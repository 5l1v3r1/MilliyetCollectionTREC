<DOC>
<DOCNO> 273952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko29.html </URL>
<DATE> 2004/09/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
UND Başkanı Suriye güzergahı bu işi çözmez 
</HEADLINE>
<TEXT>

     Uluslararası Nakliyeciler Derneği UND Başkanı Çetin Nuhoğlu, Irak'ta tır sürücülerinin kaçırılmasına ilişkin Suriye güzergahının tek başına çözüm olmadığını belirterek, ''Suriye güzergahı veya sayın Barzani'nin söylediği gibi Kerkük güzergahı bu işi çözmez. Bu iş komple çözülmek zorundadır'' dedi. 
     Uluslararası Karayolu taşımacılığı konferansının açılışının ardından basın mensuplarının sorularını yanıtlayan Nuhoğlu, Irak'taki belirsizliğin sürdüğünü ve her gün değiştiğini ifade ederek, bugün alınan bir tedbirin, yarın karşılaşılacak yeni olaylara karşı sonuç vermeyeceğini söyledi. 
     Üzerlerinde önemle durdukları noktanın insan hayatının önemi olduğunu vurgulayan Nuhoğlu, ''Bunun için Zaho bölgesinin altındaki taşımaların doğru olmadığını söylüyoruz. Belirlenecek olan yeni duruma göre de sektörü yönlendirmeyi planlıyoruz. Ama şu an için söylenecek hiçbir şey yok'' dedi. 
     Nuhoğlu, her şeyin çok hızla değiştiğini ve Irak'ın kendileri için çok önemli olmasına rağmen, sonunu göremedikleri için bu ülkede taşımacılık konusunda çekimser davranmak zorunda olduklarını söyledi. 
     Irak'taki sorunun giderilmesi için Suriye'nin tek başına bu işi çözemeyeceğini belirten Nuhoğlu, şu görüşleri dile getirdi 
     ''Suriye güzergahı veya sayın Barzani'nin söylediği gibi Kerkük güzergahı bu işi çözmez. Bu iş komple çözülmek zorundadır. Irak çok önem verdiğimiz bir ülke. Onun için de Dışişleri Bakanlığı ile çok yakın görüşmeler sürüyor. Tahmin ediyorum ki, kısa sürede eğer mevcut durumda herhangi bir değişiklik olmazsa çözüm bulunacaktır.'' Nuhoğlu, Irak'a, Amerikan ordusunun mallarının taşınmamasıyla ilgili 2 Ağustos'ta aldıkları kararın halen arkasında durduklarını ifade ederek, ''Biz o tarihte de Amerikan ordusunun mallarını taşımayacağız demiştik. Şu anda Amerikan ordusunun mallarını taşımıyoruz'' dedi. 
     Çetin Nuhoğlu, bir soru üzerine, Amerikan ordusu mallarının taşınmaması kararının toplam taşımada yüzde 3-4'lük bir azalma yarattığını kaydetti. 

     
</TEXT>
</DOC>
