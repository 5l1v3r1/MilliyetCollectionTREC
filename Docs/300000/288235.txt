<DOC>
<DOCNO> 288235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/siyaset/axsiy02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviler, Diyanet'e tepkili 
</HEADLINE>
<TEXT>


Diyanet İşleri Başkanı Ali Bardakoğlu'nun, Alevi taleplerini "İleride Aczmendiler isterse ne olur " diye değerlendirmesi, Alevileri kızdırdı. Cem Vakfı, bilgisizlikle suçladı. Yargıtay üyesi Doğan'dan kınama geldi 

ANKARA, İSTANBUL Milliyet 


Alevilerin taleplerini "İleride Aczmendiler isterse ne olur " diye değerlendiren Diyanet İşleri Başkanı Ali Bardakoğlu, Alevilerin tepkisini çekti. Cem Vakfı Başkanı İzzettin Doğan, Diyanet'i, Arap Emevi İslam anlayışını h kim kılmaya çalışmakla ve bilgisizlikle suçladı. Yargıtay 2. Ceza Dairesi Üyesi Yusuf Kenan Doğan da, "Bardakoğlu görev sınırlarını aşmıştır, kınıyorum" dedi. 
Bardakoğlu'nun demagoji yaptığını ve gerçekleri görmezden geldiğini savunan Doğan, şunları söyledi 
"Aczmendiler, Nakşibendi, Kadirilik gibi Sünni İslam anlayışının alt gruplarıdır. Oysa Aleviler, tamamen Sünni anlayışının dışında farklı bir İslami yoruma sahiptir. Alevilere bugüne kadar yapılan haksızlıklar neredeyse bu insanların azınlık muamelesi görmesi sonucunu doğurmuştur. Başta Diyanet olmak üzere devlet kurumları, kısaca Türkiye'yi yıllardır yöneten bu zihniyet, tarihiyle, kültürüyle, insanıyla barışık olmayan bir bakış açısının dışavurumudur. Bu haksızlığın AB raporları ile gündeme getirilmesinin sorumlusu Aleviler değildir." 

Erdoğan'ın tarifi 
Bardakoğlu'nun açıklamasının, "Arap Emevi İslam anlayışını Türkiye'de h kim kılmaya çalışan Diyanet'in sil baştan yeniden ve demokratik biçimde yapılandırılması gereğini ortaya koyduğunu" savunan Doğan, Başbakan Recep Tayyip Erdoğan'ın laikliği tarifine dikkat çekti. Doğan, "Erdoğan, 'Devletin din kurallarının dışında yapılanması ve devletin bütün dini inançlar karşısında eşit mesafede bulunması, din ve vicdan özgürlüklerinin teminat altına alınması' demiştir. Bu tanım bizce de doğrudur. Ancak söylemlerle uygulamalar çelişmektedir" diye konuştu. 

Yadırgadım 
Yargıtay 2. Ceza Dairesi Üyesi Yusuf Kenan Doğan da, "Bardakoğlu, görev sınırlarını aşarak, Alevileri, Nakşıbendi, Aczmendi gibi tarikatlarla bir tutmuştur, kınıyorum" şeklinde konuştu. Doğan, şunları söyledi 
"Bardakoğlu, Alevilerin bu ülkede azınlık istediğini bahane ederek ve Aleviliği İslamdan ayrıymış gibi gösteren açıklamalar yaparak, Alevileri küçük düşürmüştür. Alevilik İslamdan ayrı kültür değildir. 'Başka tarikatlarlar da talepte bulunabilir' açıklamasıyla, Alevileri, Nakşibendi, Aczmendi gibi tarikatlarla bağdaştırmak, Bardakoğlu'nun göreviyle bağdaşmaz. Bir Alevi olarak Bardakoğlu'nun bu açıklamasını kınıyorum." 


</TEXT>
</DOC>
