<DOC>
<DOCNO> 253976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/ekonomi/eko03.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez Elektrik özelleştirme dışı bırakıldı 
</HEADLINE>
<TEXT>


Enerjide özelleştirme yasası komisyondan geçerken, yeni mağdurların ortaya çıkmaması için ÇEAŞ ve Kepez özelleştirme kapsamına alınmadı 

SALİHA ÇOLAK Ankara 

Enerji piyayasında serbest piyasaya geçişi ve devlete geçen santralların özelleştirmesini hızlandıracak yasa tasarısı, TBMM Sanayi Komisyonu'nda kabul edilirken, ÇEAŞ ve Kepez kapsam dışı bırakıldı. Hükümetin, bazı doğalgaz santrallarıyla anlaşmaları feshetmeye hazırlandığı, tasarının da bu işlemlerin ardından özelleştirmeyi kolaylaştırmayı amaçladığı bildirildi. 
Tasarı, enerjide serbest piyasaya geçiş dönemini belirli bir zamana yaymak ve uygulamada yaşanan sorunların giderilmesini öngörüyor. Tasarının komisyonda görüşülmesi sırasında CHP Adana Milletvekili Tacidar Seyhan, ÇEAŞ ve Kepez'de Uzanlar dışında hisse sahipleri bulunduğuna dikkat çekerek tasarıya itiraz etti. Bunun üzerine ÇEAŞ ve Kepez'i kapsam dışı bırakan önerge kabul edildi. 

İki santrala fesih geliyor 
Seyhan, Milliyet'in sorularını yanıtlarken hükümetin, bazı sorunlu doğalgaz santrallarının sözleşmelerini iptal etme hazırlığı içinde olduğunu, öncelikle iki santralın gündemde bulunduğunu bildirdi. 
Tasarıya göre, Türkiye Elektrik, Ticaret ve Taahhüt AŞ, halen faaliyet gösteren santralların kamuya geçmesi halinde, alıcıların ortalama toptan elektrik satış fiyatının yüzde 30 fazlasına kadar fiyat önermeleri kaydıyla, alıcılarla 31 Aralık 2005'e kadar anlaşma imzalamaya yetkili olacak. 

Güler Botaş'ın halka açılmasını arzu ediyoruz Enerji Bakanı Hilmi Güler, serbest piyasa ekonomisinden yana olduklarını belirterek Botaş'ın halka açılmasını arzu ettiklerini söyledi. 
Güler, elektrik piyasası, doğalgaz piyasası ve petrol piyasası kanunlarında değişiklik öngören tasarının görüşülmesi sırasında yaptığı konuşmada, "Botaş'ı halka açabiliriz"dedi. Güler, Rusya'dan gelen doğalgazın yüksek basıncından elektrik üreteceklerini de söyledi. Güler, elektrik üretimini sağlayacak santralın yapımı için yakında ihaleye çıkılacağını bildirdi. 


</TEXT>
</DOC>
