<DOC>
<DOCNO> 284585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/kohen.html </URL>
<DATE> 2004/10/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Arafat'ın bitmeyen savaşı 
</HEADLINE>
<TEXT>


BATILILAR ona boşuna "the survivor", yani uğradığı her felakete rağmen, "sağ ve diri kalan adam" sıfatını vermediler... 
Gerçekten yarım yüzyıldır Filistin'in bağımsızlığı için savaş veren 75 yaşındaki Abu Amar Arafat birçok kez sürgüne gönderildi, devre dışı bırakılmak istendi, ölümle burun buruna geldi fakat her defasında beladan kurtulmasını ve yoluna devam etmesini bildi. 
Yaşam öyküsü, giriştiği siyasi ve askeri mücadele süresince tehlikelerle dolu olan Filistin lideri, bu kez başka bir savaş veriyor Kendi hayatını kurtarma savaşı... 

ARAFAT bu savaşın ilk raundundan siyasi bakımdan galip çıkmış görünüyor. Gerçekten hastalığı nedeniyle sadece Filistin halkının değil, uluslararası camianın gösterdiği sıcak ilgi ve sempati onun hesabına kaydedilecek büyük bir kazanç. 
İsrail'in tedavi için Fransa'ya gitmesine, yani iki buçuk yıldır hapsedildiği Ramallah'taki karargahından çıkmasına izin vermesi ise, Arafat için ne kadar bir galibiyet ise, özellikle Başbakan Ariel Şaron için o kadar bir "geri adım" sayılır. Arafat'ı "terörist başı" sayan ve onu bir şekilde yok etmeye azmeden Şaron'un, Arafat'a sadece çıkış değil, "gidiş - dönüş" izni vermek zorunda kalmasında kuşkusuz uluslararası tepki ve baskıların önemli bir payı var... 

YASER Arafat tekrar işlerini ele alabilecek bir güçle Ramallah'a dönerse, yeni bir siyasi süreç başlayabilir ve çözüm şansı tekrar canlanabilir mi 
Birçok diplomat, özellikle son dönemde olup bitenlerin, anlaşmanın "ne Arafat'la, ne de Arafat'sız" mümkün olamadığını gösterdiğini savunuyor. Örneğin, Arafat, eski ABD Başkanı Clinton'ın inisiyatifiyle gerçekleştirilen Camp David toplantısında, zamanın İsrail Başbakanı Ehud Barak'la tam mutabakata varılacakken, son anda işi yokuşa sürmüştü. Ama buna karşılık, Şaron'un çeşitli gerekçelerle Arafat'ı yok sayması ve de yok etme niyetini de saklamaması , kanlı çatışmaları tırmandırmış ve çözüm şanslarını büsbütün ortadan kaldırmıştır. 
Eğer Arafat Ramallah'a sağ salim dönerse, belki uluslararası camianın özellikle Avrupa'nın girişimiyle, barış sürecine bu kez Arafat'lı olarak yeni bir fırsat sağlanabilir. 

ARAFAT yaşamını yitirirse, ne olur 
Bunun bu aşamada ne Filistin halkı, ne de barış için iyi bir şey olmayacağı rahatlıkla söylenebilir. 
Tanınmış Filistinli siyasetçi Hanan Aşravi'nin belirttiği gibi Arafat'ın yok olmasının ardından Filistin'de iktidar kavgalarının ve karışıklıkların olması ihtimali çok yüksek. Arafat'ın bir "varisi" olmadığı için onun yerini almak isteyecek "adaylar" arasında ciddi sürtüşmeler çıkabilir. 
Bundan Hamas başta İslami örgütler de yararlanmak isteyebilir. 
Böyle bir durum Şaron'a "Müzakere için muhatap yok" gerekçesini tekrarlama fırsatını verir ve sonuç olarak çatışmalar ve gerginlikler sürer gider. 
Kısacası Arafat'ın hastalığı ve Paris'e nakli, şimdilik spekülasyonlara müsait, yeni bir belirsizlikler dönemi açıyor... 



</TEXT>
</DOC>
