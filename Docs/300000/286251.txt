<DOC>
<DOCNO> 286251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/siyaset/axsiy01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Toptan'dan son nokta 
</HEADLINE>
<TEXT>


TBMM Adalet Komisyonu Başkanı Köksal Toptan, CMUK tasarısına eklenen 'muayene' düzenlemesini ya geri çekeceklerini ya da orijinal metne döneceklerini ifade etti 

Önder Yılmaz - Ankara 


TBMM Adalet Komisyonu Başkanı Köksal Toptan, alt komisyonda görüşmeleri süren CMUK tasarısına eklenen ve tepkilere neden olan "Gözaltına alınan kadının muayenesi kadın hekimce yapılır" düzenlemesinin ya geri çekileceğini ya da "Kadının utanç duygularını rencide edici" ifadesini koyarak orijinal metne döneceklerini söyledi. 

'Tartışma derinleşmesin' 
Söz konusu düzenleme dün gün boyunca kamuoyunda tartışılırken, açıklamalarda bulunan Toptan "Bu, zina tartışmalarına benzer bir görünüm almaya başladı. Öyle anlaşılıyor ki bu maddeyi kaldıracağız" dedi. 
Milliyet'e de değerlendirme yapan Toptan "Bu kadar speküle edilecek bir madde değil. Tartışmanın derinleşmesini istemiyoruz. Bir siyasi tercih varmış gibi bir görüntü ortaya çıkarıldı. Bunu kaldırmak lazım" diye konuştu. Toptan sözlerini şöyle sürdürdü 
"Bu madde, geçmiş hükümet döneminde hazırlanmıştı. Maddede değişikliğe gidilebilir. Alman CMUK'undaki orijinal metne dönülebilir. Bu ifade maddeye yerleştirilebilir. Bir alternatif de metinden çıkarmak. Olayın büyümesini istemiyoruz. Bu dünyanın sonu değil. Mevcut düzenleme kadınların aleyhine. Bunu düzenlemek istedik. Masum bir düzenlemeydi. CHP'lilerle mutabık kalarak bir çözüm bulacağız. İşlerin ardında art niyet aramak doğru değil." 
Toptan, düzenlemenin kaldırılmasıyla "genel ahlak" gerekçesinin de ortadan kalkacağını vurguladı. Adalet Alt Komisyonu'nun CHP'li üyesi Orhan Eraslan ise, maddenin tasarıdan tamamen çıkarılması gerektiğini savundu. 

'Hazırlayanlar iyi niyetli' 
Sağlık Bakanı Recep Akdağ Tasarıyı hazırlayanların iyi niyetli olduğu açık. Ülkemizde bir takım hükümlülere, tutuklulara olumsuz işlerin yapıldığının iddia edildiği bir yerde kadın sanıklara kadın doktorların bakması sanığın lehinedir. 
Adalet Bakanı Cemil Çiçek Meseleye niyet okuyarak bakmak yanlış. Biz ceza konusundaki düzenlemeleri Almanya'dan alıyoruz. Almanya'nın ceza usul kanununun 81 D fıkrası kadınlara farklı bir düzenleme getiriyor. 
TBMM Adalet Alt Komisyonu Başkanı Hakkı Köylü Bu düzenleme Hikmet Sami Türk'ün bakanlığı döneminde hazırlanmıştı. Bazı değişiklikler yapılmış. Biz de değişiklik yapılmış maddeyi aynen aldık. 
Eski Adalet Bakanı Hikmet Sami Türk Hazırladığımız maddede, kadın doktor muayenesinin gerekliliği için, 'Muayene kadının utanç duygusunu rencide ediyorsa' şartı yer alıyordu. Tasarıyı hazırlarken, bu ifade 'Olanaklar elverdiğinde kadın doktor muayene eder' şeklinde basitleştirilmiş. 

İşte Alman yasası 

Alman Ceza Muhakemeleri Usulü Kanunu'nun 81 D maddesi, 1 Eylül 2004'teki değişiklikle şöyle oldu Vücut kontrolü eğer utanç duygusunu yaralayacaksa, sanıkla aynı cinsten bir şahıs ya da bir kadın doktor ya da bir erkek doktor tarafından yapılabilir. Haklı bulunan bir neden sözkonusu olursa, kontrolün aynı cinsten bir kişi ya da doktor tarafından yapılması kabul edilebilir. Sözkonusu kişinin talebi üzerine güvenilen bir kişinin de birlikte olmasına izin verilmelidir. 


</TEXT>
</DOC>
