<DOC>
<DOCNO> 289628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas03.html </URL>
<DATE> 2004/11/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Karikatür gibi uyarı levhaları işe yaradı 
</HEADLINE>
<TEXT>

     Yaşar ANTER DHA 

BODRUM'a bağlı Dereköy'de muhtarlık ile işletmelerin hazırladığı renk renk resimli uyarı levhaları sayesinde, kazalar ve çevre kirliliği yüzde yetmiş oranında azaldı. Örnek uyarı levhaları diğer köylerde de yaygınlaşmaya başladı. 
     Turizmin gözde merkezlerinden Bodrum'a 15 kilometre uzaktaki Gümüşlük beldesi yolundaki Dereköy'de, sık yaşanan kazaları önlemek ve daha temiz bir çevre oluşturmak için muhtarlık ve işletme sahipleri el ele verdi. Köyde su kabağından süs ve hediyelik eşyalar yapan Le Kabbak'ın işletmecisi 31 yaşındaki Hüseyin Özgül, ilginç malzemeler ve renkli boyalar kullanarak, resimlerle süslediği İngilizce ve Türkçe uyarı levhaları hazırladı. 
     Dikkat Hayvan Çıkabilir', Köyümüzü Temiz Tutalım' , Lütfen Yavaş Gidiniz', See You Again İn - Dereköy'ümüzde Tekrar Buluşmak Üzere' ve Welcome To Dereköy'ümüze Hoşgeldiniz' tabelaları köyün giriş-çıkışı ile Dereköy'ün ortasından geçen karayolu çevresine yerleştirildi. 
     Uyarı levhaları, yerli ve yabancı turistlerin dikkatini çekti. Kazaları ve çevre kirliliğini önlemek için konulan levhaların şirinliği, renkliliği ve üzerindeki şekiller, turistler kadar çevre köy ve belde halkının da ilgisini çekti. Kazalar azaldı, çevre kirliliği önlendi. Uygulamayı örnek alan Bodrum'un diğer köylerinde de benzer levhalar görülmeye başlandı. 
     Dereköy'de sekiz yıldır yaşadığını söyleyen Le Kabbak'ın işletmecisi Hüseyin Özgül, "Turizm hızla gelişti. Yaz aylarında araç trafiği çokm artıyor. Kazalar oluyor, çevre iyi korunmuyordu. İnsanların dikkatini çekebilecek şirin levhalar yaptık, çevreye yerleştirdik. Karikatürü andıran levhalarla psikolojik olarak insanların tepkisini ve kurallara uymasını sağladık'' dedi. 
     
</TEXT>
</DOC>
