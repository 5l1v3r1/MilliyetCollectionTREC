<DOC>
<DOCNO> 268514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur05.html </URL>
<DATE> 2004/09/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Çocuğumu versin, yoksa kocamı öldürürüm' 
</HEADLINE>
<TEXT>

     Hasan KIRMIZITAŞ GAZİANTEP, DHA 
GAZİANTEP'te kendisini ve 4 yaşındaki kızı Sevil'i sürekli döven eşini Vali Yardımcısı Müfit Yavuz'a şikayet etmek isteyen ancak Halk Günü'nde kaydı yapılmayan 27 yaşındaki Zöhre Delidoğan gazetecilere dert yanıp kocasının kendine göstermediği kızını istedi. Delidoğan, "Kocam ya kızımı bana versin, ya da onu öldürürüm. Beni cinayet işlemeye zorlamasın'' dedi. 
     Karataş Mahallesi'nde oturan ve kocasını şikayet etmek için Gaziantep Valiliği'nin düzenlediği Halk Günü'ne gelen ancak müracaat edenlerin fazla olması nedeniyle kaydı alınmayan Zöhre Delidoğan, gazetecilere dert yandı. Eşi 39 yaşındaki Mehmet Delidoğan'ın sürekli alkol aldığını ve eve geç saatlerde gelip, kendini ve kızını dövdüğünü iddia eden Delidoğan, polise ve jandarmaya bir çok kez şikayette bulunduğunu ancak bir sonuç alamadığını ifade etti. Son olarak eve geç gelip, kendini ve kızını dövmeye başlayan kocasına bağırdığı için evden kovulan genç kadın, "Güvenlik güçleri geliyor, ifadelerimizi aldıktan sonra kocamı serbest bırakıyor. O zaman Mehmet'te bildiğini okuyor ve yeniden bizi dövüyordu. Son olayda eve zil zurna sarhoş gelmişti. Yeniden beni dövmeye başladı. Benden sonra kızımı dövmeye kalkınca bağırmaya başladık. Kocam da bu kez beni yeniden dövmeye başladı ve evden kovdu'' diye konuştu. 
     Evden kovulduktan sonra bir çok kez kızını istediğini ancak kocasının kendisine bağırıp içeriye almadığını ifade eden Zöhre Delidoğan, "Beni kovdu, kızımı da vermedi. Gidip şikayetçi oldum ama kızımı alamadım. Ben, kızımı istiyorum. Eğer kızımı vermezse kocamı öldürürüm. Beni cinayet işlemeye zorlamasın'' dedi. 
     
</TEXT>
</DOC>
