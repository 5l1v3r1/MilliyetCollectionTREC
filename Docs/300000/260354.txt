<DOC>
<DOCNO> 260354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas11.html </URL>
<DATE> 2004/08/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Su aygırı hayvanat bahçesinden kaçınca... 
</HEADLINE>
<TEXT>

     Sibirya'nın Omsk bölgesinde bir hayvanat bahçesinden kaçmayı başaran iki su aygırı, nehir kenarında kamp kuran balıkçıları dehşete düşürdü. 
     Itar-Tass'ın haberine göre, nehir kenarında balık avlayan balıkçılar, önce suda 4 kulak farkettiklerini, daha sonra hayvanat bahçesinden kaçan erkek ve dişi su aygırlarının dev başlarını gördüklerini anlattılar. 
     Görüntü karşısında dehşete kapılan balıkçılardan birinin bisikletle, diğerinin koşarak kaçtığı, yaya olarak kaçanın bisikletliden daha önce kasabaya ulaştığı kaydedildi. 
     Hayvanat bahçesi yetkilileri, Omsk kentinin 200 kilometre kuzeyindeki Bolşaya Retçka parkının duvarına delik açarak ''firar etmeyi'' başaran iki su aygırını daha sonra çimenlik bir alanda otlarken buldular. 
     
</TEXT>
</DOC>
