<DOC>
<DOCNO> 296550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko22.html </URL>
<DATE> 2004/12/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Taş, döviz kazandırıyor... 
</HEADLINE>
<TEXT>

     Kayseri'nin Pınarbaşı İlçesi'nde kurulu Çevikler Mermer Sanayi ve Ticaret Ltd. Şti. tarafından bu yılın 11 aylık döneminde 10 milyon dolarlık mermer kaplama ürünü ihraç edildi. 
     Çevikler Mermer Sanayi ve Ticaret Limited Şirketi Yönetim Kurulu Başkanı Aziz Çevik, AA muhabirine yaptığı açıklamada, Pınarbaşı ve Sivas'ın Yıldızeli İlçesi'ndeki mermer ocaklarından çıkardıkları kahverengi ve sarı renkli traverten mermerleri, Pınarbaşı İlçesi'ndeki fabrikalarında binaların iç ve dış cephelerinde kullanılacak boyutlarda işlediklerini belirtti. 
     Fabrikalarına gelen 20 çeşit kahverengi ve sarı rengin değişik tonlarındaki mermeri işleyerek, iç ve dış kaplama malzemesi haline getirdiklerini ifade eden Çevik, ''Traverten mermer kaplamalar, yalıtım özelliği olan bir malzeme. Soğuk olan ülkelerde kışın binaların ılık, sıcak ülkelerde de binaların serin kalmasını sağlıyor. Bu nedenle diğer boya badana gibi dış kaplamalara göre pahalı. Bu nedenle Türkiye'de henüz binalar için tercih edilmiyor'' dedi. 
     Ürettikleri ürünlerin tamamına yakınını ihraç ettiklerini belirten Çevik, şunları söyledi 
     ''Son yıllarda gelişmiş ülkelerde binaların iç ve dış cephelerinde kullanılan klasik uygulamalardan uzaklaşılıyor. Binalarda bizim ürettiğimiz tipteki traverten mermer kaplamalar kullanılmaya başlandı. Ürünlerimiz, yalıtım özelliğinin yanı sıra görünüm olarak da hoş olması nedeniyle moda haline geldi. Gelişmiş ülkelerde, kahverengi ve sarı renklerin çeşitli tonlarındaki traverten mermerler, binaların iç ve dış cephelerini süslüyor. Ürünlerimiz bahçe süslemelerinde de kullanılıyor.'' ABD ve AB ülkelerinden yoğun talep aldıklarını kaydeden Çevik, bu nedenle daha önce 700 bin metrekare olan üretim kapasitelerini bu yıl 1 milyon metrekareye yükselttiklerini belirtti. 
     Geçen yıl mermer üretiminde ve işlenmesinde dünyanın önde gelen ülkelerinden İtalya ile ABD, Hollanda ve İspanya'ya 6 milyon dolarlık ihracat yaptıklarını kaydeden Çevik, bu yılın 11 aylık döneminde ise 10 milyon dolarlık renkli iç ve dış cephe kaplama mermeri ihracatı gerçekleştirdiklerini ifade etti. 
     Çevik, yıl sonuna kadar 11 milyon doların üzerinde ihracat yapmayı hedeflediklerini bildirdi. 
     
</TEXT>
</DOC>
