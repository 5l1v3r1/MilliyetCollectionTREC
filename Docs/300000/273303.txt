<DOC>
<DOCNO> 273303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun12.html </URL>
<DATE> 2004/09/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rusya, İsrail'den pilotsuz savaş uçağı aldı 
</HEADLINE>
<TEXT>

     Rusya, devam eden terör saldırıları ve en son Beslan'da yarısı çocuk 300'ün üzerinde kişinin öldüğü baskından sonra ilk savunma alımlarını İsrail'den yaptı. 
     İsrail'de İbranice yayımlanan Yediot Ahronot gazetesinde yer alan habere göre, İsrail'in Aeronautics Defence Systems firması, Rusya'nın Sivil Savunma, Acil Durum ve Doğal Afetler Bakanlığı'na ''pilotsuz hava taşıtları'' UAV satışını öngören bir anlaşma imzaladı. 
     Anlaşmaya göre, Rusya, Aerostar UAV uçakları da satın alacak. Bu uçakların, geçen aylarda Hamas liderleri Şeyh Ahmet Yasin ve halefi Abdülaziz Rantisi'yi hedef alan uçaklarla ''benzer'' olduğu belirtildi. 
     Haberde, anlaşmanın kaç uçağı kapsadığı ve toplam maliyeti belirtilmedi, sadece ''birkaç milyon dolarlık'' olduğu kaydedildi. 
     Halen petrol tesisleri başta olmak üzere, diğer tesislerin de savunmasında kullanılan Aerostar UAV'lerin, Angola, Fildişi Sahilleri ve diğer Afrika ülkelerine de satıldığı belirtiliyor. 
     
</TEXT>
</DOC>
