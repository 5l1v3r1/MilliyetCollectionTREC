<DOC>
<DOCNO> 252547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas11.html </URL>
<DATE> 2004/07/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cep mesajına sansür geldi 
</HEADLINE>
<TEXT>

     Geçen yıl 220 milyar cep telefonu mesajıyla dünya üzerindeki mesaj trafiğinin yarısını bünyesinde toplayan Çin'de, yeni sansür yasasıyla birlikte cep telefonu mesajları da kontrol altına alınıyor. 
     BBC'nin haberine göre, Çinli yetkililer, cep telefonlarında pornografik mesajları durdurmayı ve ticari yolsuzluk olaylarının önüne geçmeyi amaçladıklarını söylüyorlar. 
     Ancak Pekin yönetimini eleştirenler, asıl amacın siyasi muhalefeti hedeflediğinden kaygı duyduklarını belirtiyorlar. 
     Cep mesajlarına sansür kararı, Çin'de internetle iletişim üzerinde hükümetin kontrolünü artıran adımları izliyor. 
     Paris merkezli Sınır Tanımayan Muhabirler örgütü, bilginin kitlelere daha hızlı yayılmasını ve daha çok paylaşılmasını sağlayan olanaklara karşı Çin hükümetinin de yeni teknolojik önlemlerle sansürü artırdığını açıkladı. 
     Telefon mesajlarını denetlemek için yeni bir sistem geliştiren Çin şirketinin, kamuoyunu yanlış yönlendiren ve devleti yıkmayı hedefleyen siyasi söylentilerin izleneceğini açıkladığı bildirildi. 
     Örgüte göre, izleme altına alınan cep telefonu mesajlarında belli kelimeler geçerse, polisin bu konuda derhal bilgilendirilmesi sözkonusu. 
     Yakın zaman önceki SARS salgını, Pekin yönetiminin bilgiyi kontrol çabasının cep mesajları ile nasıl delinebildiğine bir örnekti. 
     Çinli yetkililer geçen yıl solunum yollarını etkileyen bulaşıcı Sars vakalarını gizlemeye çalışmış fakat Çin kamuoyu, cepten cebe atılan telefon mesajları ile salgının hasır altı edilmesini önlemişti. 
     Yeni sansür önlemleri şimdilik Çin'de bulunan iki cep telefonu işletmecisinden sadece birinde kullanılıyor. 
     Muhabirler, bu şirketin şemsiyesi altında ülkedeki cep telefonlarının yüzde 65'inin bulunduğunu ve sansür kurallarının standartlaşmasının kaçınılmaz olduğunu söylüyor. 
     
</TEXT>
</DOC>
