<DOC>
<DOCNO> 268837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur31.html </URL>
<DATE> 2004/09/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
'Ünlülerin Lisesi'nde restorasyon... 
</HEADLINE>
<TEXT>

     Cumhurbaşkanı Ahmet Necdet Sezer ve 9. Cumhurbaşkanı Süleyman Demirel'in de mezun olduğu, ''Ünlülerin Lisesi'' olarak bilinen tarihi Afyon Lisesi'nin restorasyon çalışmalarının 60 gün sonra tamamlanması bekleniyor. 
     Afyon Valiliği Restorasyon Proje Müdürü Turan Ertuğrul AA muhabirine yaptığı açıklamada, Eskişehir Kültür ve Tabiat Varlıklarını Koruma Kurulu'nun 2 Ağustos 1999 tarih ve 914 sayılı kararı uyarınca, tarihi Afyon Lisesi'nin restorasyon çalışmalarına 5 yıl önce başlandığını bildirdi. 
     İlk ihalenin ardından lisenin çatısının yenilendiğini ifade eden Ertuğrul, 18 Haziran 2004'te binanın içinin restore edilmesi için yeniden ihale açıldığını söyledi. 
     İhale şartnamesi uyarınca yüklenici firma tarafından, 25 Ağustos'ta restorasyon çalışmalarına başlandığını belirten Ertuğrul, şöyle konuştu 
     ''Yaklaşık 10 gündür sürdürülen çalışmalarda, tarihi lisenin içinin restore edilmesi için sıva sökümü ve raspaları yapılıyor. Yıpranan kesme taşları temizlenecek. Lisenin bodrum kısmında da kütüphane, okuma ve sergi salonları, idari odalar ile çok amaçlı iş bölümü yapılacak.'' Ertuğrul, 1999'da hazırlanan projeye bağlı olarak yürütülen çalışmalarda binanın dış cephesinin ve görüntüsünün aslının korunacağını belirterek, restorasyon çalışmalarının ihale tesliminden itibaren 70 gün içinde tamamlanmasının beklendiğini kaydetti. 
     Restorasyon çalışmalarının Milli Eğitim Bakanlığı'nın programında yer aldığını ifade eden Ertuğrul, Afyon Valiliği'nin ilgili birimlerinin projeyi denetleme yükümlülüğünü yerine getirdiğini de sözlerine ekledi. 
     
</TEXT>
</DOC>
