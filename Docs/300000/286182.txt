<DOC>
<DOCNO> 286182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur52.html </URL>
<DATE> 2004/11/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Astsubay davası yeniden 
</HEADLINE>
<TEXT>

     Antalya'nın Manavgat İlçesi'nde yaklaşık 3 yıl önce Kıdemli Astsubay Üstçavuş olarak görev yaparken, emrindeki erlerle birlikte banka şubeleri ve işyerlerini askeri araçtan otomatik silahlarla tarayan, olayın ardından Türk Silahlı Kuvvetleri'nden ihraç edilen Murat Zencirli, 30 yıl hapis cezasına çarptırıldığı davanın, Yargıtay'ın bozulması üzerine bugün yeniden hakim karşısına çıktı. 
     Kıdemli Astsubay Üstçavuş olarak Manavgat Oymapınar Asayiş Bölüğü Komutanlığı emrindeki 6 erle birlikte ilçe merkezi Atatürk Caddesi'ndeki bankalar ve işyerlerini askeri araçtan silahla taradığı iddiasıyla ordudan ihraç edilen Murat Zencirli, hakkındaki çok sayıda suçlama nedeniyle 50 yılı aşkın hapis cezası istemiyle tutuklu yargılandığı davada, 30 yıl hapis cezasına çarptırılmıştı. Davada yargılanan 6 er ise ''ölüm tehdidi altında suça karıştıkları'' gerekçesiyle beraat etmişti. 
     Yargıtay 8. Ceza Dairesi, 10 Ekim 2003 tarihinde 1. Ağır Ceza Mahkemesi'nin Murat Zencirli hakkında verdiği 6 yıl 3 ayı ağırlaştırılmış 30 yıl hapis cezasını, ''ceza artırımının toplamında hata yapıldığı'' gerekçesiyle bozdu. 
     8. Ceza Dairesi, sanık Murat Zencirli hakkındaki kararın olayda taranan iki bankanın zararının tespit edilmeden verildiğini, zararı belirlenmeyen banka şubelerinin maddi zararlarının da mahkeme kararındaki cezaya eklendiği bildirerek, davanın toplam hapis cezasıyla ilgili yeniden ele alınmasını istedi. 
     
     SAVUNMA YAPTI 
     Yargıtay'ın bozma kararıyla bugün yeniden 1. Ağır Ceza Mahkemesi'nde görülen davaya, sanık Murat Zencirli ile tarafların avukatları katıldı. 
     Bozma kararının hatırlatılmasının ardından savunması istenen Murat Zencirli, hazırladığı yazılı savunmayı okudu. 
     Yıllarca doğu illerinde özel harekat ekibinde terör operasyonlarında görev yaptıktan sonra geldiği Antalya'ya uyum sağlayamadığını ve atandığı ilçelerde bazı amirleriyle sorunlar yaşadığını anlatan Zencirli, ailevi sıkıntılar yaşadığını, bu dönemde eşiyle ve kızıyla da ayrı yaşadığını belirtti. 
     Doğu'daki görevlerinde yaşadıklarının kendisinde birçok olumsuz etki yaratmasına rağmen, Antalya'daki uyum sorunu nedeniyle bu bölgeye yeniden gitmek istediğini anlatan Zencirli, Antalya'da Manavgat'taki görevi sırasında bu duygular içerisinde yaşadığı sorunlar ve gördüğü manevi zararlar nedeniyle ''bir patlama'' yaşadığını anlattı. 
     Olay gününden birkaç gün önce Bitlis'te bir arkadaşının şehit olduğunu, cenazesine gidemediğini ve yeniden eski günleri hatırladığını dile getiren Zencirli, savunmasında şunları söyledi 
     ''Olay gecesi aldığım alkolün de etkisiyle askerlerime hazırlanmalarını emrettim. Çatışma psikolojisiyle bankaları tarattım. Teröristlere saldırıyormuş gibi düşündüm. Ne yaptığımı daha sonra fark ettim. O günlerde aşık da olmuştum. Bu karışık duygularla ne yaptığımı bilemiyordum. İstemeyerek bir suç işledim. Olaydan önce kimse durumumu sormadı. Olay sonrası hiçbir amirimin ifadesi alınmadı. Alınsa benim durumun anlaşılacaktı. Bankalara bir kastım ya da borcum yoktu. Olayı, bir amaç için yapmadım. Askerlerimi de maddi ve manevi olarak zor durumda bıraktım. Asıl suçlu toplumdur. Asıl suçlu sistemdir. Mahkemeden, karar verirken Doğu'da yaşadıklarımın etkisini de göz önünde bulundurmanızı, Yeni Türk Ceza Kanunu'nda lehime olan maddeleri uygulamasını istiyorum.'' Sanık Zencirli, yaşadığı sorunlarını cezaevinde aştığını, üniversiteye hazırlandığı ve hukuk okumak istediği belirterek, tahliye edilmesini talep etti. 
     Savunmanın ardından Cumhuriyet Savcısı da Yargıtay'ın bozma kararında geçen ve olay tarihinden sonra el konularak Tasarruf Mevduatı Sigorta Fonu'na devredilen iki banka şubesinin zararlarının sorulmasını, sanığın tutukluluk halinin sürdürülmesini talep etti. 
     
     TUTUKLULUĞA DEVAM 
     Mahkeme heyeti, taraf avukatlarının taleplerinin ardından, sanık Murat Zencirli'nin tutukluluk halinin devamına karar vererek, el konulan 2 banka şubesinin TMSF'ye yazı yazılarak olaydan doğan zararlarının tespiti, zararının karşılanmışsa harcama faturasının olup olmadığının sorulmasına karar vererek erteledi. 
     
</TEXT>
</DOC>
