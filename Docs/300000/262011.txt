<DOC>
<DOCNO> 262011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun28.html </URL>
<DATE> 2004/08/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Vatansız diye uzun yıllar Berlin'de yaşayan Türk kadına sınırdışı... 
</HEADLINE>
<TEXT>

     Vatansız olduğu gerekçesiyle uzun zamandır Almanya'nın başkenti Berlin'de yaşayan Emine E. 38 adlı kadın, Türk olduğunun ortaya çıkarılmasından sonra sınır dışı edildi. 
     Berlin polisi, Emine E.'nin, 1971 yılında Lübnan'da doğduğunu ve pasaportu olmadığını bildirerek 1989 yılında Berlin'e geldiğini, iltica başvurusunun 1992 yılında reddedildiğini belirtti. 
     Polis tarafından yapılan araştırmalar sonucunda, 13 Temmuz'da sınır dışı edilen bir Türkün kızı olan Emine E.'nin Türk olduğunun, tüm aile bireylerinin Almanya'da yaşadığı süre içinde sosyal yardım parası aldığının tespit edildiği kaydedildi. 
     Açıklamada ayrıca, kimliği belirlenemeyen yabancıların kimliklerini tespit etmek amacıyla oluşturulan ''Ident'' adlı soruşturma biriminin bugüne kadar 19 kişiyi sınır dışı ettiği, 22 kişinin de kimliklerinin ortaya çıkarılmasından sonra kendi rızalarıyla Almanya'yı terk ettikleri bildirildi. 
     Almanya'ya vatansız olduğunu bildirerek gelen çok sayıda yabancı, kimlikleri tespit edilemediği için sınır dışı edilemiyor. 
     
</TEXT>
</DOC>
