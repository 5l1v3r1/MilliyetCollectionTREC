<DOC>
<DOCNO> 274524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun42.html </URL>
<DATE> 2004/09/24/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Denktaş'tan Talat'a yanıt "Halktan özür dilemesi gereken Talat'tır" 
</HEADLINE>
<TEXT>

     KKTC Cumhurbaşkanı Rauf Denktaş, ''Tanınma istemiyoruz şeklinde politika sürdürmeye devam edecekse halktan özür dilemesi gereken esas kişinin Başbakan Mehmet Ali Talat olduğunu'' söyledi. 
     Cumhurbaşkanı Rauf Denktaş, Bayrak, Radyo ve Televizyonu'na BRT yaptığı açıklamada, Başbakan Mehmet Ali Talat'ın, torununun ''Kıbrıs Cumhuriyeti'' pasaportu talebiyle ilgili açıklamasını değerlendirdi. Başbakan Talat'ın, kendisine, ''Halktan özür dilemesi gerektiğini'' söylediğini anımsatan Denktaş, ''Biraz ayıp etti. Çünkü siyaset adamı olarak değişen şartları kıymetlendirmek görevimizdir'' dedi. 
     ''Kıbrıs Cumhuriyeti'' pasaportu konusunda yaşananları özetleyen Denktaş, ''Kıbrıs Türkleri'nin ferdi çıkarları için Rum pasaportu tedarik ettiği dönemde ve Rum tarafının bunu 'büyük siyasi karar, işte KKTC'yi istemiyorlar, Kıbrıs Cumhuriyeti'ni tanıyorlar' diye propagandaya başladığında, bunun ayıp olduğunu, hazmedilemeyeceğini söyleyerek, insanları ikaz ettiğini ve Rumlara bu fırsatı vermemelerini istediğini'' anlattı. 
     Cumhurbaşkanı Denktaş, ''Kıbrıs Cumhuriyeti'' pasaportu alımının yasaklanması için o zamanki hükümetin bir girişimde bulunduğunu ve konunun mecliste tartışıldığını, ancak yasak koymanın kabul edilmediğini anımsattı. 
     Denktaş, ''Yasak olmayan bir konuda halkımızın yine o tarafa yönelmesi ve Rumlar'ın propagandasına devam etmesi karşısında, belirli ikaz sözleri söylemiş olduk'' dedi. 
     
     ''REFERANDUMTAN SONRA YENİ DURUM'' 
     Denktaş, ''Referandumdan sonra yeni bir durum hasıl olmuştur. Her politikacı yeni durumu halkın lehine değerlendirmek mecburiyetindedir'' diye konuştu. 
     Referandumdan önceki duruma değinen Denktaş, Rumlar'ın bütün Kıbrıs adına yapmış olduğu müracaat ve Türk tarafının, ''bütün Kıbrıs adına konuşamaz'' demesine rağmen AB'nin, ''bütün Kıbrıs'ı'' kabul etmiş göründüğünü kaydetti. Cumhurbaşkanı Denktaş, ''Kıbrıs Türkü'nün, AB'ye girme hakkını eline alan Rum idaresine boyun eğme mecburiyetinin olmadığını'' ifade ederek, ''Dolayısıyla, Kıbrıs Cumhuriyeti hükümetinin, zamanındaki müşterek hükümetin pasaportunu, vatandaşlığını hak etmiş olan insanlarımızın, o hakkını kullanması ve o yol ile AB'den istifade etmesi, değişen durum içerisinde bir hak olarak ortaya çıkmıştır'' dedi. 
     ''Bu hakkın, 'Kıbrıs Cumhuriyeti'ni tanıma hakkı değil, Rumlar'ın 1963'te yıkmış olduğu Kıbrıs Cumhuriyeti'nde 1963'e kadar meydana gelen hakları gasp ettirmemek için AB'ye girme hakkı olduğunu'' kaydeden Denktaş, bu hakkın tanındığını ve halka bu kapının açıldığını belirtti. 
     Cumhurbaşkanı Denktaş, bütün halka açık olan bu kapıdan kendi torununun da girdiğini, ancak bunu kasıtlı olarak ''büyük bir skandal', ''büyük bir olay'' diye niteleyenlerin, ''Denktaş'ın torunu da Kıbrıs Cumhuriyeti'ni tanıdı'' gibi yaklaşımlar sergilediğini söyledi. Denktaş, ''çok ayıp'' olarak nitelediği bu propagandanın başlaması üzerine tekrar konuştuğunu ve durumu anlattığını ifade etti. 
     
     ''ÖZÜR DİLEMESİ GEREKEN TALAT'TIR'' 
     Denktaş, ''Sayın Başbakan, halkımızın 'evet' demesi için yapmış olduğu kampanya neticesinde halkımızın 'evet' demesiyle AB'ye giremediğini görmeli ve değerlendirmelidir'' dedi. 
     Rum tarafının ''hayır'' dediği için Kıbrıs Türkleri'nin AB'ye giremediğine işaret eden Denktaş, şöyle devam etti 
     ''Dolayısıyla şimdi, sanki Rum da 'evet' demiş gibi Rum'un kapısının önünde diz çökerek 'aman, ambargoları kaldır, izolasyonu kaldır' diye yalvarırken bir şeye dikkat etmesi lazımdır. Ambargoların kalkması için bize söz verenler, 'izolasyon kalkacaktır', hatta 'tanınacaksınız' diyenler vardır. Hatta 'evet derseniz KKTC tanınacaktır' diyen kendisidir. Bunun kabul edilmediğini görüyor.'' Denktaş, ''KKTC'nin Başbakanı olarak 'tanınma istemiyoruz' yoluna devam edecekse, esas olarak halkımızdan özür dilemesi gereken kendisidir'' dedi. 
     Başbakan Talat'ın, halkın refahı için yaptığı ve yapacağı girişimleri desteklemeye devam edeceğini belirten Denktaş, ''Dolayısıyla benimle uğraşması hiç doğru değildir. Kendisine bu sözleri söylemek mecburiyetinde bırakıldığım için üzgünüm'' ifadesini kullandı. 
     
</TEXT>
</DOC>
