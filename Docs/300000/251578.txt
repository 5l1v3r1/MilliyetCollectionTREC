<DOC>
<DOCNO> 251578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/yasam/axyas02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saat Kulesi'nin yetkili tamircisi 
</HEADLINE>
<TEXT>


İzmir'in simgesi tarihi Saat Kulesi'nin bakım ve onarımı, bu 'emaneti' babasından devralan Feti Pamukoğlu'na emanet 


İzmir'in simgesi tarihi Saat Kulesi'ndeki saatin bakım ve onarımını yapan Feti Pamukoğlu, babasından devraldığı işine büyük önem veriyor. 
1901'de Padişah II. Abdülhamit'in tahta çıkışının 25. yıldönümü anısına mimar Raymond Pere'nin inşa ettiği kulenin saatinin de Alman Kralı tarafından hediye edildiğini kaydeden Pamukoğlu, bu tarihi 'işini' şöyle anlattı 
"Saat kulesinde 66 basamak bulunuyor. 1850'de yapıldığı tahmin edilen saati 6 günde bir kuruyoruz. Türkiye'de birçok yerde bulunmayan bu saatin İzmir Eşrefpaşa, Alsancak ve NATO'da da benzeri var." 

Bir durursa, 'yandı' 
Kulenin bakımını 13 yıldır yaptığını söyleyen Pamukoğlu, "Daha önce babam yapıyordu. Dede mesleğini sürdürüyorum. Bir kızım var. İşimi devredecek oğlum olmadığı için üzülüyorum" diyor ve sözlerini şöyle bitiriyor 
"Saatin bakım ve onarımı için yıllık 2 milyar lira alıyorum. Ama sözleşme hükümleri ağır. Saatin bir gün çalışmaması durumunda, 500 milyon liralık ceza ödemem söz konusu." 


</TEXT>
</DOC>
