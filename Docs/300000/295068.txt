<DOC>
<DOCNO> 295068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/spo01.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat kaçak var 
</HEADLINE>
<TEXT>


İnönü Stadı'ndaki maçta başta Şenol Güneş ve Hikmet Karaman olmak üzere, federasyonun izlemesine izin verdiği liste dışında birçok kişi yer aldı 

CEMAL ERSEN 


Gözardı edildi 
BEŞİKTAŞ'IN cezası nedeniyle seyircisiz oynanan İstanbulspor maçında bile tribün zaafı kendini gösterdi. Milli Takım'ın eski çalıştırıcısı Şenol Güneş ile Kayserispor'un hocası Hikmet Karaman, listede yer almamalarına rağmen, protokol tribününden karşılaşmayı izledi. İki ismin yanı sıra, Siyah - Beyazlı ekibin Divan Kurulu üyeleri, altyapı antrenörleri de mücadeleyi takip etti. Güneş ve Karaman'ın, Gençlik ve Spor İl Müdürlüğü görevlileri tarafından içeri alındığı öğrenildi. 

Federasyon uyarmıştı 
FUTBOL Federasyonu, hafta içinde ligler statüsü 18. madde A bendi 8. fıkrasına göre federasyon yöneticileri, devlet protokolüne dahil kişiler, ilgili kulüp başkanları ve yöneticileri ile TSYD tarafından akredite edilmiş basın mensuplarının seyircisiz maça girebileceğini kulübün yanı sıra il müdürlüğüne de bildirmişti. Bu statünün dışında kalmalarına rağmen, Beşiktaş - İstanbulspor karşılaşmasını izleyenler hakkında federasyonun herhangi bir yaptırımda bulunamayacağı bildirildi. 

Aile kapıdan döndü 
SİYAH-Beyazlı kulübe de, protokol tribünün düzenlenmesi kendilerine ait olmadığı için herhangi bir cezanın söz konusu olmadığı ifade edildi. Genel Sekreter Aydın Torunoğlu, sorumlu olarak il müdürlüğü yetkililerini gösterirken, bu kişilerin hakkında işlem yapılabilmesi için de genel müdürlüğün soruşturma talimatı vermesi gerekiyor. Bu arada ilgisiz kişiler maçı izlemesine rağmen, yönetim Mardin'den gelen Cihat Aktaş'ın ailesini stada sokamadı. 

Satıcıların haberi yok 

SESSİZ kalan İnönü Stadı'nda dün stat hoparlörleriyle futbolculara moral verildi. Maç öncesinde, taraftarların daha önceki karşılaşmalarda kayıt edilen tezahüratları marş olarak yayınlandı. Bu arada top toplayıcı çocuklar da tribüne çıkıp tezahürat yaptı. Maçın seyircisiz oynanacağından haberi olmayan bazı seyyar satıcıların stada gelmesi de gözden kaçmadı. 

Barış için kırmızı gül 

CİHAT Aktaş'ın ölümünden büyük üzüntü duyan Beşiktaş taraftarı, dünkü maç öncesinde stada girdi, önce santra noktasına, ardından da kapalı tribünlerdeki ilk sıraya, sevgi ve barışı ifade eden kırmızı gül koydu. Yönetici Bülent Deriş, hakem Fırat Aydınus'a, orta sahadaki gülün maç sırasında da kalmasını istedi. Aydınus ise espri yaparak, "Hiç merak etmeyin, hatta kim onu devirirse oyundan atarım" diye karşılık verdi. 


</TEXT>
</DOC>
