<DOC>
<DOCNO> 294433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko13.html </URL>
<DATE> 2004/12/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Makarna tarifi gönder armağan kazan" 
</HEADLINE>
<TEXT>

     Türkiye Makarna Sanayicileri Derneği TMSD , kaliteli, besin değeri yüksek ve sağlıklı bir gıda olmasına rağmen yeterince tüketilmeyen makarnaya ilgiyi artırmak amacıyla web sitesinde açtığı yarışmada ''ayın tarifi''ni veren makarna severleri ödüllendiriyor. 
     TMSD Başkanı Serdar Sarıgül, makarnanın Türkiye'de katma değeri en yüksek ürünlerden biri olduğunu söyledi. 
     Sarıgül, Türkiye'de gelecek vadeden gıda sanayi ürünleri arasında yer alan ve durum buğdayının öğütülmesi sonucu elde edilen irmik ile üretilen makarnanın, yapısında bulunan kompleks karbonhidrat ve protein açısından oldukça zengin olduğunu belirtti. 
     Makarna ürünlerinin kolesterol içermediğini ifade eden Sarıgül, şunları kaydetti 
     ''Kepek katkılı makarnalar kolesterol düşürücü rolüyle kalp-damar hastalıklarını önleyici etki yapmaktadır. Ancak, makarna kaliteli, besin değeri yüksek sağlıklı bir gıda olmasına rağmen Türkiye'de yeterince tüketilmemektedir. Türkiye'de 1990'lı yılların başında 4.3 kilogram olan makarna tüketimi halen 5.4 kilograma yükselmiştir. Hedefimiz bunu 8 kilograma çıkarmaktır.'' Sarıgül, makarna ürünlerini tanıtmak amacıyla ''www.makarna.org.tr'' sitesini sürekli güncellediklerini ve içerikli bir yapıya kavuşturduklarını, açtıkları yarışmaya katılmak isteyenlerin buradaki e-mail adresine tariflerini göndermelerini beklediklerini ifade etti. 
     ''Sitemizde yaptığımız en büyük yenilik makarna severler için hazırlanan Makarna ve sos tarifleri bölümüdür'' diyen Sarıgül, şöyle konuştu 
     ''Başlangıç olarak 100'ün üzerinde tarif sunduğumuz bu bölümde, makarna severler, siteye ücretsiz üye olabilecek ve kendi tariflerini sitemize ekleyebileceklerdir. 
     Derneğimiz her ay yeni eklenen tarifleri değerlendirerek Ayın Tarifi ni seçeceğiz. Tarif gönderenler de bu sayede çeşitli armağanlar kazanacak. Makarna severlerin de katkılarıyla en kısa sürede sitemizdeki tarif sayısını 500'e çıkarmayı hedefliyoruz.'' 
     
</TEXT>
</DOC>
