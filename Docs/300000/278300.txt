<DOC>
<DOCNO> 278300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/cemal.html </URL>
<DATE> 2004/10/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Fazla kulak asmayın 
</HEADLINE>
<TEXT>

BRÜKSEL 

Türkiye'nin AB ile üyelik müzakerelerinin eşiğine gelmiş olması, hiç kuşkusuz, tarihi bir dönüm noktasıdır. Bu ayrıca, Türkiye için olduğu kadar Avrupa Birliği için de öyledir. Türkiye gibi büyük ve Müslüman bir ülkeyi kendi içine alabileceğini göstermesi, Avrupa açısından da çok önemli bir aşamadır. 
Bu elbette kolay bir süreç değil. 
Hem Türkiye için öyle. 
Hem de Avrupa için... 
Türkiye kendi modernleşme tarihinin en kritik duraklarından birine daha gelmiş durumda. Osmanlı döneminde başlayan modernleşme ya da Batılılaşma süreci laik Cumhuriyet'ten, çok partili demokrasiden, ekonomik ve siyasal liberalleşmeden geçerek bu günlere geldi. 
Şimdi daha zorlu bir süreç bekliyor ülkemizi. Köklü bir reform programıyla Türkiye'nin her alanda değişmesi ve kendini her alanda tepeden tırnağa 'Avrupa normları'na uydurması gündemde. Yalnız demokrasi ve hukuk devleti derinleşmeyecek bu süreçte. Yaşamın her alanı değişimden nasibini alacak. 
Bunu hiç unutmayalım. 
Değişim çok çetin bir iş. 
Hele toplum ve devlet düzenlerinin değişmesi kadar zorlu bir iş yok. Daha şimdiden sesler yükselmeye başladı. 
Bölünecek Türkiye diyorlar. 
Hayır bölünmeyecek 
Tam tersine... 
Asıl Avrupa Birliği'nden dışlanan bir Türkiye istikrarsızlaşır ve bölünme tehlikesi yaşar. Bölünecekse, AB'den dışlanarak demokratik hukuk devleti yolunda tökezleyen, aş ve iş sorununu çözemeyen bir Türkiye bölünür. 
Din elden gidecek diyen de var. 
Hayır gitmeyecek 
Bir kurum olarak laiklik AB içinde daha çok güçlenecek. Din ve inanç özgürlüğü daha sağlam köklere kavuşacak. Türkiye laikleşme yolunda özgürleşecek. 
Ancak, İslamla demokrasinin evliliği elbette radikal İslamcı ya da kökten dincileri rahatsız edecek. Çünkü AB yolunda geri dönüşü olmayan yolculuk, Türkiye'yi dinden değil, ama bir din devleti ihtimalinden zamanla daha emin adımlarla uzaklaştıracak. 
Kimine göre milliyetçilik elden gidecek. 
Bunda gerçek payı var. 
Çünkü Avrupa Birliği'nin temelinde yatıyor, milliyetçiliğin aşılması. Yaşlı kıta, milliyetçiliklerden çok çekti. Örneğin Fransızlarla Almanlar birbirlerini yüzyıllar boyu yiyip bitirmeye çalıştılar. Oluk gibi kan bu yüzden aktı. Bu nedenle savaşların, ihtilallerin anası oldu Avrupa. 
Avrupa Birliği'nin belki de tarihin en iddialı, en büyük barış projesi olarak İkinci Dünya Savaşı'ndan sonra sahneye çıkması da milliyetçiliklerin aşılması içindir. AB'de uluslarüstü yapılar bu amaçla geliştiriliyor. Ulus - devletler bunun için kendi tepelerindeki 'ortak irade'ye tabi olacak adımları atıyorlar, para dahil egemen alanlarından birer birer vazgeçiyorlar. 
Bir başka deyişle 
Milliyetçiliklerin demokrasi içinde aşılmaya başladığı, demokrasi içinde milliyetçiliklerin aşırı yanlarının törpülenip ehlileştirildiği bir süreç yaşanıyor. 
Kimsenin kimseye kendi dilini, dinini, inancını ya da kendi kültürel kimliğini 
empoze etmediği bir süreç bu. Dillerin, dinlerin, kimliklerin inkar edilmediği, çoğulculuk ve özgürlüğün damgasını vurduğu bir süreç bu. Farklılıkların topluma kazandırdığı dinamizmden azami yararlanılan bir süreç bu... 
Evet, böyle bir süreçten, mesela Kürt sözcüğünü duyunca hala tüyleri diken diken olabilen bazı milliyetçiler elbette rahatsız olacaklar, oluyorlar, olmaya da devam edecekler. 
Evet, böyle bir süreçten, çoğulculuk ve demokrasiyi Batı'nın fesat düzeni olarak gören radikal İslamcılar da rahatsız olacaklar, oluyorlar, olmaya da devam edecekler. 
Çünkü çok iyi farkındalar 
AB süreci, Türkiye'nin ta Osmanlı döneminde Batı'ya doğru başlayan tarihi yürüyüşünü kolay geri dönüşü olmayan bir raya oturtuyor. Bu gerçeği biliyorlar. Bu yüzden şimdi sesleri daha yüksek çıkıyor. 
Bir yandan radikal İslamcılar, öte yandan iflah olmaz milliyetçi takımı, Kızılelma koalisyonu... Bin dereden su getiriyorlar. 
Olabilir, onlar da demokrasimizin bir rengi... Fazla kulak asmayın. 
Türkiye doğru yolda 



</TEXT>
</DOC>
