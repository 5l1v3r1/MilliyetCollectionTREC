<DOC>
<DOCNO> 279858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas09.html </URL>
<DATE> 2004/10/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Rahmi Koç'un oğlu olsa bile öğrenciye fitre ve zekat verilir ..' 
</HEADLINE>
<TEXT>

     Metin FERAH BOLU, DHA 

BOLU İl Müftüsü Ahmet Okutan, Ramazan ayında fitre ve zekatın öğrenciye verilebileceğini söyledi. Müftü Okutan, "Rahmi Koç'un oğlu bile olsa, öğrenciye verilecek fitre ve zekat yerine gitmiş olur'' dedi. 
     Bolu Müftüsü Ahmet Okutan, Ramazan ayına girilirken uyarılarda bulundu. Ramazan aylarında daha fazla hayır yapmaya özen gösterilmesi gerektiğini belirten Okutan, "Ramazan fitre ve zekatı, öğrenciye verilmelidir. Rahmi Koç'un oğlu bile olsa, öğrenciye verilecek fitre ve zekat yerine gitmiş olur. Babasının serveti onun olmadığı için verilebilir. Zekat ve fitre verirken ailesinin zengin olup olmamasına bakılmaz. Öğrencilerin yanı sıra günlük yiyeceği olmayanlara zekat vermek gerekir. Verilecek zekatta kişibaşına 4 ile 8 milyon lira arasında değişiyor'' diye konuştu. 
     Kahvehanelerde sahuru beklemenin yanlış olduğunu da söyleyen Okutan, "Kahvehaneler bu memleketin çıbanı, yarasıdır. Kahvehaneler boş konuşmanın ve boşa zaman öldürmenin mekanlarıdır. Yıllar önce şair Mehmet Akif Ersoy Safahat adlı kitabında kahvelerin Türkiye'nin kanayan yarası olduğunu yazmış. Ramazanda ibadet eden insanlar, sahuru dua ederek, Kur'an okuyup namaz kılarak beklemeliler. Sahura kadar kahvehanelerde kumar oynayarak sahur bekliyorum demenin de bir anlamı yok'' dedi. 
     Ramazan ayında gönülden yapılmayacak imanın, Allah tarafından kabul olunmayacağını söyleyen Müftü Okutan, "Huzurlu bir Ramazan geçirebilmek için, dinimizin öngördüğü bir takım kurallara uyulması gerekir. Orucu sadece ağzımız ve dilimizle değil, tüm organlarımızla tutmalıyız. Sadece aç kalmanın bir anlamı yok'' diye konuştu. 
     
</TEXT>
</DOC>
