<DOC>
<DOCNO> 250031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur13.html </URL>
<DATE> 2004/06/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kapalıçarşı'da NATO karşıtı bildiri dağıtanlara esnaf tepkisi... 
</HEADLINE>
<TEXT>

     Bilim, Eğitim, Estetik, Kültür, Sanat Araştırmaları Vakfı BEKSAV üyesi bir grup, ''NATO İstanbul Zirvesi'' sırasında katılımcı heyetlere ''satış yapılmaması'' istemiyle geldikleri Kapalıçarşı'da esnaftan tepki gördü. 
     Grup adına basın açıklaması yapan BEKSAV Yönetim Kurulu Başkanı Hacı Orman, zirve esnasında başta ABD Başkanı George W. Bush ve İngiltere Başbakanı Tony Blair olmak üzere heyetlerin Kapalıçarşı'yı ziyaret edeceğini söyledi. 
     Orman, dünyadaki çoğu ülkenin ''başta ABD olmak üzere diğer birkaç ülkenin sömürgesi durumunda olduğunu'' savunarak, ''200-300 Dolar kazanmak için ulusal onurumuzu zedelemeyin. Onlara, kapılarınızı ve kepenklerinizi kapatın'' dedi. 
     Açıklamanın ardından gruptakiler, megafonla esnafa ''zirve katılımcılarına satış yapmamaları'' çağrısında bulunarak, aynı içerikte bildiri dağıttılar. 
     Bu sırada tepki gösteren bazı esnaflar, ''siftah edemediklerini'' söyleyerek, grubun dışarı çıkmasını istedi. 
     Polis eşliğinde çarşıdan dışarı çıkan gruptakiler, ''tepkinin normal olduğunu ve esnafın çoğunluğunun NATO Zirvesi'ne katılan heyetlere satış yapmayacağına inandıklarını'' kaydettiler. 
     
</TEXT>
</DOC>
