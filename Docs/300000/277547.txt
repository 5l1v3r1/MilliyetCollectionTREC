<DOC>
<DOCNO> 277547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur40.html </URL>
<DATE> 2004/10/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kartal'da 6 araçlık zincirleme kaza .. 
</HEADLINE>
<TEXT>

     D-100 Karayolu'nun Kartal Mevkii'nde meydana gelen zincirleme trafik kazasında, 3 kişi yaralandı. 
     Alınan bilgiye göre, İstanbul yönüne gitmekte olan ve olaydan sonra kaçan plakası henüz belirlenemeyen bir kamyon, Köy Hizmetleri İl Müdürlüğü önünde, Ertuğrul Günay'ın kullandığı 34 FOG 48 plakalı kapalı kamyonete çarptı. 
     Çarpma sonucu direksiyon hakimiyetini kaybeden Günay, önce Yüksel Çoban'ın kullandığı 34 EAT 79 plakalı kamyonete, ardından 34 ZH 7941 plakalı kamyonete, daha sonra da 34 BD 3899 plakalı özel otomobile vurdu. Kazada, özel otomobil de önünde seyreden 34 AC 0359 plakalı özel otomobile, bu araç da 34 BF 4570 plakalı otomobile arkadan çarptı. 
     Kaza sonucu kullandıkları araçların içinde sıkışan Çoban ve Günay, çevredeki vatandaşlar tarafından kurtarıldı. 
     Çoban ve Günay ile kazaya karışan bir kamyonette bulunan Mete Bolaşıran, Dr. Lütfi Kırdar Kartal Eğitim ve Araştırma Hastanesi'ne kaldırılarak tedavi altına alındılar. 
     Görgü tanıkları, zincirleme kazaya kamyonete çarpan bir kamyonun neden olduğunu anlatarak, sürücüsünün de aracıyla birlikte olay yerinden kaçtığını bildirdiler. 
     
</TEXT>
</DOC>
