<DOC>
<DOCNO> 257753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonyas10.html </URL>
<DATE> 2004/07/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Din adamlarına 'dil bilme' şartı geliyor... 
</HEADLINE>
<TEXT>

     İngiltere'nin, gelecek dönemde imamlar dahil olmak üzere din adamlarına, ülkeye girebilmek için yeterli derecede İngilizce konuşabilme ve yazabilme zorunluluğu getireceği açıklandı. 
     Din adamlarının İngiliz toplumuna daha iyi uyum sağlamaları amacıyla başlatılan uygulama çerçevesinde, din adamlarının profesyonel özelliklerinin de sınanacağı belirtiliyor. 
     Uygulamanın, bazı imamların radikal fikirleri yaymak üzere İngiltere'ye geliyor olabileceği kuşkusuyla başlatıldığına dikkat çeken Daily Telegraph gazetesi, ''Terörizmin yayılması ve El Kaide'nin Avrupa'da din adamları eliyle örgütlenmesi korkusuyla başlatılan uygulamanın, Müslümanları incitmemesi için İçişleri Bakanlığı'nın diğer dinlerin mensubu din adamlarını da bu uygulamaya dahil ettiğini'' yazdı. 
     Konuyla ilgili açıklama yapan İçişleri Bakanı David Blunkett da kararı çeşitli dinlerin temsilcileriyle konuşarak aldıklarını, İngilizce bilme zorunluluğunun, din adamlarının kendi toplumlarını en iyi şekilde temsil edebilmesi için koyulduğunu bildirdi. 
     Blunkett, toplum lideri konumundaki din adamlarının dil bilmelerinin, İngilizce öğrenerek yetişen genç nesiller üzerinde etkili olabileceğini söyledi. 
     
</TEXT>
</DOC>
