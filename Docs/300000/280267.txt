<DOC>
<DOCNO> 280267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/yazar/gunes.html </URL>
<DATE> 2004/10/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
2005 hedefleri daha makul 
</HEADLINE>
<TEXT>


Gerçekleşmeyi görmeden ne plan yapılabilir, ne de hedef saptanabilir. Bu nedenle önce 2004 tahminlerinin ya da hedeflerinin ne denli tuttuğunun görülmesi gerekiyor. 
2004 büyüme tahmini yüzde 5'ti. Öyle anlaşılıyor ki bu öngörü fazlasıyla aşılarak, yüzde 9'a yakın bir düzeye ulaşılacak. 2004 yılındaki bu müthiş performans daha çok yıllardır ertelenmiş dayanıklı tüketim malı alımlarıyla yatırımların telafisi nedeniyle elde edildi. Zamanla yatışacağını önceki yazılarımızda belirtmiştik. Bu nedenle yeni büyüme öngörüsünün yüzde 5'e çekilmesi gayet makul görünüyor. 
Kaldı ki bunun iki nedeni daha var. Birincisi, zamanla ne kadar düzelse bile, dünyada oluşan bu yüksek petrol fiyatları global büyüme üzerinde hasar yaratacaktır. Ayrıca, yüksek enerji maliyetleri Türkiye'yi de arz yönlü olumsuz etkileyecektir. İkincisi, Irak'ta istikrarın çabuk sağlanamayacağı anlaşılıyor. Bu da Türkiye'nin içinde bulunduğu iklimin çabuk iyileşmeyeceğini gösteriyor. 

Büyüme yetersiz kalacak 
Ancak yüzde 5'lik bir büyüme hızı iki bakımdan yetersiz kalıyor. Birincisi, borç dinamikleri bakımından bu hızlı bir iyileşme anlamına gelmez. Hele hele 2005 yılında bir kur düzeltmesi yaşanırsa, milli gelirde çok daha yüksek bir performans gerekecektir. İkincisi de, unutmamalıyız ki, artık Avrupa Birliği'ne tam üyelik sürecine giriyoruz. AB ile ekonomik uyumun başlıca şartı da kişi başına düşen geliri yükseltmektir. O da yüzde 5'lik bir büyüme hızıyla yakalanamaz. Kısacası, daha yüksek ve sürdürülebilir bir büyümenin tasarlaması gerekiyor. 
Gelelim enflasyon hedefine. 2004 hedefi yüzde 12'ydi. Öyle görülüyor ki, yüzde 9'un biraz altında bir enflasyon oranıyla yıl tamamlanacak. Demek ki burada da bir "başarı aşırılığı" var. Üç yıldır yüksek reel faizler enflasyonu tahminlerin ve hedeflerin ötesinde hızla düşürüyor. Çünkü üç yıldır gerek kurdaki gelişme, gerekse verimlilik artışları enflasyonun hızla düşmesine elveriyor. 2005 yılında ise böylesi avantajlar beklenmemeli. Aksine kurda yukarı yönlü düzeltme ve artan petrol fiyatlarının piyasaya yansıtılmasıyla işlerin çok daha zorlu geçeceği görülüyor. Bu nedenle yüzde 8.5 gibi bir enflasyon gerçekleşmesinden sonra, aynı düzeyde tutulması hedefi gerçekçi sayılmalı. Üstelik bu, beklentilerin yerleşmesi bakımından da yararlı olur. 

Yine sıkı mali disiplin 
Gelelim faiz dışı fazla konusuna. Bu denli yüksek reel faizlerle milli gelirin yüzde 6.5'i değil, yüzde 7'si kadar fazla verilse, borç dinamiği ancak düzelmeye başlar. Nitekim son günlerde IMF'nin daha yüksek bir mali disiplin talep ettiği söyleniyordu. Ancak, ekonomi büyürken bu fazla kolay elde edilse de, 2005 yılında 2004'e göre daha yavaş büyüneceği anımsanırsa bu hedefin bile çok kolay olmayacağı anlaşılır. Dolayısıyla, bu yıl yüzde 6.5'lik hedef tutmuş olsa da, 2005'te işler daha zor. Üstelik bazı vergi indirimlerine gidiliyor. 
Özetle, YPK'dan sızan 2005 hedefleri ya da öngörüleri pek gerçek dışı değil. 



</TEXT>
</DOC>
