<DOC>
<DOCNO> 259677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/axspo02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yıldızlar geçidi 
</HEADLINE>
<TEXT>


Fenerbahçe, bugün sezon öncesi son hazırlık maçını İtalyan futbolunun lokomotifi Juventus ile yapacak, Sarı-Lacivertli taraftarlar ünlü oyuncuları takımlarına karşı izleme imkanı bulacak 


21.00'de başlıyor 
SARI - Lacivertli takım, bugün İtalya'nın ünlü dev kulübü Juventus'u İzmir'de ağırlayacak, taraftarlara doyumsuz bir futbol şöleni sunacak. Atatürk Stadı'ndaki karşılaşma saat 21.00'de başlayacak ve Show TV'den naklen yayınlanacak. Fenerbahçe'nin, PAF takım takviyeli yedek oyuncularından kurulu kadrosu da aynı stadda 18.30'da İzmir Karması ile karşılaşacak. 

Eksikler var 
CAPELLO, Şampiyonlar Ligi ön eleme maçları nedeniyle riske girmeyip, hafif sakat Nedved, Thuram, Tudor, Kapo'yu kadroya almadı. İtalya'nın en çok şampiyonluk tadan kulübü olan Juventus'ta diğer yıldızlar Del Piero, kaleci Buffon ve Trezeguet kadroda yer alıyor. Hasılatın bir bölümü vefat eden İzmir Büyükşehir Belediye Başkanı Ahmet Piriştina adına kurulan vakfa aktarılacak. 

Aziz Yıldırım ders çıkardı 

FENERBAHÇE Kulübü Yüksek Divan Kurulu olağan toplantısı dün yapılırken, Başkan Aziz Yıldırım, tatlıya bağlanan Daum kriziyle ilgili çarpıcı açıklamalar yaptı. Yıldırım, Alman hocanın özür dilediğini hatırlatıp, "Atmak, kovmak çok kolay. İki dudağımız arasında. Attık, kovduk. Bunu bekleyen çok insan vardı. Geçmişte bu tip hatalar oldu. Ancak, artık politikamız kazanmak" diye konuştu. 
FARUK Ilgaz Tesisleri'ndeki toplantıya 200'e yakın divan üyesi katıldı. Yılın ilk altı ayının faaliyetlerinin değerlendirildiği toplantıda, denetleme kurulu raporuna göre kulübün 2007 yılına dek ödemesi gereken 68 milyon 480 bin dolar borcunun bulunduğu açıklandı. Başkan Aziz Yıldırım, kendisine ve yönetimi eleştiren üye Kerim Kerimoğlu'na "Fenerbahçe'ye ihanet ediyorsun" diye çıkıştı. 

Juventus geldi 

GÖKAY AKIN 

İtalyan ekibi, dün akşam saatlerinde 42 kişilik kafileyle İzmir'e geldi. Vize sorunu olan Apiah'ın da kafileye alınmadığı bildirildi. Roma'dan transfer edilen Emerson ise kadroda yer aldı. Juventus, yarın Meryem Ana'yı ziyaret ettikten sonra İtalya'ya dönecek. 

FENERBAHÇE GÜNLÜĞÜ 
Gizli operasyon 
CÜNEYT KARAKAYA 

FUTBOL Federasyonu'nun yabancı kontenjanı konusunda kulüplere danışma kararı almasının ardından umutlanan Fenerbahçe'nin, gizli bir şekilde transfer operasyonu yürüttüğü ortaya çıktı. Daum'un, Rüştü için Aziz Yıldırım'ı yumuşattığı, bu transferin gerçekleşmesi halinde daha önce temas kurulan bir Brezilyalı santfora da imza attırılabileceği iddia edildi. 

Aurelio baba oldu 
SARI - Lacivertli ekipte kadroda kalmayı garantileyen Marco Aurelio'nun eşi Alice dün bir kız çocuğu dünyaya getirdi. Acıbadem Hastanesi'nde gerçekleşen doğum sonrası Brezilyalı çift, yeni doğan bebeğe iyi dans eden anlamına gelen Marayla ismini verdiler. 

Daum'a gönderme 
FENERBAHÇE, Juventus maçı için dün özel bir uçakla İzmir'e gitti. 40 kadar taraftar kafileyi Adnan Menderes Havaalanı'nda karşıladı. Taraftarlar, Daum'un peşinden otobüse binen kaleci Volkan'a, "Sen bizim her şeyimizsin" tezahüratında bulundular. Bir hayli sinirli olduğu gözlenen Daum ise, otobüste Roland Koch ile hararetli bir şekilde tartıştı. 


</TEXT>
</DOC>
