<DOC>
<DOCNO> 263147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy04.html </URL>
<DATE> 2004/08/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Arınç, AKP içinde rakipsiz... 
</HEADLINE>
<TEXT>

     AKP'de Meclis'in yeniden çılması nedeniyle yenilenecek her düzeydeki görevler için adaylık kulisleri başlarken, TBMM Başkanlığı için "Parti yönetiminin uygun görmesi halinde" yeniden aday olacağını açıklayan Bülent Arınç'a rakip çıkmadı. 
     AKP'de yeni yasama yılında TBMM'deki organların seçiminin yenilenecek olmasının yanısıra kabine revizyonunun da bekleniyor olması, adaylık çalışmalarını hızlandırdı. 
     AKP'liler arasında yaz tatilini hareketlendiren en önemli kulis faaliyeti kabine revizyonu çerçevesinde kimlerin bakan olacağına ilişkin yürütülüyor. Başbakan Erdoğan'ın kabinede 5'te 1 oranında değişime gideceği, bu çerçevede enaz 5 
     bakanın değişeceği beklentisiyle sayıları yaklaşık 100'ü bulan milletvekili parti yöneticileriyle görüşerek bakanlık için şansını artırmaya çalışıyor. AKP'de bakanlıktan sonra en sıkı kulis Grup Başkanvekillikleri, partiye ait idare amirlikleri ve komisyon başkanlıkları için yürütülüyor. Çok sayıda milletvekili, geçen iki yasama döneminde milletvekillerinin Meclis'e devamı konusunda zaafiyet yaşandığından ve zaman zaman Başbakan Erdoğan'ın da bu duruma tepki gösterdiğinden hareketle, "Grubun disiplinini ve milletvekillerinin Meclis çalışmalarına devamını sağlayacağı" güvencesyle parti yönetimine açıkça adaylıklarını ilan etti. Bu yoğun "göreve talip olma" durumuna karşın, en önemli seçim olan yapılacağı TBMM Başkanlığı'nda tam tersi bir gelişme yaşanıyor. "Başbakan Erdoğan ve parti yönetiminin uygun bulmaları halinde" TBMM Başkanlığı'na yeniden aday olacağını açıklayan Arınç'a rakip çıkmadı. Arınç'ın eşiyle ilgili zaman zaman yaşanan protokol tartışmaları çerçevesinde eşleri türbanlı olmadığı için parti içinde Meclis Başkanlığı'na yakıştırılan Köksal Toptan, Mehmet Dülger ve Murat Başesgioğlu gibi isimler, "sıcak bakmalarına" karşın adaylıklarını ilan etme şansı bulamadı. 
     
     ERDOĞAN İŞARET VERİRSE 
     Bu isimlerin kendi çevreleriyle yaptıkları değerlendirmede, "Milli Görüş" kökenli olmamalarının Arınç karşısında Meclis Başkanlığı'na adaylıklarının en büyük engeli olduğundan yakındıkları öğrenildi. Milli Görüş kökenli olmayan bu isimler, Arınç karşısında aday olmalarının, "Grubu Arınç etrafında kilitleyeceği ve parti içinde Milli Görüş tartışmalarına neden olacağı" kaygısıyla Erdoğan'dan bir işaret almadıkça aday olmama kararı aldı. 
     
</TEXT>
</DOC>
