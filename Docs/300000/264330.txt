<DOC>
<DOCNO> 264330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/pulur.html </URL>
<DATE> 2004/08/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Belleğin pasını silmek... 
</HEADLINE>
<TEXT>


PAZARTESİ sabahı gazeteyi açtık, fiyakalı bir ilan... 
"Orhan Tokatlı 1973 - 2002 Türkiyesi"ni anlatıyor. 
Kitabın adı "Güvercinli Yıllar". 
Kitap şöyle tanıtılıyor 
"Gazeteci - yazar Orhan Tokatlı, Güvercinli Yıllarda 1973 - 2002 arasında, siyasi arenamızda yaşananların dökümünü yapıyor. Meydan kavgaları kapalı kapılar ardındaki söz düelloları, medyanın bir büyük güç olarak hayatımıza girmesiyle yeni boyutlar kazanan politik eylem ve söylemler, büyük bunalımlar, sancılar, gelgitler, pamuk ipliğine bağlı dengeler... Bıçak sırtında yürümek... 
Tokatlı, bir yandan belleğimizin pasını silerken, diğer yandan da gelecek yirmi beş yıl için zihin açıcı bir tarihçe sunuyor." 

"ÇOK iyi yapmış " dedik içimizden, anlattığı zaman diliminin bir bölümünü birlikte yaşadık, ortak anılarımız var, kitabı alıp okumalı... 

BİRAZ sonra sekreterimiz Oya Tüfekçi aradı, günlük "Ne var, ne yok " konuşmasını yapacağız... 
"Hasan Bey, siz Ecevit'in, Milliyet'te yazı yazmasını istememişsiniz " diye lafa girdi. 
"Kim söyledi " 
"Dün gece televizyonda dinledim." 
"Hangi programda, kim söylemiş bunu " 
"Can Dündar'ın CNN Türk'te yayımlanan Ecevit belgeselinde Orhan Tokatlı söyledi..." 
Peki, bunu ne vesileyle söylemiş 
Biraz sonra her şey anlaşıldı. 

CAN Dündar'ın belgeselinin o bölümünde, Ecevit'in, "12 Eylül"den sonra, CHP Genel Başkanlığı'ndan istifası anlatılıyor 
"Ecevit için yeni bir dönem başlıyordu ... Ecevit Genel Başkanlığı bıraktıktan sonra, görüşlerini kamuoyuna daha rahat ifade edeceği bir iş arayışına başladı. Gazeteciydi. Yapabileceği en iyi iş mesleğine dönmekti." 
Bundan sonra programa Orhan Tokatlı giriyor ve o günleri anlatıyor 
" Ecevit Aydın Doğan Bey'e telefon ediyor ve gazetenizde yazı yazmak istiyorum, diyor. Daha önce de, Abdi İpekçi döneminde bizim köşe yazarıydı. Birden şaşırıyor Aydın Bey ve vallahi memnun oluruz Sayın Ecevit diyor, yalnız ben, bir arkadaşlara danışayım ondan sonra sizi ararım, diyor. Bir süre sonra içeriden Hasan Pulur, Turhan Aytul hep beraber konuşuyorlar. Sıkıyönetim dönemi, askeri rejim dönemi... Ufacık şeyden dolayı kapatılıyor gazeteleri. Ondan ürküyorlar. Bülent Bey'in kalemi de pek öyle şey değil tabii..." 

DEMEK biz, Bülent Ecevit'in Milliyet'te yazı yazmasına karşı çıkanlardanmışız. 
Hangi tarihte oluyor bu 
1980'li yılların başı... 
Eskilerin bir deyimi vardır "külliyen hilafı hakikat"derler, Orhan Tokatlı'nın söyledikleri de böyle, "gerçekle en ufacık bir ilgisi yok " 
Çünkü, Hasan Pulur, 1979 yılının mayıs ayında Abdi İpekçi öldürüldükten sonra Milliyet'ten ayrıldı Hürriyet'e geçti. 
Orhan Tokatlı'nın anlattığının doğru olması için, bizim hem Hürriyet'te yazı yazmamız hem de Milliyet'e akıl hocalığı yapmamız gerek, olacak iş değil biz Milliyet'e 1988'de döndük. 
Yazılarımız ortada, tarihleri de yazıların üstünde... 
İnsan açar, eski kapı yoldaşına bir sorar... 

İLANDA "Orhan Tokatlı'nın kitabının, belleğimizin pasını sileceği" söyleniyor... 
Keşke birisi çıksa da Orhan Tokatlı'nın belleğinin pasını silse... 
Tokatlı'nın kitabı, ilanda belirtildiği gibi, inşallah "zihin açıcı" bir tarihçe olur, "zihin karıştırıcı" değil 



</TEXT>
</DOC>
