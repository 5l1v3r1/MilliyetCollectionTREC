<DOC>
<DOCNO> 280471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas05.html </URL>
<DATE> 2004/10/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türk bilimadamı obeziteye neden olan geni buldu 
</HEADLINE>
<TEXT>

     Nafiz ALBAYRAK BOSTON, DHA 

ABD'de Harvard Üniversitesi Tıp Fakültesi Genetik ve Kompleks Hastalıklar Bölüm Başkanı Prof. Dr. Gökhan Hotamışlıgil, genlerin metabolik hastalıklar üzerindeki etkisini ortaya çıkardı. 
     Hotlamışlıgil'in, aşırı şişmanlık obezite ve şeker hastalıklarının önlenmesi konusunda yaptığı araştırma sonuçları, tüm bilimadamlarının araştırmalarını yayımlamak için adeta yarıştığı Science Dergisi tarafından kabul edildi. 
     
     XBP-1 GENİNİN ROLÜNÜ KANITLADI 
     Başka Türk bilimadamlarının da katkıda bulunduğu araştırmaları sonucu, XBP-1 genini hedef olarak kullandıklarını belirten Prof. Dr. Hotamışlıgil, "Bu genin daha önce metabolik hastalıklar üzerindeki rolü gözlemlenmemişti. Biz, fareler üzerinde, stresle mücadele kapasitesini artırmak için bu genin fonksiyonunu değiştirerek yola çıktık'' dedi. Yeni bulgularının, kalp, şeker ve obezite hastalıklarını önlemek için insanlık adına umut kapılarını biraz daha araladığını vurgulayan Hotamışlıgil, "XBP-1 geninin organel kapasitesini artırmakla önemli bir rolü olacağını düşündük. Genetik oynamalarla bu genin fonksiyonunu azalttığımız zaman hayvanlarda Tip 2 diyabet hastalığına karşı bir eğilim, artırdığımız zaman da bir direnç yarattığını ortaya çıkardık. XBP-1 geninin de bu mekanizma içinde anahtar bir rol oynadığını göstermiş olduk'' diye konuştu. 
     
     YENİ BULUŞ HEYECAN VERİCİ 
     Türkiye'de bu yıl TÜBİTAK Bilim Ödülü'nü kazanan ve Türkiye Bilimler Akademisi'ne de asli üye seçilen Hotamışlıgil, Science Dergisi'nin yanı sıra ilk kez DHA'ya açıkladığı yeni buluşunun kendisini çok heyecanlandırdığını ve sevindirdiğini söyledi. Şişmanlıkla şişmanlığa bağlı gelişen kalp ve şeker gibi metabolik hastalıkların genlerin yapılarının değiştirilmesi ya da devre dışı bırakılmasıyla, kimyasal ilaçlarla tedavi edilebileceğini teorik olarak kanıtladıktan heyecanının daha da arttığını belirten Hotamışlıgil, "Hem böyle bir şey bizim gurbumuz tarafından gösterildiği için hem de insanlık adına doğru bilimsel anlamda yönde giden çok önemli bir aşama sağladığımız için'' dedi. 
     Hotamışlıgil, yeni bulgularının hemen uygulanacak bir tedavi yöntemi olarak algılanmaması gerektiğini de vurgulayarak, "Duyduğumuz heyecanı ve araştırmalarımızın önemini azımsamak da istemiyorum. Gerçekten hastalığın bütününe yeni bir perspektif getiren heyecanlı bir gözlem olduğunu düşünüyorum'' dedi. Hotamışlıgil, fare modellerinde ve moleküler mekanizmalarda elde ettikleri sonuçların insanlara nasıl uygulabileceğini ve ilaç üretimi konularındaki çalışmalarının sürdüğünü belirtti. 
     
     ÇALIŞMALARI ÇOK ÖNEMLİ 
     Ankara Üniversitesi Tıp Fakültesi'nden mezun olduktan sonra gittiği Harvard Üniversitesi'nde yaptığı başarılı çalışmalarla hızla yükselen Prof. Dr. Hotamışlıgil, kısa sürede Genetik ve Kompleks Hastalıklar Bölümü Başkanlığı'na getirildi. Tıp bilimine katkıları hem ABD'li hem de Türk bilimadamları tarafından Nobel Tıp Ödülü'ne aday gösterilebilecek düzeyde görülen Hotamışlıgil'in yeni bulguları, bilim dünyasının en saygın dergilerinden biri olan Science Dergisi'nde yayınlandı. 
     
</TEXT>
</DOC>
