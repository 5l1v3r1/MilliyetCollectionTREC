<DOC>
<DOCNO> 295530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko17.html </URL>
<DATE> 2004/12/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hyundai Assan, ihracatını büyütüyor... 
</HEADLINE>
<TEXT>

     Hyundai Assan, H100 Panel Van modelinin de ihracatına başladı. 
     Cezayir ile yapılan H100 Panel Van anlaşmasıyla ile birlikte Hyundai Assan'ın Türkiye'de ürettiği tüm modellerinin ihracatı da gerçekleştirilmiş oldu. 
     Hyundai Assan'dan yapılan açıklamaya göre, ilk kez 2002'de Accent Admire ve Starex hafif ticari araç grubunu tüm Avrupa ve Orta Doğu ülkelerine ihraç etmeye başlayan şirket, 1997'den bu yana İzmit'teki fabrikasında ürettiği H100 Panel Van modelini de artık yurt dışına göndermeye başladı. 
     H100 Panel Van ile ilk kez Kuzey Afrika ülkelerinden Cezayir'e araç ihraç eden Hyundai Assan, Hyundai'nin Cezayir distribütörü Hyundai Motor Algeria'nın isteği üzerine Cezayir Telekom için özel olarak 400 adet H100 Panel Van hazırladı. 
     Türkiye için üretilen H100 Panel Van'larda sadece ön koltuk sırası bulunurken Cezayir Telekom için hazırlanan araçlarda ikinci bir koltuk sırası yer alıyor. 
     Sadece beyaz renkle hazırlanan 6 kişilik araçlarda kargo alanı, yolcu kabiniyle bir paravan sayesinde ayrılırken, yükleme bölümüne de arka kapıdan ulaşılabiliyor. 
     80 HP maksimum güç ve 167 Nm maksimum tork üreten 2.6 litre hacimli dizel motorun kullanıldığı H100 Panel Van'ların tamamı yıl sonuna kadar gönderilecek. 
     Hyundai Assan yetkilileri, Fas ve Tunus gibi ülkelerin de H100 Panel Van ile ilgilendiklerini belirterek, H100 Panel Van'ın bu ülkelerin şartlarına ve kullanım amaçlarına oldukça uygun olduğunu kaydettiler. 
     
</TEXT>
</DOC>
