<DOC>
<DOCNO> 279190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur09.html </URL>
<DATE> 2004/10/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İnek lahanayı yedi, ineğin sahibini öldürdü 
</HEADLINE>
<TEXT>

     İsmail AKDUMAN SAMSUN, DHA 

SAMSUNLU çiftçi 55 yaşındaki Nizamettin Akgül, tarlasındaki lahanaları yiyen ineğin sahibi 42 yaşındaki Bayram Ak'ı tartışma sonucu tabancayla öldürdü. 
     Çivili Köyü'nde yaşayan Bayram Ak'ın 4 ineği geçen hafta, aynı köyde çiftçilik yapan Nizamettin Akgül'ün tarlasına girip lahanaları yemeye başladı. 
     İneklerin tarlasındaki lahanaları yediğini gören Nizamettin Akgül, komşusu olan Bayram Ak ile tartıştı. Tartışmanın kavgaya dönüşmesi üzerine Akgül, belinde taşıdığı ruhsatsız tabancayla Bayram Ak'a bir el ateş etti. Ak, merminin kalbine isabet etmesi sonucu olay yerinde yaşamını yitirdi. Cinayetin ardından kaçan Nizamettin Akgül, üç gün önce jandarmaya teslim oldu. Akgül ifadesinde, "Çok sinirlenmiştim. Yaptığımdan çok pişmanım. O panikle kaçtım, sonra teslim olmaya karar verdim'' dedi. 
     Lahana yüzünden komşusunu öldüren Nizamettin Akgül çıkarıldığı mahkemece tutuklandı. 
     
</TEXT>
</DOC>
