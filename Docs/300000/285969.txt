<DOC>
<DOCNO> 285969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/civaoglu.html </URL>
<DATE> 2004/11/04/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yatak cefası 
</HEADLINE>
<TEXT>


Merhum İsmet İnönü "Süper büyük devletle yakın ilişki, ayıyla yatağa girmeye benzer" demişti. Şöyle de gerisini getirmişti sözün "Ayı, severken bile pençesiyle canını acıtır, yaralar..." 
ABD başkanlık seçimi de bu söylemi hatırlattı. 
Bush ya da Kerry ne fark edecekti ki... 
Türkiye, ABD ile yakın ilişkide. 
Ayıyla yatak paylaşıyor. 
Yıllardır pençe atsa da atmasa da "ayıya dayı" diyoruz. 
Yatak sefası değil, cefasıyla durumu idare ediyoruz. 
Kerry seçilseydi de aynı politika sürecekti. 

Kır'can mı belimi Bu yazıyı yazarken, geride kalan yazın eğlenceli "Çeksene elini... Kır'can mı belimi" şarkısını anımsatmak çıtayı düşürür mü 
Cumhuriyet'in kurucularından, eski Cumhurbaşkanı, Milli Şef, Lozan Barış Antlaşması'nın mimarı İnönü bile "ABD - Türkiye politikaları, buram buram terbiyesizlik ve saygısızlık kokan ünlü Johnson mektubuyla gerildiği günlerde" ayı metaforunu kullanmıştı... 
O zaman yatakta Başkan Johnson vardı... 
4 yıldır Bush var. Irak için TBMM'de kırmızı ışık yakıldığında neler söylediğini hatırlayın... 
Şu seçimde yatağa Kerry girseydi bir şey mi değişecekti 

Oval Ofis'in sırrı Yani Kerry, Türkiye için Bush'tan daha kötü olamazdı. 
Birkaç "sözel" fantezi de önemli değil... Örneğin "Ermeni lobisini okşayan" vaatleri... 
Daha önceki başkanlar da, seçim kampanyaları sürerken o vaatlerde bulunmuşlardı. 
Ama seçilip Beyaz Saray Oval Ofis'teki masaya oturduklarında hepsini, çekmeceye koyup kilitlediler... Bir daha gün ışığına çıkarmadılar. 
Oval Oda da, belki, Monica gibi genç stajyer kızların başkanları baştan çıkarabildiği bir yer ama o oda - ciddi - sorunlarda akılları başlara da getiriyor. 
Başkanlar Oval Ofis'e geldiklerinde, ABD yararlarının, seçim kampanyası kürsülerinden çok farklı olduğunu görebiliyorlar. 
Türkiye için Kerry'nin "aykırı" görünen söylemleri, böyle yorumlanmalıdır. 
O da Oval Ofis'e girebilse, hizaya gelirdi. 
Pençeleri, Bush'tan farklı olmazdı. 

ABD yarılmış Bu seçim analizleri ve seçmenlerden nabız yoklamaları, ABD toplumunun ortadan yarıldığını gösteriyor. 
- Varlıklılar Bush'a, daha mütevazı kesimler Kerry'ye oy vermiş. 
- Dindarlar Bush'a, Kilise'yle araları o kadar da iyi olmayanlar Kerry'ye.. 
- WASP Beyaz Anglo Sakson Protestanlar Bush'a, siyah ve diğer renkliler, azınlıklar, Müslümanlar, Budistler, Hispanikler diye anılan Katolik Güney Amerika kökenliler Kerry'ye... 
- Tarıma dayalı orta kesimler Bush'a, kozmopolit, işçi - bürokrat nüfus ağırlıklı ticaret ve sanayi yoğun kıyı şeritleri Kerry'ye.. 
- Irak'ta askeri müdahalenin sürmesinden yana olanlar Bush'a, ABD'nin o coğrafyasından geri çekilmesinden yana olanlar Kerry'ye... 

Marjinal katsayısı Bu manzaranın iyi yanı şu 
"ABD başkanı, radikal politikalar için karşısında ciddi bir muhalefet ağırlığı bulacak. Daha dengeli olmak zorunluğunu hissedecek." 
Buna karşılık olumsuz yanına da işaret edeyim 
"Büyük sorunlarda taraflar, eşit ağırlıkla dengelendiği ve oylar - bir bakıma - eşitlendiği için, marjinal konularda seçmen kazanmak yoluna sapılması, bir tehlikedir. İşte o zaman Ermeni ve Rum azınlıkların zamanla etkinliklerini katlamaları olasıdır." 
..... 
Bush gene de "ne olduğu" bilinen biri. 
Ne menem şeydir, Türkiye ve dünyanın yeterince fikri var. 
Kerry ise bir "meçhul..." 
Her şey de olabilir, hiçbir şey de... 
............. 
Öte yandan... 
Kerry'nin, "seçimi kaybettiğini kabul ederek Bush'u seçimin galibi olarak tebrik ettiğini" açıklaması ve "Amerikan toplumunun adeta ikiye ayrılmış gibi görünmesinden duyduğu üzüntü ve rahatsızlığı" dile getirmesi, "artık bu ayrılığın yaralarını sarmak zamanıdır" söylemi güzeldi. 
Kıskanmadım ama gıpta ettim. 
"Demokrasilerde, uygarlık göstergesidir." 
Hiç değilse "kendi yataklarında ..." 



</TEXT>
</DOC>
