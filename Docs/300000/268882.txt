<DOC>
<DOCNO> 268882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonyas13.html </URL>
<DATE> 2004/09/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
'İnternet Mahir'in hayatı, İsveç televizyonunda film oluyor... 
</HEADLINE>
<TEXT>

     İnternet sitesinde ''I kiss you'' Sizi öpüyorum cümlesiyle sanal dünyaya giriş yapan ve birçok ülkede geniş hayran kitlesine ulaşan ''İnternet Mahir'' lakaplı Mahir Çağrı'nın hayatını film yapmak üzere, İsveç TV-5 televizyonundan 5 kişilik ekip, İzmir'e geldi. 
     Çağrı, İsveç'ten yayın yapan ve tüm İskandinav ülkelerinde seyredilen TV-5'teki ''High Chaparall'' isimli programın prodüktörü Karin Petzeius, direktörü Andre Linshooten, kameramanı Jonathan Ljunggren ile sunucuları Phillip Hammar ve Fredrik Wikingsson'un İzmir'e geldiğini söyledi. 
     Programda, ''dünyanın sıradan, ancak en ünlü insanlarının hayatının'' izleyicilere aktarıldığını belirten Çağrı, ''İnternet starıyım. Dünyada en fazla tanınan Türk insanıyım'' dedi. 
     Ekibin İzmir'de tarihi Kemeraltı Çarşısı'nda çekim yaptığını kaydeden Çağrı, şöyle konuştu 
     ''Ekip, İzmir'den sonra Çeşme, Bodrum, Marmaris ve Selçuk'ta tarihi ve doğal güzelliklerimizi çekecek. Benim hayatım ekranda anlatılırken, Türkiye ve Türk insanı tanıtılacak. Milyonlarca insan, Türk'ü ve Türkiye'yi benim hayatım sayesinde tanıyacak. Tüm dünya bana ilgi gösterirken, turizm tanıtma yetkilileri, benimle bugüne kadar hiçbir bağlantı kurmadı. Onun için çok üzülüyorum.'' Çağrı, ''www.ikissyou.org'' adresli internet adresinin bir çok alanda ilklere imza attığını öne sürdü. Sitesinin, Guinness Rekorlar Kitabı'na girmeye hak kazandığını kaydeden Çağrı, Forbes'in düzenlediği ''en çok tanınmışlık'' listesinde de ilk 3'e girdiğini iddia etti. 
     
</TEXT>
</DOC>
