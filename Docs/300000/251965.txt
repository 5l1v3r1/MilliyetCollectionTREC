<DOC>
<DOCNO> 251965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo23.html </URL>
<DATE> 2004/06/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fenerbahçe bu sezon bu formaları giyecek... 
</HEADLINE>
<TEXT>

     Fenerbahçe'nin 2004-2005 sezonunda Birinci Süper Lig ve Avrupa Şampiyonlar Ligi'nde giyeceği formalar tanıtıldı. 
     Fenerbahçe Şükrü Saracoğlu Stadı basın toplantı odasında Adidas ile yapılan anlaşmayla ilgili bilgi vermek için düzenlenen toplantıya kulüp asbaşkanı Murat Özaydınlı, futbolcular Serkan, Mahmut, Volkan, Tuncay, Selçuk ve Semih de katıldı. 
     Yeni sezonda kullanacakları forma ve diğer malzemeleri giyerek basın mensuplarına poz veren futbolcular, formaları çok beğendiklerini belirttiler. 
     Fenerbahçe yeni sezonda Birinci Süper Lig'de iç saha maçlarına klasik çubuklu forma ile çıkacak. Avrupa Şampiyonlar Ligi'nde beyaz ağırlıklı formayı giyecek sarı-lacivertliler, Birinci Süper Lig'deki deplasman ve ülke içindeki diğer maçlara lacivert ve sarı ağırlıklı iki farklı formayla çıkacak. 
     
     5 YILIK ANLAŞMA 

     Adidas ile Fenerbahçe arasında karşılıklı işbirliği ve iş geliştirme esaslarına dayanan 5 yıllık bir sözleşme imzalandı. 
     1 Haziran'da imzalandığı bildirilen sözleşmeye göre Adidas, Fenerbahçe için futbol maç forması, şort, ayakkabı ve aksesuarlar sağlayacak. 
     Toplantıda hazır bulunan Adidas Türkiye Genel Müdürü Osman Ayaz, tanıtımı yapılan formaların tümünün Fenerium ve Adidas şubelerinde satışa sunulduğunu ve 3 ay içinde 100 bin forma üretmeyi planladıklarını söyledi. 
     Ayaz, taklit ürünlerle, taraftarlara makul fiyatta ürün sunarak mücadele edebilmek için çubuklu ve lacivert taraftar formalarının 35 milyon liradan satışa sunulduğunu belirtti. 
     Asbaşkan Özaydınlı ise 4 yılda Avrupa'nın sayılı markalarından birisi haline geldiğini belirttiği Fenerium'un Adidas ile daha da güçleneceğini vurgulayarak, ''4 yıl önce Fenerium'un çekirdeğini oluşturduğumuzda başarısız olacağımız yönünde eleştirildik. Ama şimdi Avrupa'nın sayılı markalarından birisiyiz. Adidas ile yaptığımız sözleşme buna güç katacaktır. Türkiye genelinde 300'e yakın satış notamız bu anlaşmayla 600'e çıktı. Bu çok büyük bir rakam. Bu anlaşma karşılığında Fenerbahçe ciddi bir gelir elde edecek'' şeklinde konuştu. 
     
     ''5 YIL İÇİNDE 4. YILDIZIMIZI TAKACAĞIZ'' 

     Geçen sezon elde edilen şampiyonlukla kazanılan 3. yıldızdan dolayı futbolculara teşekkür edip, futbolcu Tuncay Şanlı'dan 5 yıl içinde 4. yıldız için söz alan Özaydınlı, ezeli rakibi Galatasaray'a gönderme yaparak şöyle konuştu 
     ''Bazı yerlerde bazı tişörtler çıkıyormuş. Bizde askeriyede derler ki erken terfi eden, erken emekli olur diye. Biz, 5 yıllık anlaşma içinde 4. yıldızımızı takarak devam edeceğiz'' dedi. 
     
</TEXT>
</DOC>
