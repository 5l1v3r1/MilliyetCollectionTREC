<DOC>
<DOCNO> 273478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko01.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zina krizi'nin ilk faturası 17 trilyon 
</HEADLINE>
<TEXT>


Zina krizinde hükümet ile AB tarafı arasında yaşanan gerginlik sonucunda faiz 3 puan yükseldi. Hazine, borçlanmasında 17 trilyon ekstra maliyete katlandı. Asıl büyük fatura bugünkü borçlanmalarda çıkacak 

Songül Hatısaru 

Avrupa Birliği Komisyonu'nun Genişlemeden Sorumlu Üyesi Verheugen'in, "Türk Ceza Kanunu TCK reformu üyelik müzakerelerine başlamak için şarttır... AB'nin değerleri tartışılamaz" sözlerinden sonra hükümet kanadından ılımlı bir açıklamanın gelmemesi piyasada tedirginliği artırdı. Avrupa Birliği Komisyon Sözcüsü Jean - Christopher Filori'den gelen, "TCK Tasarısı'nın Meclis'ten geçmemesi halinde AB'nin Türkiye ile üyelik müzakerelerine başlayamayacağı" açıklaması öğlen saatlerinde piyasada tansiyonu daha da yükseltti. 
Geçen hafta zina ile ilgili gerginlik yaşandığı sıralarda piyasada yapılan fiyatlamalarda geçmişte imam hatip, türban, 2B arazilerinin satışı gibi konularda AKP'nin önce diretip daha sonra ise oluşan kamuoyu baskısı altında geri adım atmasının etkisi vardı. Yani diğer bir ifade ile zina krizinin en tepeye tırmandığı geçen cuma gününde bile piyasa oyuncularında geri adım atılacağı beklentisi olduğu için döviz kuru ve faiz beklenebileceği kadar hızlı yukarı çıkmadı. Hafta sonu ve dün hükümet kanadından ılımlı açıklamalar gelmeyince piyasa gerçekleri satmaya başladı. Borsa yüzde 2.21 düştü, dolar kuru 1.550.000 liraya dayandı. 

Bedeli Hazine ödedi 
Hazine dün düzenlediği 196 günlük ihalede borcunu zina krizi nedeniyle gerilen ortamda 3 puan yüksek faizle çevirdi. Hazine ortalama yüzde 26.90 faizle nette 1 katrilyon 139 trilyon lira borçlandı. Oysa ki dün ihalesi yapılan 196 günlük vadeye en yakın olan 27 Nisan 2004 bonosunda faiz iki hafta önce yüzde 24 seviyesine kadar gevşemişti. Piyasada gösterge faiz de 27.20 seviyesine yükseldi. Üç puanlık faiz yükselişinin Hazine'ye getirdiği ekstra maliyet 17 trilyon lira oldu. 

Brüksel ziyareti 
TCK tasarısıyla ilgili süreci öngöremeyen piyasada oyuncular Başbakan Erdoğan'ın perşembe günü Brüksel'de yapacağı temaslarda AB ilkeleri ile bir çatışma olmadığını anlatıp Avrupalı liderleri ikna etmesini bekleyecek. Bu tarihe kadar gerginlik sürebilir. Ancak Brüksel'de AB başkanlarından olumlu açıklamalar gelmez ise Hazine'nin aralık ayına kadar yüksek faiz sarmalında borçlanmaya çalışacağını şimdiden söyleyebiliriz. 

Maliyet 200 trilyonu bulabilir Zina kriziyle içine girilen sürecin Hazine açısından asıl bilançosu bugün çıkacak. Çünkü Hazine nakit dengesinin zayıf olduğu bir dönemde 6.4 katrilyonluk itfasını çevirmek için bugün yaklaşık 5.2 katrilyon lira daha borçlanmak zorunda. Bu borçlanmanın 800 trilyonunun üç ayda bir değişken faizli ihaleyle çevrilmesi durumunda dahi Hazine dünkü tabloya göre bugünkü ihalelerde 160 - 200 trilyon liralık ekstra bir maliyete katlanmak zorunda kalabilir. 

Kur, 1 milyon 550 binden döndü Geçen hafta cuma günü 1 milyon 530 binlere kadar yükselen dolar kuru hükümetin geri adım atacağı beklentisiyle gelen satışlarla kapanışta gevşeyerek 1 milyon 520 bin seviyesine kadar düşmüştü. Ancak dün bu kez durumun farklı olduğunu anlayan piyasada gelen alım dalgasıyla kur 1 milyon 450 bin seviyelerine kadar yükseldi. Dolar kuru daha sonra gelen satışlarla 1 milyon 536 bin seviyesine gevşedi. 
Konuştuğumuz piyasa profesyonelleri, yabancıların düşük maliyetle aldıkları dolarları, dolar kuru 1 milyon 550 bin seviyesine yükseldikçe yeniden pozisyon açmak amacıyla sattığını ve daha sonra bono piyasasında alıma geçtiğini söyledi. 
Hükümet kanadından herhangi bir açıklama gelmez ise dolar kurunun teknik olarak 1 milyon 570 bin seviyesini test etmesi mümkün görünüyor. 

FED hızlandırabilir 
Özellikle bu akşam yapılacak FED Toplantısı'ndan faizlerin belli süreliğine de olsa gelecek dönemde aynı seviyede kalacağına bu toplantıda 25 baz puanlık artırım yapılacak fakat zaten bu beklenti fiyatlara yansıtılmış durumda yönelik bir sinyal gelmezse dolar kuru yeniden yukarı hareket edebilir. 

Yabancı portföyü 
Beklentileri önceden satın alan ve son iki haftada hızla yükselen borsada özellikle sabah saatlerinde yabancıların yoğun satışları korku yarattı. Yabancılarla iş yapan aracı kurumlardan gelen satış dalgası "yerliler cuma günü sattı, yabancı da şimdi portföy boşaltıyor" yorumlarına yol açtı. Borsa bileşik endeksi günü yüzde 2.21 düşüşle 20.373 puandan kapattı. 
Borsada iki günde yaşanan kayıp yüzde 6'yı buldu. Gelen tepki alımları borsanın şimdilik 20.400 seviyesinin üzerinde tutunmasına olanak verdi. Ayrıca edindiğimiz bilgilere göre uzun vadeli yabancı fonlardan henüz borsaya satış gelmiyor, bu da h l AB beklentisinin yabancı yatırımcılar arasında güçlü kaldığının bir göstergesi. 



</TEXT>
</DOC>
