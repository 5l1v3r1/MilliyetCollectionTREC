<DOC>
<DOCNO> 274732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/gun08.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan'a ödül 
</HEADLINE>
<TEXT>


TAHSİN AKSU İstanbul 

Milli Eğitim Bakanı Hüseyin Çelik, Eğitime Yüzde Yüz Destek Kampanyası'nın başladığı 11 Eylül 2003'ten bu yana 7027 derslik düzeyine ulaşıldığını, hedefin yıl sonuna kadar 10 bin derslik olduğunu söyledi. Hayırseverlere katkılarından dolayı teşekkür eden Çelik, ayrıca berat verdi. Doğan Holding Yönetim Kurulu Başkanı Aydın Doğan'ın beratını, Aydın Doğan Vakfı Yürütme Kurulu Başkanı Canan Fetvacı aldı. Atatürk Kültür Merkezi'ndeki Gümüşhane standını da gezen Çelik, okullarda bilgi teknolojisi sınıfları açmayı planladıklarını, bunun için Maliye Bakanlığı ile gerekli görüşmelerin yapıldığını kaydetti. Çelik, hayırseverlerin bilgisayar teknolojisi sınıfları yaptırması halinde KDV alınmayacağını da bildirdi. Çelik ile hayırseverlerin çektirdiği hatıra fotoğrafının ardından Türkiye'nin değişik illerinde yaptırılan okulların resimlerinin yer aldığı sergi açıldı. 


</TEXT>
</DOC>
