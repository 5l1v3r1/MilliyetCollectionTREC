<DOC>
<DOCNO> 296171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun21.html </URL>
<DATE> 2004/12/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rum basınının hayal kırıklığı... 
</HEADLINE>
<TEXT>

     AB Zirvesi taslağına ilişkin tartışmalar sürürken Rum basını, AB ülkelerinin Türkiye'ye yeni koşullar empoze etmek istemediklerini yazdı. 
     Güney Kıbrıs'ta yayınlanan Cyprus Mail gazetesi, 8 Aralık'ta Brüksel'de yapılan AB Daimi Temsilcileri COREPER toplantısında Rum Temsilcisi Nicos Emiliou'nun Türkiye'nin müzakere sürecini veto edebileceklerini ima ettiğini belirtti. 
     Emiliou'nun, Ankara'nın Rum kesimini tanımamada ısrar etmesinden duydukları rahatsızlığı dile getirdiğini kaydeden gazeteye göre Emiliou, tanımanın Kopenhag kriterlerine göre bir ön koşul olmamakla birlikte gerçekleşmesi gerektiğini savundu. Emiliou, Rum kesimininin Türkiye'nin AB'ye katılmak isterken üye ülkelerden birini tanımayı reddetmesi gibi bir ikilemle karşı karşıya kalacağını hiç bir zaman tahmin etmediğini de söyledi. Gazete, Brüksel'deki diplomatik kaynaklara dayanarak Yunanistan ve İrlanda temsilcilerinin Emiliou'ya destek verdiklerini yazdı. 
     Rum kesiminin zirve kararlarında Türkiye ile Rum yönetimi arasında ilişkilerin normalleşmesine ilişkin çok açık bir referans yapılmasını istediğini kaydeden gazete, "Brüksel kaynakları, Lefkoşe'nin Rumlar'ın taleplerini kolay bir biçimde yerine getirilmeyeceğine inanıyorlar, çünkü AB üyeleri, Türkiye'ye daha çok koşul empoze etmek istemiyor" diye yazdı. 
     Gazete, aynı kaynaklara dayanarak Rumlar'ın zirve kararlarında Türkiye'nin Ankara Antlaşması'nın uyumlaştırılmasına ilişkin protokolü imzalamayı kararlaştırdığına atıf yapılmasıyla yetinmek zorunda kalacağının sanıldığını da belirtti. 

     
</TEXT>
</DOC>
