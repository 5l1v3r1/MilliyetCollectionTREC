<DOC>
<DOCNO> 279731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko29.html </URL>
<DATE> 2004/10/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TMSF 31 Ekim'e kadar ödeme yapılmazsa ana sözleşmeye dönülecek 
</HEADLINE>
<TEXT>

     Tasarruf Mevduatı Sigorta Fonu TMSF Başkan Yardımcısı Ferruh Tunç, Çukurova Grubu'nun ödemesine ilişkin olarak, ''Halihazırda, Fon hesaplarına ödeme yapıldığına dair bir teyidin kendilerine ulaşmadığını'' bildirdi. 
     TMSF Başkan Yardımcısı Ferruh Tunç imzasıyla İMKB'ye gönderilen açıklamada, şunlar kaydedildi 
     ''Çukurova Grubu ile TMSF arasında imzalanan 04 Ağustos 2004 tarihli Ek Sözleşme kapsamında Grup tarafından Fona yapılması gereken ilk ödemeye dair Kurumumuzca yapılan 12 Ekim 2004 tarihli yazılı açıklama geçerliliğini sürdürmektedir. 
     Halihazırda, Fon hesaplarına ödeme yapıldığına dair bir teyit tarafımıza ulaşmamıştır. Bu durumda Ek Sözleşme gereği, 30 Eylül 2004 tarihli takside ilişkin gecikme nedeniyle Grup'un yüzde 13.5 faizi ile birlikte ödeme yükümlülüğü devam etmektedir. 
     Sözleşmeye göre, geciken ödeme en geç bir sonraki taksit vadesinde 31 Ekim 2004 ve bu taksitle birlikte yapılmalıdır. Gecikme halinin sözleşme süresince dört defa tekrarlanması veya birbirini takip eden iki taksitte oluşması temerrüt ve sözleşmenin feshi sonucunu doğurmakta olduğundan Ek Sözleşme çerçevesinde gecikmiş bulunan taksitin Ekim ayı sonuna kadar bu aya ait ödeme ile birlikte ödenmemesi halinde sona erdirilerek, 31 Ocak 2003 tarihli Ana Sözleşme hükümlerine dönülecektir.'' Yatırımcıların bilgilendirilmesi bakımından, TMSF tarafından bahse konu ödemelere dair yapılan açıklamaların münhasıran Grup ile Fon arasında imzalanmış anlaşma hükümleri ile sınırlı olduğunun hatırda tutulmasında yarar bulunduğu kaydedilen açıklamada, Çukurova Grubu'nun Yapı Kredi Bankası ve BDDK ile yaptığı anlaşmaların halihazırdaki durumları ile gelişmelere bağlı olarak ortaya çıkabilecek sonuçlarının ilgili kurumlarca değerlendirileceğinden, muhataplarından bilgi edinilmesi gerektiğinin düşünüldüğü kaydedildi. 

     
</TEXT>
</DOC>
