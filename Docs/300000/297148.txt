<DOC>
<DOCNO> 297148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/ydemirkol.html </URL>
<DATE> 2004/12/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
İlk kez 
</HEADLINE>
<TEXT>



Bu sezon, Avrupalılar da dahil hiçbir takım Fenerbahçe'ye böylesine bir kelepçe takamadı. Sarı - Kırmızılılar, orta sahada alan ve pas bağlantısı bırakmayan çok aktif bir savunma yaptılar. Birinci dakikadan itibaren Fenerbahçe'nin oyunu kurduğu alanları hiç boş bırakmadılar. İkili - üçlü presle oyunu açan elemanları hep baskı altında tuttular. Sarı - Lacivertliler'in bu yıl Lyon ve Manchester'a karşı bile bu kadar etkisiz kaldığı görmemiştik. Belki Aurelio'nun olmayışı da buna etkendi. Ama ne olursa olsun Hagi'nin öğrencileri rakiplerine üç pas üst üste yaptırmayarak çok büyük bir ilke imza attılar. Yüksek bir fizik performansla rakiplerini kendi ceza sahası çevresine hapsettiler. 
Konuk ekip rakip kaleye ilk kez 30. dakikada gidebildi. O ana kadar Galatasaray dört kez mutlak gollük pozisyon yakalamıştı. Ama Hakan Şükür ve Rüştü'nün performansları Galatasaray'ın farklı öne geçmesini engelledi. Sonra Hasan'ın sakatlığı ve Fenerbahçe'nin iyice kapanışı Galatasaray için kale önünde alan bulmayı zorlaştırdı. Rakiplerini kelepçelediler, ama deviremediler. Bu oyun yapısı aslında Fenerbahçe'nin sevdiği kontr oyununa çok uygundu. Ama karşılarında böyle hücum oynarken bile rakibin boş alanlara yayılmasını engelleyen bir hırs vardı. Hiç alan bulamadılar, akın çabaları çok erken kesildi. Daum'un ikinci yarı hamlesi, Yozgatlı ve Tuncay'ı hücum alanında çizgilere çekmek ve takımını ileri çıkarmak oldu. Kilitlenmiş oyunu açtı. Galatasaray lehine... Çok pas hatası yaptılar ve açık alanda rakiplerine yakalanmaya başladılar. Necati'nin harika golünü böyle yediler. 1 - 0 sonrası genç ve aslında tecrübesiz Fenerbahçe yalpalamaya başladı. Galatasaraylılar sanki maç yeni başlamışçasına güçlü, kondisyonluydu. Herkes sahanın her yerindeydi. Fenerbahçe'yi işlemez, atıl bir yapıya ittiler. Bu taş gibi Galatasaray, Necati ve Volkan'ın oyundan çıkışıyla biraz yumuşasa da h l Fenerbahçe için çok zorlardı. Ve hakettikleri üç puanı alacak kadar hırslılardı. 



</TEXT>
</DOC>
