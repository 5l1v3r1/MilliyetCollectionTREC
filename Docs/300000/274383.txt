<DOC>
<DOCNO> 274383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas07.html </URL>
<DATE> 2004/09/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yıldızı parlayan meslek Masörlük... 
</HEADLINE>
<TEXT>

     Masörlük mesleğinin, özellikle turizm sektöründeki gelişme sonrası hızla yıldızının parlamaya başladığı, genellikle 18-25 yaş arası gençlerin kolay iş bulma olanağı ve yüksek kazanç nedeniyle bu mesleğe yöneldikleri bildirildi. 
     Çukurova Üniversitesi ÇÜ Beden Eğitimi ve Spor Yüksekokulu BESYO Müdürü Prof. Dr. Kadir Aydın, AA muhabirine yaptığı açıklamada, Gençlik ve Spor Genel Müdürlüğü ile ortaklaşa açtıkları masörlük kurslarına büyük talep olduğunu, hatta son dönemlerde başvuruda bulunanlar arasında eleme yapma yoluna gittiklerini kaydetti. 
     Masörlük eğitimi almak için gayret gösteren gençlerin sayısındaki artışın sevindirici olduğunu ifade eden Aydın, gelişigüzel yöntemlerle bu işi yapan kişiler yerine, eğitim alan bilinçli kişilerle bu mesleğin icra edilmesi gerektiğini söyledi. 
     Aydın, açtıkları kurslarda ilkyardım eğitiminden, beslenme, doping, anatomi, fizyolojiye kadar çok sayıda ders verdiklerini belirterek, şöyle devam etti 
     ''Masörlük iyi kazandıran meslek oldu. Belge almak için özellikle 18-25 yaş grubu gençler adeta yarış içinde. Bunda en önemli etken turizm sektöründe her geçen yıl yaşanan canlılık. Ülkemize gelen turistler özellikle Türk hamamına ilgi gösteriyor. Neredeyse her turist merak ettiği Türk hamamına girmeden Türkiye'yi terk etmiyor. Hamam ise adeta masaj ile özdeş hale geldi. Bu aşamada, hamamlarda eğitimli kişilerin yer alması büyük önem taşıyor. Aksi taktirde bilinçsizce hareket eden eğitimsiz masörler, sakatlıklara yol açarak, turizmin bu önemli öğesine zarar verebilirler. Biz bilim adamları olarak eğitimli masör sayısını artırarak, Türk turizmine katkı sağlayabiliriz.'' Aydın, yıldızlı otel ve tatil köylerinin Türk hamamı bulunması durumunda birden fazla masör istihdam ettiklerini, son yıllarda belgesiz masör çalıştırmadıklarını da vurgulayarak, ''Turizm sektörü, ihtiyacı nedeniyle masörleri çok daha kolay istihdam ediyor. Gençler de bunun bilincinde. Aynı zamanda alınan ücrete ek olarak, verilen yüklü bahşişler bu mesleğin yıldızının parlamasına neden oluyor'' dedi. 
     Aydın, spor kulüplerinin de belgeli masörler istihdam etme zorunluluğunun, sporcuların fiziki gelişimine katkı sağlayacağını ve Türk sporunu daha iyi noktalara taşıyacağını bildirdi. 
     
</TEXT>
</DOC>
