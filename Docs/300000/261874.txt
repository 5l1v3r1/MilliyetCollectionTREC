<DOC>
<DOCNO> 261874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas03.html </URL>
<DATE> 2004/08/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Köpek ve horoz dost olur mu Olur... 
</HEADLINE>
<TEXT>

     Halil USLU BEYŞEHİR Konya , DHA 
KONYA'nın Beyşehir İlçesi'nde kedi, köpek ve dövüş horozunun bir arada yaşadığını görenler hayretlerini gizleyemiyor. 5 metrekarelik dükkanda dostluk örneği sergileyen hayvanlara ilgi gösteren vatandaşlar, kedi, köpek ve horozu Bremen Mızıkacıları'na benzetiyor. Kaniş cinsi köpeğin yavru kediye annelik yaparak emzirmesi ise büyük dikkat çekiyor. 
     Beyşehir merkez Hacıakif Mahallesi'nde bisiklet tamirciliği yapan hayvanların sahibi Metin Akbak, büyük hayvan sevgisi olduğunu dile getirerek, bu sevgi nedeniyle daracık işyerini hayvanat bahçesine çevirdiğini söyledi. İşyerindeki küçücük mekanda hayvanlarla birlikte yaşamaktan memnun olduğunu ifade eden Akbak, Boncuk' adını verdiği yavru kediyi Pamuk' isimli köpeğinin koruma altına aldığını ve emzirerek sevip okşadığını kaydetti. 
     Boncuk' ve Pamuk' arasındaki dostluğun çok ilerlediğine dikkat çeken Akbak, ''Benden başkası Boncuğa dokunmak istese, Pamuk çok kızıyor yanına bile yanaştırmıyor'' dedi. Pamuk' ile Boncuk'un bu sevgi ilişkisiyle birlikte dükkanında bulunan yavru dövüş horozunun da uyum içerisinde aynı mekanı paylaştığını belirten Akbak, şunları söyledi 
     ''Üçü de birbirine zıt hayvan olmasına rağmen, uyum içerisinde yaşamalarına ben de dahil gören herkes hayret ediyor. Dövüş horozuna da geçimsiz olduğu için bir arkadaşım hayvanlara olan ilgim nedeniyle verdi. Horozu da aralarına kabul eden Pamuk ve Boncuğun bu dostluğu görenleri şaşırtıyor. Akşam hava kararıp yatma vakti geldi mi, üçü de bir araya gelip, birlikte sarılarak yatıyor. Daha önce kedi düşmanı olan ve bu hayvanları gördüğünde saldıran Boncuk, şimdi sonradan getirdiğim bir yavru kediye annelik yapıyor ve emziriyor. Horozla birlikte üçü de aynı kaptan yemek yiyor, aralarında hiçbir uyumsuzluk ya da anlaşmazlık olmuyor. Ayrıca, bir kafes içerisinde yetiştirdiğim saka kuşu da işyerime ayrı bir hava veriyor. Bir yandan bisiklet tamir ediyor, diğer yandan bu hayvanları böyle bir arada görerek iş stresini bu şekilde atmaya çalışıyorum. Bunlardaki bu uyum, benim hayvanlara olan sevgi ve ilgimi günden güne daha da artırıyor.'' 
     
</TEXT>
</DOC>
