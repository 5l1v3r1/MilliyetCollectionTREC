<DOC>
<DOCNO> 292532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/axsiy02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yle gerilim dondu 
</HEADLINE>
<TEXT>


Elkatmış'ın Felluce hakkında yaptığı soykırım suçlamasıyla tırmanan AKP-ABD gerginliği yumuşadı. Edelman ve Gül'ün karşılıklı mesajları tansiyonu düşürdü 

UTKU ÇAKIRÖZER Ankara 


Başbakan Tayyip Erdoğan'ın ABD'nin Felluce operasyonunda ölen Iraklılar için "şehit" tanımını kullanmasıyla başlayan ve TBMM İnsan Hakları İnceleme Komisyonu Başkanı Mehmet Elkatmış'ın "soykırım" suçlamasıyla tırmanan ABD-AKP gerilimi dün ABD Büyükelçisi Eric Edelman ve Dışişleri Bakanı Abdullah Gül'ün karşılıklı mesajlarıyla donduruldu. Edelman, hükümetin Elkatmış'a yanıt vermemesinden duydukları rahatsızlığı Dışişleri'ne iletti. Gül de Elkatmış'ın ifadelerinin 'abartılı sözler' olduğunu açıkladı. 
Elkatmış, önceki gün TBMM İnsan Hakları İnceleme Komisyonu toplantısında yaptığı konuşmada, ABD'nin Felluce'de soykırım ve vahşet suçu işlediğini öne sürerek, "Ne Hitler, ne Mussolini devrinde böyle soykırım olmadı. Atom bombası kulanıyor olabilirler" dedi. Büyükelçi Edelman da dün, önceden planlanan randevu çerçevesinde Dışişleri Bakanlığı Müsteşarı Ali Tuygan'la biraraya gelerek Washington'un rahatsızlığını iletti. 

'İşbirliğimiz ilerlemez' 
Elkatmış'ın ifadelerinin yanı sıra, hükümetin bu sözlere yanıt vermemesinden duyduğu rahatsızlığı diplomatik bir dille Türk tarafına aktaran Edelman'ın, "bu tür asılsız suçlama ve iddialara hükümet seviyesinde karşılık verilmemesi, ortak gündemimizdeki işbirliği alanlarında ilerleme sağlamamıza katkı yapmaz" dedi. 
İtalya'dan dönüşünde Esenboğa Havalimanı'nda soruları yanıtlayan Gül, Elkatmış'ın sözlerini, "açık toplumlarda herkes herşeyi söyleyebiliyor" diye değerlendirdi. Akşam saatlerinde Anadolu Ajansı'na yaptığı özel açıklamayla tırmanan gerilime son veren Gül, "Eleştiri ve tepkiler iletilirken dikkatli ve yapıcı olmak, mesajlarımızın doğru algılanması bakımından daha etkili olur" diye konuştu. Elkatmış'ın sözlerini de eleştiren Gül, şöyle devam etti 
"Hassas konularda tartışmaları kendi boyutları dışına taşırmamak gerektir. 'Soykırım, atom bombası kullanma' gibi abartılı tanım ve nitelemeler, amaca hizmet etmeyeceği gibi eleştirilerin inandırıcılığına ve haklılılığına da gölge düşürür." Elkatmış ise, yaptığı açıklamada "sözlerinin arkasında olduğunu" ve partisinden herhangi bir tepki almadığını söyledi. Antalya'da dün düzenlenen Karadeniz Ekonomik İşbirliği Parlamenter Asamblesi'ne katılan TBMM Başkanı Bülent Arınç da, Elkatmış'ın açıklamalarına saygı duyduğunu belirtti. 


</TEXT>
</DOC>
