<DOC>
<DOCNO> 290180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy11.html </URL>
<DATE> 2004/11/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Trenlerdeki özel güvenlik görevlisi sayısı artıyor... 
</HEADLINE>
<TEXT>

     İçişleri Bakanı Abdülkadir Aksu, tren ve tren istasyonlarındaki kapkaç ve hırsızlık olaylarının önlenmesi amacıyla alınması gereken önlemleri içeren bir genelge yayınladı. 
     İçişleri Bakanlığı'ndan yapılan açıklamaya göre, Aksu, valiliklere gönderdiği genelgede, üniversiteli bir gencin cep telefonu çalındıktan sonra trenden atılmasının, kamuoyunda geniş yankılara sebep olduğunu anımsattı. 
     Genelgede, trenlerde meydana gelen kapkaç ve hırsızlık gibi olayların önlenmesine yönelik Emniyet Genel Müdürlüğü ile TCDD Genel Müdürlüğü yetkililerinin katılımıyla düzenlenen toplantıda, genelde suçların yoğunlaştığı hatlardaki trenlerde TCDD Genel Müdürlüğü'ne bağlı özel güvenlik görevlisi sayısının artırılmasının kararlaştırıldığı belirtildi. Ayrıca, birtakım ek teknik ve fiziki güvenlik önlemlerinin alınması yönünde TCDD Genel Müdürlüğü yetkililerince çalışmaların da başlatıldığı kaydedildi. 
     Genelgede, TCDD Genel Müdürlüğü'ne bağlı özel güvenlik görevlisi sayısı istenilen seviyeye ulaşıncaya kadar gereken önlemlerin alınması istendi. 
     Buna göre, 26 istasyonun bulunduğu Haydarpaşa-Gebze ile 18 istasyonun bulunduğu Sirkeci-Halkalı güzargahlarında sefer yapan trenlerde kapkaç ve hırsızlık suçlarının yoğun olarak işlendiğine dikkat çekilerek, ''Bu nedenle, İstanbul, Kocaeli ve Sakarya valiliklerinin koordinesinde ilgili kurum ve kuruluşlarla işbirliği yapılarak gar ve istasyonlardaki önleyici kolluk hizmetlerine ağırlık verilecek, bu suretle tasarruf edilecek özel güvenlik görevlilerinden istifade edilerek, trenlerdeki özel güvenlik görevlilerinin sayısının artırılması sağlanacaktır'' denildi. 
     Aksu, söz konusu uygulamanın, diğer illerde de yapılarak, halkın yoğun olarak bulunduğu bekleme yapılan gar, istasyon ve iskelelerde benzer suçların önlenmesine yönelik güvenlik güçlerince tedbir alınmasını da istedi. 
     Genelgede, bu gibi yerlerde suç önleme hizmetlerine ağırlık verilerek, trenlerdeki özel güvenlik görevlisi sayısının artırılması istendi. Genelgede, ''Valiliklerin koordinesinde, özellikle istasyonlarda ve istasyonlar arasındaki güzergahlarda, imkanlar ölçüsünde yaya ve motorize devriyeler artırılacak, suçlara acil müdahaleyi mümkün kılan düzenlemeler yapılacaktır'' denildi. 
     Söz konusu suçların işlenmesi halinde, derhal müdahalenin yapılması ve şüphelilerin yakalanması için işlemlerin süratle yerine getirilebilmesine yönelik önlemlerin gözden geçirilmesi gereğine de dikkat çekildi. 
     
</TEXT>
</DOC>
