<DOC>
<DOCNO> 271203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur01.html </URL>
<DATE> 2004/09/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
''Sırnaşıkça laf atma''nın cezası 6 aydan başlıyor... 
</HEADLINE>
<TEXT>

     Yargıtay, defalarca laf atan sanığın eylemini ''sırnaşıkça'' bularak, sarkıntılık olarak değerlendirdi. Böylece, sanığa verilecek ceza ikiye katlandı. 
     Alınan bilgiye göre, Urla Sulh Ceza Mahkemesi, laf attığı gerekçesiyle dava edilen sanığı TCK'nın ''söz atma'' suçunu düzenleyen 221. maddesi gereğince cezalandırdı. 
     Sanık bu kararın lehine bozulması istemiyle Yargıtay'a başvurdu. Ancak, temyiz istemini görüşen Yargıtay 5. Ceza Dairesi, yerel mahkemenin kararını sanık aleyhine oybirliğiyle bozdu. 
     Bozma kararında, sanığın mağdurelere defalarca laf atma eyleminin, ''sırnaşıkça'' bir hal aldığının kanıtlandığı belirtildi. 
     Sanığın bu eyleminin ''sarkıntılık'' suçunu oluşturduğu kaydedilen kararda, sanığın, TCK'nın ilgili maddesi gereğince cezalandırılması gerektiğine işaret edildi. 
     TCK'nın ''söz atma'' suçunu düzenleyen hükmü 3 aydan 1 yıla kadar hapis cezası öngörürken, ''sarkıntılık'' suçu, sanığın 6 aydan 2 yıla kadar hapis cezasına mahkum edilmesini düzenliyor. 

     
</TEXT>
</DOC>
