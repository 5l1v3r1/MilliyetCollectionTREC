<DOC>
<DOCNO> 285047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun25.html </URL>
<DATE> 2004/11/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'de şimdi erken seçim konuşuluyor 
</HEADLINE>
<TEXT>

     KKTC'de ana muhalefet Ulusal Birlik Partisi'nin UBP Genel Başkanı Derviş Eroğlu, Cumhuriyetçi Türk Partisi CTP Genel Başkanı ve Başbakan Mehmet Ali Talat'ın, hükümeti kurma görevini almayarak, erken seçimin yolunu açması gerektiğini söyledi. 
     Eroğlu, UBP Genel Merkezi'nde düzenlediği basın toplantısında, 21 Ekim'de aldığı yeni hükümeti kurma görevini, bazı partilerle yaptığı görüşmeler sonucunda hükümet kuramayacağının ortaya çıkması üzerine, bugün Cumhurbaşkanı Rauf Denktaş'a iade ettiğini hatırlattı. 
     ''Sayın Cumhurbaşkanı her halde görevi CTP Genel Başkanı Mehmet Ali Talat'a verecektir'' diyen Eroğlu, ''Sayın Talat eğer tutarlı ise hükümeti kurma görevini almamalı ve erken seçimin önünü mutlaka açmalıdır. Bu hükümetle daha fazla gidemeyiz. Bu hükümet hala partizanlık, bölücülük, adam kayırmacılık yapmaktadır'' ifadelerini kullandı. 
     
     ''BAŞBAKANLIK ÖNERMEDİK'' 
     UBP Genel Başkanı, Demokrat Parti DP ile koalisyon ortaklığını görüşürken, Serdar Denktaş'a başbakanlık ve halen hapiste olan kayınbabasının affedilmesini önermediklerini ifade ederek, şunları söyledi 
     ''UBP Genel Başkanı olarak ben veya bir başka parti yöneticimiz kesinlikle Sayın Serdar Denktaş'a Demokrat Parti ile koalisyon hükümeti kurulması için Başbakanlık ve Sayın Denktaş'ın kayınpederi Salih Boyacı'nın affedilerek hapisten çıkarılmasını önermiş değildir. Benim böyle bir konuyu konuşturmam bile söz konusu olmamıştır. Herhangi bir kişiden bu konuyla ilgili olarak aracılık yapmasını istemem de mümkün değildir. 
     Hal böyle iken Sayın Serdar Denktaş'ın kalkıp kendisine veya eşine bu yönde teklif yapıldığını ileri sürerek bizlere çamur atmaya kalkışması bize göre maksatlıdır. Maksat şudur 
     CTP-DP ikilisi yine Sayın Boyacı'yı tetkik ve tedavi için yurt dışına gönderme kararı almışlardır. Bunun için oyun oynuyorlar. Kendilerinin siyasi açıdan verdikleri bir kararı doktorların üzerine yıkmak için bazı usulsüz girişimlerde bulunduklarına ilişkin bilgiler bizlere ulaşmakta, basında bu yönde yazılar yer almaktadır. 
     Şimdi yapmak istedikleri UBP'nin adını da Sayın Boyacı'nın serbest bırakılması olayı ile yan yana getirmek, sanki bizim de bu konuda olurumuz varmış havası yaratmak ve asıl gayeleri olan Salih Boyacı'nın serbest bırakılmasını sağlamaktır.'' 
     
     ''KAMUOYUNA AÇIKLA'' 
     DP Genel Başkanı, Dışişleri Bakanı ve Başbakan Yardımcısı Serdar Denktaş'ı, ''kamuoyu önünde kendisine kimin teklif götürdüğünü açıklamaya'' davet eden Eroğlu, ''Ben ve partimin diğer yöneticileri bu şahısla yüzleşmeye hazırız. Bir kez daha vurguluyorum Sayın Boyacı'nın affedilmesi kesinlikle UBP'nin hiçbir zaman gündeminde olmamıştır'' dedi. 
     Serdar Denktaş'ın, ''hala 5-6 UBP milletvekilinin partiden kopabileceği ve bunların desteğiyle yeni bir koalisyon hükümeti kurulabileceğini iddia ettiğini'' kaydeden Derviş Eroğlu, şöyle konuştu 
     ''Böyle bir şey olmayacaktır, ama söylenenler gayet ilginçtir. CTP ile DP, Ulusal Birlik Partisi'nden bazı milletvekillerine öteden beridir çok cazip ve duygusal tekliflerde bulunmaktadırlar. Bunları tek tek biliyoruz. Arkadaşlarımız kendilerine yapılan bu teklifleri bizlere aktarmışlardır. Asıl üzerinde durulması gereken budur. Ahlaksız tekliflerin aslında kimin tarafından yapıldığını biz biliyoruz. Artık erken seçim zamanı gelmiştir.'' 
     
     KIBRIS KONUSU 
     ''Kıbrıs konusunda hayli önemli gelişmelerin yaşandığına'' işaret eden Eroğlu, şöyle devam etti 
     ''Avrupa Birliği'nin doğrudan ticaret ve mali yardım tüzüğü ile ilgili tavrı olumsuzdur. Bir aldatmacadır gidiyor. İflas etmiş olan hükümet ortakları hala boş vaatlerle halkı aldatmaya ve oyalamaya çalışmaktadırlar. Aradan 6 ay geçmesine rağmen referandum öncesi ve sonrasında verilen sözlerin hiçbiri tutulmadı. BM Genel Sekreteri'nin raporu karara dönüşecekti, hala dönüşmedi. Belli ki dönüşmeyecek. Gemiler gelecek, uçaklar Ercan'a inecekti, inmedi. Belli ki inmeyecek. Anavatan Türkiye'ye yönelik Rum-Yunan veto tehdidi devam ediyor.'' ''ABD'nin Kıbrıs'ta Türk ve Rum taraflarında dağıttığı paraların, gayet ilginç noktaların ortaya çıkmasını sağladığını'' dile getiren Eroğlu, ''UBP olarak bizim üzerinde durduklarımız ortaya çıkmıştır. Kıbrıs Türk halkının iradesinin çarpıtılması, kanaatinin değiştirilmesi için kimlerin nasıl oyun oynadıkları belli olmuştur. Bize göre oyun kısa süre sonra daha da net bir şekilde ortaya çıkacaktır. UBP olarak bu konunun üzerine gitmekte kararlıyız. Bu nedenle bir meclis araştırması açılmasını isteyeceğiz'' diye konuştu. 
     
</TEXT>
</DOC>
