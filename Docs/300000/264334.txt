<DOC>
<DOCNO> 264334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/uras.html </URL>
<DATE> 2004/08/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Venezüella'nın solcuları ABD'nin başına bela 
</HEADLINE>
<TEXT>


Bodrum'dayken gazetelerimizi, Rasathane'nin önündeki Mümtaz Ataman Caddesi'nin hemen başında bulunan İbrahim Yükselir'in Tokar Bakkaliyesi'nden alırız. Dün sabah karım gazete almaya gittiğinde İbrahim Yükselir, "Venezüella'da referandumu Hugo Chavez kazandı. ABD Ortadoğu'da Irak yenilgisinden sonra bu defa Güney Amerika'da da bir yenilgi aldı... Solcular Güney Amerika'da ABD'nin başına çok işler açacak... Bizim medyamız olan bitene ilgi göstermiyor..." demiş. 
İbrahim Yükselir, ressam, heykeltıraş, öğretmen... 1968 Kuşağı'ndan. Eski solculardan... Düşünce suçundan hapishanelere düşenlerden. Bakkallık yaparak yaşam savaşı verenlerden. Mahallemizin entelektüel bakkalı. 
Uyarısını ciddiye aldım. Sayın okuyucularıma Hugo Chavez olayını anlatacağım. 

Gelir dağılımı bozuk Venezüella, Kolombiya ve Brezilya'nın yukarısında, 912 bin kilometrekare toprağa, 25 milyon nüfusa sahip bir Güney Amerika ülkesi. İspanyol, İtalyan, Portekiz, Arap, Alman kökenli bir halkı var. 1811'e kadar İspanyollar yönetmiş. 1959 yılında askeri yönetimden demokratik yönetime geçmiş. Milli geliri 120 milyar dolar dolayında. Satın alma gücü paritesi ile kişi başı geliri 5 bin dolara yakın. Açık anlatımıyla kişi başı gelir Türkiye'ninkinden daha yüksek ama, gelir dağılımı bozuk. Nüfusun yüzde 47'si fakirlik sınırı altında. Venezüella petrol, altın ve elmas ülkesi. Dünyanın en büyük 5'inci petrol üreticisi. Ortadoğu dışında en zengin petrol rezervine sahip ülke. Petrol var, altın var, elmas var ama ülke kaynaklarından halk yararlanamıyor. Ülke kaynaklarını yıllardır yabancılar sömürüyor. 
İşte bu ülkede 2000 yılındaki başkanlık seçimleri sonucu, solcu Hugo Chavez Frias devlet başkanı oldu. 
Chavez, petrol gelirlerinden ve ülkenin diğer imkanlarından halkın yararlanması gerektiğini savunuyor. Fakirliğe karşı, gelir dağılımındaki çarpıklığa karşı mücadele veriyor. Çokuluslu şirketlere ve özellikle ABD sermayesine zorluk çıkarıyor. 
İşte bu nedenle, "Çokuluslu şirketler, ABD yönetimi ve ordu" üçlüsü Chavez'i devirerek rakiplerinden ABD yanlısı birini iktidara getirme mücadelesi veriyor. Bu mücadele sonucu, halkoylamasına referanduma gidildi. Önceki gün yapılan halkoylamasında çoğunluk oyunu kazanan Chavez 2 yıl daha iktidarda kalacak. 

ABD'nin hazımsızlığı Fakat bu oylama sonuçları, ABD yönetimi için "hazmedilemez bir yenilgi" niteliğini taşıyor. 1 Venezüella'nın petrol üretimi ABD için önemli. ABD yönetimi böyle önemli miktarda üretimin bir solcu liderin kontrolünde olmasını kabul edemiyor. 2 Çokuluslu şirketlerin ve özellikle ABD sermayesinin Venezüella'da yatırımları var. Yatırım niyetleri var. Sermaye güçleri solcu bir liderden huzursuzluk duyuyor. Sağcı, ABD yanlısı kişilerin ülkeye hakim olmasını istiyor. 3 Daha da önemlisi, Chavez, Güney Amerika'nın diğer ülkelerinde benzer sol hareketleri güçlendirecek bir büyük tehlike... 
Chavez'in "Bolivarcı Devrim"inin yayılması sonucu, Kolombiya, Bolivya ve Peru'daki ABD yanlısı yönetimlerin devrilmesi tehlikesi var. Bunun anlamı "solun Güney Amerika'da hakim olması"dır... 
ABD yönetiminin halkoylaması sonuçlarını hazmedemeyeceği ve de Chavez'in, 1973 yılında Şili'de gerçekleştirilen CIA destekli darbeye benzer bir askeri müdahaleyle işbaşından uzaklaştırılacağı öne sürülüyor. 

Düzeltme Sıcak dikkatsizliğe, dikkatsizlik hataya yol açıyor. KARDEMİR, "Karadeniz" değil, "Karabük Demir Çelik İşletmesi"dir. Dünkü yazımda affedilemez bir hata yapmışım. 



</TEXT>
</DOC>
