<DOC>
<DOCNO> 298083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/gun04.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailelerin 'kız' inadı 
</HEADLINE>
<TEXT>


İzmir'de okula gönderilmedikleri tespit edilen 29 kızın ailesi, rehberlik uzmanlarının tüm çabalarına rağmen ikna edilemedi 

YÜKSEL BALCI İzmir DHA 

İzmir'in Ödemiş, Bayındır, Kiraz ve Beydağ ilçelerinde okula gönderilmedikleri tespit edilen 79 kız çocuğundan ancak 24'ünün aileleri razı edilebildi. Rehberlik uzmanları, 29 aileyi kız çocuklarını okula göndermeye ikna etmekte başarısız oldu. 26 çocuğun da öğretim çağını geçtiği veya engelli olduğu belirlendi. 
Haydi Kızlar Okula Kampanyası kapsamında İl Milli Eğitim Müdürlüğü'nce görevlendirilen rehberlik uzmanları, çocuklarını okula göndermeyen aileleri tespit ederek, tek tek görüşmelerde bulundu. Rehberlik uzmanlarının biraraya geldiği 79 çocuğun ailesinden 24'ü, çocuklarını okula göndermeye razı edildi, 29 çocuğun ailesi ikna edilemedi. 19 çocuğun öğretim çağını tamamladığı, 7 çocuğun da zihinsel ve orta engelli olduğu anlaşıldı. 

Yeniden gidecekler 
Ödemiş, Bayındır, Kiraz ve Beydağ'da kampanyanın koordinatörlüğünü yapan Miyase Abaz, saptamaları İlçe Milli Eğitim Müdürü Cemal Büyüker'e sundu. Büyüker de, çocuklarını okula gönderen aile sayısının artırılması gerektiğini ifade ederek, 29 aileyle yeniden görüşülmesinin yararlı olacağını söyledi. 


</TEXT>
</DOC>
