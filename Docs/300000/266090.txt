<DOC>
<DOCNO> 266090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur30.html </URL>
<DATE> 2004/08/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Jandarmaya ecstacy satmak isteyen polis memuruna suçüstü 
</HEADLINE>
<TEXT>

     Bodrum'da düzenlenen operasyonda, jandarmalara 991 adet ecstacy hap satmak isteyen polis memuru ile 2 arkadaşı, suçüstü yakalandı. 
     Alınan bilgiye göre, bir istihbaratı değerlendiren jandarma ekibi, Bodrum-Kumbahçe Köyü'nde, Bülent H. ve Ali A. ile bağlantı kurdu. Alıcı gibi davranan jandarma timine 6 milyar lira karşılığında 991 adet adet ecstacy hap ve 34 gram esrar satmak için anlaşan 2 zanlı ile gözcülük yapan İhsan S. suçüstü yakalandı. 
     Yapılan araştırmada, zanlılardan Ali A'nın İstanbul Eminönü İlçe Emniyet Müdürlüğü'nde polis memuru olduğu ve halen açıkta bulunduğu belirlendi. Zanlının, hapları, İstanbul'dan Bodrum'a getirdiği iddia edildi. 
     Merkeze bağlı Gazeller ve Çiftlik köylerinde jandarmanın düzenlediği bir başka operasyonda ise Rıfat Y, Halil M. ve Ramazan G, 4 kilo esrarla yakalandı. 
     Jandarma yetkilileri, zanlılar hakkında yasal işlem yapılacağını belirttiler. 
     
</TEXT>
</DOC>
