<DOC>
<DOCNO> 285998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun18.html </URL>
<DATE> 2004/11/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Cumhurbaşkanı'nın inek heykeli 36 bin dolara satıldı 
</HEADLINE>
<TEXT>

     Çek Cumhuriyeti'nde eski Devlet Başkanı Vaclav Havel'in boyadığı bir inek heykeli, açık artırmada 36 bin 585 dolara satıldı. 
     Sotheby's müzayede şirketinin dün başkent Prag'daki bir otelde düzenlediği açık artırmada 33 eser arasında en yüksek fiyata alıcı bulan Havel'in eseri ''İneklere Özgürlük'' adını taşıyor. 
     Organizatör Martin Racman, açık artırmanın, İsviçre'nin Zürih kentinde 1998 yılında başlatılan ''İnek Geçidi'' adlı uluslararası proje çerçevesinde düzenlendiğini söyledi. 
     Havel'in, heykelini, eski Güney Afrika Devlet Başkanı Nelson Mandela ile birlikte boyamayı planladığı, ancak Mandela'nın sağlık durumu nedeniyle planı hayata geçiremediği belirtildi. 
     Racman, açık artırmada elde edilen 183 bin 700 doların çocuklar için hayır kurumlarına bağışlanacağını, sergideki 66 ineğin de internet üzerinden açık artırmaya çıkarılacağını kaydetti. 
     Prag'da 1 Temmuz'da açılan halka açık sergide kent sokaklarında Çek ressamlar tarafından boyanan 214 inek heykeli yer aldı. Eylül sonunda biten sergi boyunca 50 inek heykeline zarar verildi, biri çalındı. 
     
</TEXT>
</DOC>
