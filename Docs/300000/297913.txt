<DOC>
<DOCNO> 297913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy04.html </URL>
<DATE> 2004/12/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Meclis hutbelerine makas... 
</HEADLINE>
<TEXT>

     Devlet Bakanı Mehmet Aydın, zaman kısıtlılığı ve çalışma yoğunluğu nedeniyle TBMM camiinde okutulan hutbelerin kısaltıldığını bildirdi. 
     Mehmet Aydın, CHP Ordu Milletvekili İdris Sami Tandoğdu'nun cuma hutbelerinin, nasıl hazırlandığını, buralardaki bazı yorumların toplum kesimlerinden neden kimi zaman tepki görebildiğine ilişkin soru önergesini yanıtladı. 
     Hutbe örneklerini hazırlama görevinin Diyanet İşleri Başkanlığı'nın en yüksek karar ve danışma organı olan Din İşleri Yüksek Kurulu'nda olduğunu belirten Aydın, hutbe metinlerini Diyanet'in liyakatli personeli ve ilahiyat fakültelerindeki öğeretim üyelerinin hazırladıklarını kaydetti. Aydın, bu hutbelerin Din İşleri Yüksek Kurulu onayından geçtiğini anımsattı. Mehmet Aydın, "Mahallinde bazı konularda ihtiyaç duyulması halinde İl Müftülükleri bünyesinde oluşturulan 'Hutbe Hazırlama Komisyonları' tarafından hazırlanan hutbeler de müftülüklerce okutulmaktadır" dedi. 
     
     "MECLİSE KISA HUTBE" 
     Aydın, Meclis çalışmalarının yoğunluğu nedeniyle TBMM camiinde okunan hutbelerin kısaltıldığını belirtti. Aydın zaman zaman hutbe okuyanların metin dışına çıkıp toplumdan tepki çeken ifadeler kullanmalarına ilişkin soruya ise, "Takdir edileceği gibi belirtilen olumsuz olayları, münferit olaylar olsa dahi tasvip etmemiz mümkün değildir" dedi. 

ANKA 
     
</TEXT>
</DOC>
