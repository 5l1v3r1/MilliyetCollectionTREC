<DOC>
<DOCNO> 287288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/axgun02.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu için bebeğini feda edecek 
</HEADLINE>
<TEXT>


6 aylık hamile olan Nuran Ertunç, kalbi delik olan oğlu Özgür'ün tedavisini üstlenecek aileye doğuracağı çocuğu evlatlık verecek 

GURBET GÖKÇE Van DHA 

Van'da yaşayan Nuran Ertunç, kalbi delik doğan oğlu Özgür Ertunç'un 3 tedavisini üstlenecek aileye, karşılık olarak doğuracağı çocuğunu vereceğini söyledi. 6 aylık hamile olan Ertunç 34 , "Oğlumun iyileşmesi için başvurmadık yer bırakmadım. Son çare olarak onun hayatına karşılık yeni doğacak oğlumu feda ediyorum" dedi. 

Tedavisi 40 milyar 
Gündelik işlere giderek geçimini sağlayan Ömer - Nuran Ertunç'un ikinci çocukları Özgür, 5 aylıkken hastalandı ve kalbinin delik olduğu belirlendi. Van Yüzüncü Yıl Üniversitesi Tıp Fakültesi Araştırma Hastanesi doktorları, bir yıl önce Özgür'ün acil olarak Ankara Dr. Sami Ulus Çocuk Hastanesi'ne sevk edilmesine karar verdi. Özgür'ün tedavisi için yaklaşık 40 milyar liraya ihtiyaç olduğu belirtilirken, ekonomik durumu kötü olan aile, çocuklarını Ankara'ya götüremedi. 2 çocuk annesi Ertunç, oğlunun sağlığına kavuşması için Van'da her kapıyı çaldı ancak hiçbir yardım alamadı. Eşi ve ailesinin karşı çıkmasına rağmen üçüncü kez hamile kalan Ertunç, "Özgür'ü yaşatmak için tüm mücadeleyi verdim, ama maddi imk nsızlık yüzünden gücüm tükendi. Oğlumun hayatta kalmasını sağlamak için yeni bir çocuk dünyaya getirmeye karar verdim" dedi. 

Acıların en büyüğü 
Doğacak çocuğunun belki de Özgür'ün hayatını kurtaracağını söyleyen Ertunç, "Onu hiçbir karşılık beklemeden evlatlık vereceğim, hiç görmeyeceğim. Özgür'ün hayatta kalması için başka çarem kalmadı. Bir annenin yaşacağı acıların en büyüğünü yaşacağım. Hayatımın en zor kararını aldım, eşim de çaresizlik içinde" şeklinde konuştu. 


</TEXT>
</DOC>
