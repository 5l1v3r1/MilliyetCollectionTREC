<DOC>
<DOCNO> 281059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/dunya/adun.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry boşuna konuşuyor 
</HEADLINE>
<TEXT>


Üç TV tartışmasında da Bush'tan daha iyi olan Demokrat başkan adayı Kerry, bir türlü aradaki oy farkını kapatamıyor 

DIŞ HABERLER SERVİSİ 


ABD'de başkanlık seçimlerine iki hafta kala Cumhuriyetçi Başkan George W. Bush'un anketlerdeki liderliği sürüyor. Demokrat aday John F. Kerry, Bush ile katıldığı üç televizyon tartışmasının açık ara galibi ilan edilmesine rağmen Bush ile arasındaki farkı kapatamıyor. Son anketlerde, Bush'un, Kerry'nin 2 ile 6 puan önünde olduğu görüldü. 
Zogby'nin Reuters için, "muhtemel seçmenler" arasında yaptığı ankette Bush'a yüzde 48, Kerry'ye ise yüzde 44 oranında destek çıktı. Newsweek dergisinin anketinde ise muhtemel seçmenlerin yüzde 50'si Bush'u tercih ederken, Kerry'yi destekleyenlerin oranı yüzde 44'te kaldı. Newsweek'in tüm seçmenler kategorisinde düzenlediği ankette ise Bush, yüzde 48'e 47 önde çıktı. Time dergisinin anketi ise, muhtemel seçmenlerin yüzde 48'inin oyunu alan Bush'un, Kerry'nin 2 puan önünde olduğunu ortaya koydu. Ankette TV tartışmalarında Kerry'yi başarılı bulanların oranı yüzde 57 olurken, Bush'u başarılı bulanların oranı yüzde 25'te kaldı. Üç anketin sonucu da, TV tartışmalarının, seçmenin eğilimi üzerinde etkisi olmadığını gösterdi. 
Öte yandan, CNN USA Today ve Gallup tarafından yapılan ankette de kayıtlı seçmenlerin yüzde 49'u Bush'a, yüzde 46'sı ise Kerry'ye oy vereceğini belirtti. Ankete katılan muhtemel seçmenlerin yüzde 52'si Bush desteklerken, Kerry'ye verilen destek yüzde 44'te kaldı. ABD'de anketler "muhtemel seçmenler" ve "kayıtlı seçmenler" olmak üzere iki kategoride yapılıyor. 

Seçmenin eğilimi değişmedi 

Gözlemcilere göre Zogby, Newsweek ve Time anketlerinde ortaya çıkan sonuçlar, iki başkan adayı arasında çarşamba gecesi yapılan son tartışmanın da seçmenlerin eğilimini pek değiştirmediğine işaret ediyor. ABD televizyonlarının çoğu, Kerry'yi gecenin galibi olarak ilan etmişti. Ancak Zogby, Newsweek ve Time anketleri, Kerry'nin aldığı destekte bu tartışmanın ardından herhangi bir artış olmadığı yönünde sonuç verdi. 


</TEXT>
</DOC>
