<DOC>
<DOCNO> 266323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo14.html </URL>
<DATE> 2004/08/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Galatasaray, kondisyon ve şut çalıştı 
</HEADLINE>
<TEXT>

     Galatasaray, Sakaryaspor ile hafta sonunda oynayacağı lig maçının hazırlıklarını sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve 2 saate yakın süren antrenmanda futbolcular, kondisyon ve şut çalışması yaptı. 
     Antrenmanın ilk bölümünde iki gruba ayrılan futbolcuların, bir kısmı salonda kondisyon idmanı, diğerleri sahada pas çalışması gerçekleştirdi. Antrenmanın son yarım saatinde ise Hagi özellikle forvet ve forvete yakın oyuncular Hakan Şükür, Hasan, Arif, Ümit, Necati, Baliç ve altyapıdan Özgürcan'a şut attırdı. Ümit Karan, bu çalışmada attığı rövaşata golü, Hakan Şükür ile Necati de isabetli vuruşlarıyla dikkat çekti. 
     İdmana, sakatlığı süren Suat katılmazken, Ümit Karan şut çalışmasının sonunda sakatlığı nüksedince antrenmanı bıraktı. 
     Galatasaray, Sakaryaspor maçının hazırlıklarını bu akşam basına kapalı yapacağı idmanla sürdürecek. 
     
</TEXT>
</DOC>
