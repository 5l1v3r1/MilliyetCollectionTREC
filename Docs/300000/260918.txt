<DOC>
<DOCNO> 260918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur29.html </URL>
<DATE> 2004/08/05/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Konutların depreme karşı sigortalanma oranı yüzde 15... 
</HEADLINE>
<TEXT>

     Türkiye'deki konutların depreme karşı sigortalanma oranının yüzde 14.97 olduğu bildirildi. 
     AA muhabirinin, Doğal Afet Sigortaları Kurumu DASK yetkililerinden aldığı bilgiye göre, Türkiye, doğal afetlerle sık sık karşılaşan ülkelerin başında geliyor. Son 60 yılda yaşanan doğal afetlerin yol açtığı zararların üçte ikisinin nedeni deprem. Deprem haritalarına göre, ülke topraklarının yüzde 96'sı farklı oranlarda deprem kuşaklarında yer alırken, nüfusunun yüzde 98'i bu bölgelerde yaşıyor. 
     27 Aralık 1999 tarihinde kurulan ve 27 Eylül 2000 tarihinde teminat sunmaya başlayan DASK tarafından birer yıllık olarak gerçekleştirilen Deprem Sigortasının oranı, ülke genelinde yüzde 14.97. olarak belirlendi. 
     En fazla poliçenin düzenlendiği bölge, yüzde 24.24'le Marmara Bölgesi olurken, bunu sırasıyla 15.28'le İç Anadolu, 13.70 Ege, 7.47 Karadeniz, 7.36 Akdeniz, 5.79 Doğu Anadolu ve 3.84'le Güneydoğu Anadolu Bölgesi izliyor. 
     İller arasında ise Bolu yüzde 38.58'lik oranla birinci sırada bulunuyor. Bu ili, sırasıyla Yalova 31.74, Eskişehir 27.60, Tekirdağ 27.41, İstanbul 27.28 oranlarıyla takip ediyor. Ankara, yüzde 24 ile 6. sırada yer alırken önceki gün deprem meydana gelen Muğla'da bu oran yüzde 22.46 olarak gerçekleşiyor. Türkiye genelinde en az yüzdelik orana sahip il ise Şırnak. 
     En fazla poliçe düzenlenen ilk 15 il arasında Doğu ve Güney Doğu Anadolu bölgeleri illerinden sadece Erzincan yüzde 16.45'lik oranla 12'nci sırayı alırken, İzmir, yüzde 16.07'lik oranla 14'üncü sırada bulunuyor. 
     Birinci ve ikinci derece deprem bölgelerinde yer alan Elazığ ise yüzde 5.23 oranıyla ülke genelinde 51'inci sırada. 
     
</TEXT>
</DOC>
