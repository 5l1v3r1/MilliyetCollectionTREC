<DOC>
<DOCNO> 250175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun08.html </URL>
<DATE> 2004/06/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye'den ABD'ye PKK meselesini bir şekilde halledelim 
</HEADLINE>
<TEXT>

     Türkiye, terör örgütü PKK konusunda Türkiye'nin istediği zaman diliminde beklentileri karşılamayan ABD'den, ''söylem ve kararlarla uygulama arasında daha fazla tutarlılık'' isteyecek. 
     ABD Başkanı George W. Bush'un Türkiye'yi ziyareti sırasında, Kuzey Irak'taki PKK varlığı gündeme getirilecek. Bir Türk diplomat, ''Asıl mesele, askeri operasyon olsun veya olmasın, biz PKK meselesinin bir şekilde halledilmesini istiyoruz. Sorumluluk işgalci güç olarak ABD'nindir. Bizim için tek bir terör olayı bile fazla'' dedi. 
     ABD'nin, terör örgütü PKK konusunda Türkiye'nin beklentilerini, Türkiye'nin istediği zaman diliminde karşılayamadığına dikkat çeken diplomat, Bush'un ziyareti sırasında PKK meselesinin gündeme geleceğini belirterek, ''Söylem ve kararlarla uygulama arasında daha fazla tutarlılık isteyeceğimiz kesin'' dedi. 
     Türkiye daima ABD'den, PKK'nın terörist olduğu ve bir şekilde bu tehdidin ortadan kaldırılacağı mesajını alıyor. Ancak Türk yetkililere göre, ABD'nin PKK konusundaki tek somut adımı, yeni adıyla KONGRA-GEL olan PKK'nın, Avrupa Birliği'ne de terörist olarak kabul ettirilmesi olarak görülüyor. 
     Türkiye'de PKK terörü olaylarında az da olsa artış olduğuna dikkati çeken Türk diplomatik kaynakları, bunun kuzey Irak ile bağlantısının göz ardı edilemeyeceğini ve bu olayların da etkisiyle Türkiye'nin, PKK ile mücadele konusunda ''daha talepkar'' olduğunu belirtiyorlar. Kaynaklar, ABD'nin bu yönde daha fazla adım atması beklentisini dile getiriyorlar. 
     ABD'nin Ankara Büyükelçisi Eric Edelman'ın, PKK'ya karşı bir operasyonun söz konusu olmadığı açıklaması ise Türk yetkililerce tavır değişikliği olarak değerlendirilmiyor ve Edelman'ın sözlerinde zaman boyutunun da bulunduğuna, ''görünür gelecekte'' bir operasyonun söz konusu olmadığının söylendiğine işaret ediliyor. 
     Diplomatik kaynaklar, ABD'nin kısa sürede PKK'ya karşı aktif şekilde eyleme geçmesinin beklenmediğini de kaydettiler. 
     
</TEXT>
</DOC>
