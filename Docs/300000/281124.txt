<DOC>
<DOCNO> 281124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/yersen.html </URL>
<DATE> 2004/10/18/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Ders çıkarmalı 
</HEADLINE>
<TEXT>



Trabzonspor'un Başkent'te kazandığı tek puan şampiyonluk yarışının sonunda kuşkusuz büyük önem taşıyacak Zirve mücadelesi yapan Bordo - Mavili takımın, dün akşamki berbat görüntüsünün arkasından kaybettiği puanlara değil, aldığı beraberliğe sevinmesi gerek. Ankaraspor Teknik Direktörü Samet Aybaba'nın, ezbere bildiği ve futbolcularına da iyi anlattığı Karadeniz ekibi karşısında oyun kurgusu baştan sona doğruydu. Fatih Tekke ve Gökdeniz gibi çabuk ve sürpriz gol şansına sahip iki önemli ismi, Savaş ve İsmail Güldüren ile adeta kilitleyen Ankaraspor'da Aybaba'nın yaptığı değişiklikler de yerinde hamlelerdi. 
Düşünün bir kere Trabzonspor gibi bir rakibe tam 50 dakika pozisyon vermemek ve oyunda üstünlüğünü kabul ettirmek, her baba yiğidin harcı mıdır Ankaraspor, uzun süre rakibine şans vermedi, ama kendi de çok ciddi pozisyon yaratamadı. 
İkinci yarıda her iki takım adına da oyun hareketlendi. Ziya Doğan'ın Mehmet Yılmaz'ı sahaya sürüp, Gökdeniz'i presten kurtarma düşüncesi başarılı olamadı. Yattara'nın girişi de Bordo - Mavili ekibin kanat organizasyonuna katkı sağlamadı. Buna karşın Aybaba, maça başlarken sakladığı Tita ve Jaba'yı hücum bölgesine göndererek, hem gol yollarına hareket getirdi, hem de Trabzonspor'un orta alan oyununu bozdu. Zaten notlarımıza her iki takım adına düşen pozisyonlara bakarsak, başta da belirttiğimiz gibi galibiyeti kaçıran tarafın Ankaraspor olduğunu rahatlıkla söyleyebiliriz. 
Trabzonspor için deplasmanda alınan bu ilk beraberlik belki de bir erken uyarı anlamı taşıyacak. Zirve mücadelesinde rollerin her hafta değiştiğini dikkate alırsak, konuk ekip açısından ders çıkarılması gereken bir 90 dakikaydı. 
Genç hakem Cüneyt Çakır'ın tutuk bir görüntü sergilediği dün akşam, yardımcısı Bülent Gökçü fazlaca konuşulmadıysa, bunun tek nedeni maçın Trabzonspor lehine bitmemesidir. Ankaraspor'un rakip yarı alanda kullanması gereken taç atışında topun oyunda kaldığı yanılgısına düşen Gökçü, iki pozisyon sonrası Bordo - Mavili ekibin gelen golü altında adeta ezildi. Belki dikkatlerden kaçtı ama, Samet Aybaba'nın bu duruma isyanı haklıydı. 



</TEXT>
</DOC>
