<DOC>
<DOCNO> 250149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/spo15.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Volkan'dan imza 
DENİZLİSPOR, Bursa Merinos'un golcüsü Volkan'a üç yıllık imza attırırken, prensip anlaşmasına vardığı Çek Cumhuriyeti'nden Thomas Abraham'ı da bugün şehre getiriyor. Yeşil-Siyahlılar Çek futbolcuya da üç yıllık imza attıracak. 

Ali Akdeniz eski yuvasında 
SAMSUNSPOR, Ali Akdeniz ile iki yıllık sözleşme yaptı. Başkan İsmail Uyanık'ın İstanbul'daki bürosunda imza atan Ali, "Yuvama yeniden döndüğüm için sevinçliyim" dedi. Öte yandan Finlandiya'ya golcü izlemek için giden Teknik Direktör Ertuğrul Sağlam ise eli boş döndü. 

Konya, Muhammed Hanifi'yi kiraladı 
KONYASPOR, Malatyaspor'un golcüsü Muhammed Hanifi'yi bir yıllığına kiraladı. Başkan Mehmet Köseoğlu, "Forvet problemimizi çözdük. Çok başarılı bir futbolcu transfer ettik" diye konuştu. 

Gaziantepspor indirim bekliyor 
KALECİ Hasegiç, Tunus'tan Tarek Ettayeb, Antalyaspor'dan Sedat ve Beşiktaş'tan alınan Gökhan ile kadrosunu güçlendiren Gaziantep, Lens'ten Coridon'u bekliyor. Teknik Direktör Nurullah Sağlam, bu oyuncunun kulübünün çok yüksek bir bedel istediğini belirterek, indirim talep ettiklerini ifade etti. 

Ankara son sürat 
ANKARASPOR, Diyarbakırsporlu Hasan Yiğit'i 2, Trabzonspor'lu Ali Şen ise 1 yıllığına renklerine bağladı. İmza törenine, Onursal Başkan Melih Gökçek de katıldı. Lacivert - Beyazlı ekip, iç transferde yarın Savaş, Hürriyet, Serkan, Muzaffer, Çetin ve Sinan ile sözleşme yenileyecek. 

Eren ve Zorlu İdeal'de elendi 
İDEAL Enka Open Erkekler Uluslararası Tenis Turnuvası'nda dün İstanbul'da korta çıkan sporcularımızdan Ergün Zorlu ile Barkın Eren rakiplerine boyun eğdi. Zorlu, İngiltere'den Aleksander Farquharson'a 6-1, 7-6 Barkın Eren ise İtalya'dan Ricardo Rondinelli'ye 6-2 ve 6-0'lık sonuçlarla yenilerek elendi. 

Piriştina ölümsüzleşecek 
ALSANCAK Stadı'nın adının "Ahmet Piriştina" olarak değiştirilmesi konusunda sıcak gelişmeler yaşandı. Altay'ın önceki akşam yapılan kongresinde oy birliğiyle kabul edilen bu önerisi, tüm kulüp yöneticilerince de olumlu karşılandı. 




</TEXT>
</DOC>
