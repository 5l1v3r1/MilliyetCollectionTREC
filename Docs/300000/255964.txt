<DOC>
<DOCNO> 255964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur21.html </URL>
<DATE> 2004/07/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hacze gelen kadın avukata bıçaklı saldırı 
</HEADLINE>
<TEXT>

     İsmail AKDUMAN SAMSUN DHA 

SAMSUN'da bir konfeksiyoncuya hacze giden 24 yaşındaki avukat Hülya Çömezoğlu ile Esnaf Kefalet Kooparatifi'nde çalışan 41 yaşındaki Osman Bilen bıçaklı saldırıya uğradı. 48 yaşındaki saldırgan esnaf Ali Saygın ekmek bıçağıyla birlikte polise teslim oldu. 
     Unkapanı Mahallesi 100. Yıl Bulvarı'nda akşam saatlerinde meydana gelen olayda, Esnaf Kefalet Kooparatifi'nin avukatı olan Hülya Çömezoğlu ve kooperatifte çalışan Osman Bilen, haciz için Ali Saygın'ın iş yerine gitti. Konfeksiyon mağazası bulunan ve kooperatiften aldığı 20 milyar liralık krediyi ödeyemeyen Ali Saygın, mağazasına haciz yapılmasını istemedi. Saygın, eline geçirdiği ekmek bıçağıyla avukat Hülya Çömezoğlu ve Osman Bilen'e karşı çıktı. Çıkan tartışmada Saygın, bıçakla önce avukat Çömezoğlu'nu kalçasından, ardından da Osman Bilen'i vücudunun 4 ayrı yerinden bıçakladı. Olaydan sonra Ali Saygın ekmek bıçağıyla birlikte polis merkezine giderek teslim oldu. Yaralanan Hülya Çömezoğlu ve Osman Bilen Samsun Devlet Hastanesi'ne kaldırıldı. Hayati tehlikesi bulunan Bilen yoğun bakıma alınırken, Çömezoğlu'nun sağlık durumunun iyi olduğu belirtildi. Polis olayla ilgili soruşturma başlattı. 

     
</TEXT>
</DOC>
