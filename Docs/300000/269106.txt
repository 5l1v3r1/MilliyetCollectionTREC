<DOC>
<DOCNO> 269106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/guncel/axgun02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 vakte kadar' hapis görünüyor 
</HEADLINE>
<TEXT>


Medyumlar fatura ve fiş kesmeye başladı. Hukukçulara göre alenen yasayı çiğniyorlar 

GÜLAY FIRAT İstanbul 

Sanat, sosyete ve iş dünyasının olduğu kadar son günlerde spor kulüplerinin de kapısını aşındırdığı medyumlar, artık fatura ya da fiş kesmeye de başladı. İstanbul Barosu Başkanı Kazım Kolcuoğlu, gelecekten haber verdiklerini iddia edip para alan medyumların alenen kanunları çiğnediğini söyledi. Devlet görevlilerinin de bu işten vergi alarak kanunları ihlal ettiğini savunan hukukçulara göre, bu işi yapanları en az 3 ay hapis ve para cezası bekliyor. 
Ataköy Galeria'da 1 yıldır çalışan "Üçüncügöz Medyum ve Danışmanlık Hizmetleri" yoğunluktan randevusuz kimseyi kabul etmiyor. Medyum Aydın, "Medyumluk meslek. İşin vergisini ödüyorum. Personelim de sigortalı" dedi. 
Bakırköy Caraousel'in alt katında, 4 milyon lira karşılığında gelecekte sizi nelerin beklediğini söyleyen Cemil Genç de Tokyo'dan patentli bir tarot falıyla bilgisayar ortamında, kişileri geleceği konusunda bilgilendiriyor. 

Medyumluk meslek değil 

1925'te çıkarılan Tekke ve Zaviyelerle Türbelerin Seddine ve Türbedarlıklar'la Bir Takım Unvanların Men ve İlgasına Dair Kanun'a göre falcılık, büyücülük, üfürükçülük ve gaipten haber vermek, murada kavuşturmak maksadıyla muskacılık gibi unvan ve sıfatların kullanılması ve bundan menfaat sağlaması yasak. Bu suçu işleyenlere, 3 aydan az olmamak üzere hapis ve para cezası öngörülüyor. 
İstanbul Baro Başkanı Kolcuoğlu da, "Medyum ya da tarotçu, makbuz keserek yaptığı işi meslek olarak göstermesi, kanuna göre yasak. Haklarında cezai işlem yapılması gerek" dedi. 


</TEXT>
</DOC>
