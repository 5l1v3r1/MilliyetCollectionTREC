<DOC>
<DOCNO> 256778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko01.html </URL>
<DATE> 2004/07/20/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Hükümet Tüpraş'ı özelleştirmede kararlı 
</HEADLINE>
<TEXT>

     Maliye Bakanı Kemal Unakıtan, Ekonomi Özel'de CNNTURK Ankara ekonomi muhabiri Didem Tümer'in sorularını yanıtladı Maliye Bakanı Kemal Unakıtan, Tüpraş ile ilgili Danıştay'dan iptal kararı çıkması durumunda tekrar satışa çıkacaklarını söylerken, THY'nin yüzde 15- 20 'sinin halka arzının planlandığını belirtti. 
     Ekonomi Özel'de CNNTURK Ankara ekonomi muhabiri Didem Tümer'in sorularını yanıtlayan Maliye Bakanı Kemal Unakıtan, Tekel'in ise sigara bölümünün özelleştirmesinin de 2005'e kalabileceğini açıkladı. 
     THY'nın 65 uçaktan oluşan filosu bulunduğunu fakat bazı nedenlerle sayının 52'ye düştüğünü dile getirdi. Bu durumun THY'yi zorladığını bildiren Unakıtan, aksamaları ortadan kaldırmak amacıyla THY'nın uçak kiraladığını ve temmuz ayı sonuna kadar yeniden filonun 65'e ulaşacağını, ağustosta da 70 uçakla faliyet gösterileceğini duyurdu. 
     Alınan önlemlerle gecikmelerin yaşanmayacağına dikkat çeken Bakan, bu senenin sonuna doğru Ulaştırma Bakanlığı ile de hiçbir sorun yaşamadan THY'nin 2004'ün sonunda borsada halka arzının gerçekleştirileceğini söyledi. 
     
     Tüpraş, Danıştay'dan iptal kararı çıkarsa özelleştirilecek 
     TÜPRAŞ ile ilgili bir soruya da Bakan Unakıtan, Danıştay'dan hemen iptal kararı çıkarsa kuruluşu özelleştireceklerini belirterek, özelleştirme ile ilgili Anayasa değişikliği konusunda hükümetin karar vermesi gerektiğini vurguladı. 
     Kemal Unakıtan, 2004 yılında 1 milyar dolarlık özelleştirme ihalesi yaptıklarını ve hiçbir şaibe olmadığına da dikkat çekti. 
     
     TEKEL yakında 'hard box' sigara üretecek 
     Unakıtan, TEKEL'in özelleştirilmesine ilişkin bir soru üzerine, TEKEL'in pazar payını artırmayı, maliyetlerini düşürmeyi istediklerini belirterek, özellikle yaprak tütünün maliyetlerini düşürmek ve TEKEL'in hesaplarını daha makul hale getirmek istediklerini kaydetti. 
     TEKEL'in pazar payını ve kalitesini artırmayı, yeniden dağıtımını organize etmeyi, maliyetlerini düşürmeyi planladıklarına da değindi. 
     Herşeyi belli bir plan dahilinde yaptıklarını kaydeden Unakıtan, TEKEL'in yakında 'hard box' sigara üretimine geçeceğini, üretim için gerekli makinelerin gelmek üzere olduğunu söyledi. 
     Bakan Unakıtan, belki piyasaya yeni ürünler sunarak, TEKEL'in değerini artırmayı ve daha fazlaya satmayı düşündüklerini kaydetti. 
     Petkim, 2004 sonunda halka arz edilecek Petkim konusunda da yine çalışmalara başladıklarını bildiren Unakıtan, Petkim'i 2004'ün sonunda halka arz etmeyi düşündüklerini dile getirdi. 
     
     Unakıtan "Reel faizlerin yüzde 7'lere düşmesini isterim" 
     Son 6 aylık bütçe gerçekleşmelerinin iyi olduğunu ancak borçlanmada, faiz oranlarının istenen seviyede olmadığını belirten Bakan Unakıtan, ekonomik program ile ilgili çalışmalar konusunda DPT, Hazine Müsteşarlığı ve Maliye Bakanlığı'nın hazırlıklarını bitirdiğini belirterek, reel faiz oranlarının yüzde 15'ten yüzde 7'lere düşmesini istediğini dile getirdi. 
     Unakıtan, sigara üreticilerinin fiyatlarını istedikleri gibi artırıp azaltabileceklerine dikkat çekerek, hükümet için önemli olanın vergiler olduğunu söyledi. Hassas bir bütçemiz olduğuna değinen Unakıtan, açıklarının oluşmasına fırsat verecek vergi düşüşün mümkün olmayacağını söyledi. 
     Gelir İdaresinin Yeniden Yapılandırılması'na ilişkin olarak ise Unakıtan, TBMM'nin gündeminin yoğun olması nedeniyle yeniden yapılandırılmayı öngören yasanın mecburen Ekim ayına kaldığını kaydetti. 
     
     Zamlarla ilgili hükümet karar verecek 
     Unakıtan, askerlerin ve ardından da polislerin maaş zamlarına ilişkin taleplerini de değerlendirerek, zamlarla ilgili hükümetin karar vereceğini açıkladı. 
     Öğretmenlerin ek iş yapmalarını kolaylaştıran bir yasa taslağı olmadığını vurgulayan Unakıtan, bir başka soru üzerine kredi maliyetlerinin indirilmesi açısından bankacılık maliyetlerinin azaltılmasını arzu ettiklerini söyledi. Kaynak Kullanımı Destekleme Fonu ile Banka Muameleleri Vergilerinin düşürülmesi gerektiğini savunan Unakıtan vergilerin ne zaman düşeceği konusunda ise bilgi vermedi. 
     
     Vergi kanunlarında toptan değişiklikler yapılacak 
     Maliye Bakanı Unakıtan, vergi düzenlemelerine ilişkin görüşlerini açıklarken de, bundan sonra vergi kanunlarında toptan değişiklikler yapacaklarını kaydetti. 
     Bu çerçevede Gelir, Kurumlar ve Vergi Usul Kanunu'nun yeniden ele alınacağını ifade eden Unakıtan, bu konudaki çalışmaların 2005'te de devam edeceğini anlattı. 
     Meclis'te yasalaşan son düzenlemeler ile vergi barışı için müracaat edenlere eylül sonuna kadar süre verildiğini hatırlatan Unakıtan, mükelleflere bunun son bir fırsat olduğu ve değerlendirilmesi uyarısında bulundu. 
     Unakıtan, aynı kanun ile ticari araçlara için hem imalatı azaltmayacak hem vergi adaletini koruyacak hem de otomotivcileri küstürmeyecek bir düzenlemeye gittiklerini de söyledi. 
     
     Cirosu 15 trilyonu aşan işletmeler için enflasyon muhasebesini ihtiyari hale geldi 
     Unakıtan, vergileri yeniden düzenleyen kanunun yasalaşması sırasında verilen bir önerge ile cirosu 15 trilyon, aktif büyüklüğü de 7.5 trilyon liraya kadar olan işletmeler için enflasyon muhasebesini ihtiyari hale getirdiklerine de işaret etti. 
     Bakan Unakıtan, Emekli Sandığı'nın otellerini uygun fiyatla satmak istediklerini de söyledi. Bazı otellerin işletmesi için önceden anlaşmalar yapıldığına dikkat çeken Unakıtan, Emekli Sandığı'nın çıkarına uygun satış yöntemleri aradıklarına da değindi. 
     
</TEXT>
</DOC>
