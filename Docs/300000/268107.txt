<DOC>
<DOCNO> 268107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun39.html </URL>
<DATE> 2004/09/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Talat Bu akşam Güzelyurt dünyanın en güvenli bölgesidir 
</HEADLINE>
<TEXT>

     KKTC Başbakanı Mehmet Ali Talat, Rumların Güzelyurt'ta bu akşam yapacağı ayin ve ayine tepki olarak düzenlenen mevlit nedeniye gerekli her türlü tedbirin alındığını belirterek, ''Bu akşam Güzelyurt dünyanın en güvenli bölgesidir. O yüzden bir sorun olmayacaktır'' dedi. 
     Başbakan Talat, Rum yönetimi lideri Tasos Papadopulos'un, ''toplu geçişte sınırda bir işlem yapılmaması'' önerisini reddetti. 
     Gazetecilerin ayinle ilgili sorularını yanıtlayan Talat, güvenlikle ilgili bütün önlemlerin alındığını ve programının uyması halinde, bu akşam Güzelyurt'ta düzenlenecek ''Barış Şöleni'' mitingine katılacağını bildirdi. 
     Talat, Papadopulos'un, ''ayin için toplu geçiş yapılacağı için geçişlerde bir işlem yapılmaması'' yönünde çağrıda bulunduğunun anımsatılması üzerine, geçişlerde farklı bir uygulama yapılmayacağını, Rumlara ayin için izin verildiğini belirtti. 
     ''Bizden ayin için izin istenmiştir, biz ayin için izin verdik'' diyen Talat, herkes için aynı işlemin yapılacağını, geçişlere kolaylık sağlamak için sınır kapısındaki görevli sayısını artırdıklarını ve geçişleri hızlandıracaklarını söyledi. 
     Rumlara daha önce, geçişleri hızlandırmak için ''turist geçişi'' önerisi yaptıklarını, otobüsle geleceklerin isim listesini, kimlik bilgileriyle önceden vermelerini istediklerini ve Rumların bunu reddettiğini açıklayan Talat, Rumların konvoy geçişi istediğini ifade etti. 
     Konvoy geçişinin askeri veya kapalı bir bölgeden askeri korumalar altında geçiş olduğuna ve süresinin de sınırlı olduğuna işaret eden Talat, şöyle konuştu 
     ''Halbuki ayin için Kuzey'e geçecek Rumlar isterlerse bu akşam kalırlar, yarın ayine devam ederler. Bu nasıl bir konvoy olabilir. Yaratmaya çalıştıkları imaj, 'İşte tehlikeli bir bölgeye giriyor Rumlar, o yüzden askeri koruma altında kiliseye gidecekler ve hemen dönecekler' gibi bir hava yaratmaya çalışıyorlar. Yok böyle bir şey.'' Kıbrıs Türk halkının demokrasiye ve insan haklarına bağlı bir halk olduğunu vurgulayan Talat, ''KKTC demokratik ortam bakımından Güney Kıbrıs'tan aşağıda değildir, hatta onun da üstündedir'' dedi. 
     Rumların normal yollardan KKTC'ye geçeceğini ifade eden Talat, KKTC'ye geçen Rumların, ayin yanında Girne'de bir balık lokantasına da gidebileceğini söyledi. Talat şöyle devam etti 
     ''Güvenlik bakımından bütün önlemler alınmıştır. Bizim açımızdan güvenlik kaygısı yoktur. Polisimiz gerekli tedbirini almıştır. Bugün Güzelyurt'ta organize edilen mitingin iç güvenliği de organizatörler tarafından alınmıştır. Dolayısıyla sanıyorum bu akşam Güzelyurt dünyanın en güvenli bölgesidir. O yüzden bir sorun olmayacaktır.'' 
     
</TEXT>
</DOC>
