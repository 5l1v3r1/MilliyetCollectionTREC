<DOC>
<DOCNO> 250218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko13.html </URL>
<DATE> 2004/06/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mısırda 400 bin tonluk ithalat yetkisine tepki... 
</HEADLINE>
<TEXT>

     Adana Tahıl Üreticileri Birliği Başkanı Nur Özkan, TMO'ya yüzde 25 gümrük vergisi ile ilave 400 bin ton mısır ithalatı için yetki verilmesini doğru bulmadıklarını söyledi. 
     Özkan, AA muhabirine yaptığı açıklamada, yem sektörünün ihtiyacının karşılanması amacıyla mısır ithalatı için açılan 900 bin tonluk tarife kontenjanının yetersiz kalması gerekçesiyle verilen 400 bin tonluk ithalat izninin, yerli üreticiye zarar vereceğini savundu. 
     Özkan, mısır ithalatında geçen yıl yapılan hataların tekrarlandığını savunurken, ''bu konuda bakanlık yetkililerinden söz almıştık. Geçen yıl üreticiyi zor durumda bırakan uygulamalar tekrarlanmayacaktı'' dedi. 
     Türkiye'nin toplam mısır üretiminin 2.5 milyon ton civarında olduğuna dikkati çeken Özkan, şunları söyledi 
     ''Mısırda yıllık açığımız 800 bin ton ile 1 milyon 200 bin ton arasında. Bu açık da yerli üreticiyi zor durumda bırakmayacak dönemlerde yapılmalı. Oysa tam hasat zamanı ithalat kapıları sonuna kadar açılıyor.'' Özkan, geçen Mayıs ayında da 900 bin tonluk ithalat izninin çıktığını, yeni çıkan 400 bin tonluk ithalatın ise kendilerinde şok etkisi yarattığını vurgularken, şunları kaydetti 
     ''Türkiye'de mısır iç piyasası bu ithalatı kaldıramaz, piyasa çöker. Ticaretin kuralı arz talep dengesidir. Yerli mısır Ağustos sonunda hasat edilecek. Söz konusu Bakanlar Kurulu Kararnamesi'nde de ithalat izni için 31 Ağustos'a kadar süre tanınıyor. Yani tam yerli hasat başladığında ithal mısır piyasaya girecek. Bu durumda yerli mısır üreticisi haksız bir rekabetle karşı karşıya kalacak.'' 
     
</TEXT>
</DOC>
