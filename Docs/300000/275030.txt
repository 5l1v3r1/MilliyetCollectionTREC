<DOC>
<DOCNO> 275030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun08.html </URL>
<DATE> 2004/09/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Endonezya'da demokrasi için dev adım 
</HEADLINE>
<TEXT>

     Endonezya'da, parlamentoda asker ve polisin varlığına son verilerek demokrasi yolunda önemli bir adım atıldı. 
     Endonezya Meclisi'nde şimdiye dek silahlı kuvvetler ve polis teşkilatını temsil eden 38 milletvekili, bugünkü son oturumla birlikte parlamentoya veda etti. 
     Genelkurmay Başkanı General Endriartono Sutarto, ''siyasi yaşamı terkederek, ülke savunması konusunda yoğunlaşacaklarını'' söyledi. 
     Ülkesini demir yumrukla yöneten diktatör Suharto'nun 1998'de iktidardan düşmesinin ardından Endonezya'da 1999'da kabul edilen demokratik reformlar çerçevesinde, asker ve polisler Nisan ayında seçilen yeni meclisteki 38 sandalyeyi bugün itibariyle kaybetmiş oldular. 
     Demokratik reformlar sayesinde devlet başkanı da ilk kez doğrudan seçildi. 20 Eylül'de yapılan seçimlerden General Susilo Bambang Yudhoyono galibiyetle çıktı. 
     Reformlar öncesinde devlet başkanını, parlamenterler ve bölgesel temsilcileri atayan parlamentonun Nisan ayındaki seçimlerinin yanı sıra 20 Eylül'deki devlet başkanlığı seçimlerinde, ilk kez askerler oy kullanamadı. 
     Demokratik sürecin doğru işlemesi ve hiçbir siyasi gücün orduya destek vermemesi durumunda askerlere 2009'da yeniden oy kullanma şansı verilmesi bekleniyor. 
     
</TEXT>
</DOC>
