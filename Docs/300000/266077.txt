<DOC>
<DOCNO> 266077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur17.html </URL>
<DATE> 2004/08/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Dünyanın en büyük yat kargo gemisi Ege'de... 
</HEADLINE>
<TEXT>

     Kuşadası İlçesi, Amerikalı zenginlerin yatlarını taşıyan 'Dock Express 12'' isimli yat kargo gemisine ev sahipliği yapacak. 
     Amerikalı zenginlere ait yatların indi-bindi işlemlerini Türkiye'ye aldıran yat firmasının sahibi Begüm Doğulu, AA muhabirine yaptığı açıklamada, bu gelişmenin Türk yat turizmi açısından bir dönüm noktası olduğunu söyledi. 
     Begüm Doğulu, yıllardır Yunanlıların tekelinde olan yat indi-bindi işlemlerinin Türkiye'ye alınmasıyla, 40-50 metrenin üzerinde, dünyaca ünlü bir çok yatın Türkiye'ye geleceğini belirtti. Doğulu, ilk nakil işleminin 1 Eylül'de Marmaris'te yapılacağını, yat kargo gemisinin daha sonra Kuşadası'na demirleyeceğini bildirdi. 
     Doğulu,''Süper zenginlere ait yatlar, dünyanın en büyük yat kargo gemisi olan Dock Express 12 ile Amerika'dan Ege Denizi'ne getirilecek. Yatların sahipleri uçakla Türkiye'ye gelecek ve Türkiye'de yatlarına kavuşacaklar'' dedi. 
     Yatlarıyla ''Mavi Yolculuk'' yapacak olan Amerikalılar'ın, tekrar uçakla ülkelerine döneceklerini bildiren Doğulu, yatların da Dock Express 12 ile Türkiye'den ayrılacağını ifade etti. 
     Doğulu, yatların nakil işlemi için kargo gemisiyle iki ayrı hat açıldığını, yılda 2 kez indirme ve bindirme işlemlerinin yapılacağını sözlerine ekledi. 
     
</TEXT>
</DOC>
