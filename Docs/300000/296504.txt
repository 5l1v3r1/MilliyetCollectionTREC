<DOC>
<DOCNO> 296504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun22.html </URL>
<DATE> 2004/12/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Avusturya İçişleri Bakanı'ndan sürpriz istifa 
</HEADLINE>
<TEXT>

     Avusturya İçişleri Bakanı Ernst Strasser bugün istifa etti. 
     Koalisyon hükümetinin büyük ortağı Hıristiyan Demokrat eğilimli Halk Partisi ÖVP üyesi Strasser, istifa nedenini, ''48 yaşındayım. 15 yıllık çalışma hayatım var, özel sektörde çalışmak istiyorum'' sözleriyle açıkladı. 
     Strasser, ''Başbakan Wolfgang Schüssel ile Nieder Österreich eyalet valisi Erwin Pröll'e şükran borçlu olduğunu'' söyledi. 
     Halk Partisinin ÖVP aşırı sağ eğilimli Özgürlükçüler Partisi FPÖ ile 2000 yılında oluşturduğu koalisyon hükümetinde İçişleri Bakanlığı görevine başlayan Strasser'in istifası, partisi içinde de ''sürpriz'' olarak karşılandı. 
     ÖVP Genel Sekreteri Reinhold Lopatka, ''Bizim için de sürpriz oldu, ancak birisi kişisel nedenlerle istifa etmek isterse bunu saygıyla karşılamak gerekir'' diye konuştu. 
     Strasser'in özel sektörde ne zaman göreve başlayacağı konusunda bir açıklama yapılmazken, bakanlık yetkilileri, ''Strasser'in makamını hemen boşaltmayacağını, devir-teslim işleminin usulüne uygun olarak yapılacağını'' belirttiler. 
     Siyasi gözlemciler ise Strasser'in görevinden sürpriz bir şekilde istifa etmesine, Başbakan Schüssel ile ilişkilerinde son zamanlarda yaşadığı gerginliğin neden olduğunu söylüyorlar. 
     
</TEXT>
</DOC>
