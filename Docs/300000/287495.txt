<DOC>
<DOCNO> 287495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo18.html </URL>
<DATE> 2004/11/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Canaydın, Bursaspor Basketbol Takımı'nda 10 numaralı formayı giymiş 
</HEADLINE>
<TEXT>

     Galatasaray Kulübü Başkanı Özhan Canaydın, uzun yıllar önce oynadığı Bursaspor Basketbol Takımı'nda, 10 numaralı formayı giymiş. 
     Basketbol oynadığı dönemde Özhan Canaydın'ın takım arkadaşı olan Tekin Köksal, AA muhabirine yaptığı açıklamada, Canaydın ile formasını giydikleri Bursaspor Basketbol Takımı'nda, önemli başarılara imza attıklarını söyledi. 
     Canaydın'ın, takımın pivotu olduğunu belirten Köksal, ''Canaydın iyi bir basketbolcuydu. Zaten genel anlamda iyi bir takımdık. 1966 yılında Bursa şampiyonu olduk. Daha sonra, takımla birlikte Konya'da düzenlenen Anadolu Kupası maçlarına katıldık. Burada da iyi mücadele ettik ve üçüncülük kazandık'' dedi. 
     Köksal, Özhan Canaydın'ın, 10 numaralı formayla maçlara çıktığını ifade ederek, Bursaspor Basketbol Takımı kapanana kadar Canaydın ile birlikte forma giymeye devam ettiklerini bildirdi. 
     
</TEXT>
</DOC>
