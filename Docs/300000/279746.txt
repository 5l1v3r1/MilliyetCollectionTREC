<DOC>
<DOCNO> 279746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy01.html </URL>
<DATE> 2004/10/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Baykal tasfiyeden vazgeçmiyor... 
</HEADLINE>
<TEXT>

     EZELHAN ÜSTÜNKAYA Ankara 

CHP'de muhaliflere ilişkin tasfiye süreci devam ediyor. CHP Yüksek Disiplin Kurulu YDK , parlamento dışı muhalif isimlerden eski Genel Sekreter Ertuğrul Günay'ı ihraç etti. Son olaylı kurultayda gündeme getirdiği "Baykal'ın bir dönem borsada oynadığı" iddiaları nedeniyle genel merkezin kara listesine giren Günay, savunma yapmayı reddetmişti. 
     Günay'ın ihraç kararı dün toplanan CHP YDK'da alındı. İhraç kararı henüz Günay'a bildirilmedi. 
     Genel merkezin talimatı üzerine harekete geçen CHP Ankara İl Başkanlığı, "seçimlerde DSP lehine çalıştığı" gerekçesiyle Günay'ı disipline sevk etmişti. Ankara İl Disiplin Kurulu ise "sürpriz" şekilde Günay hakkındaki ihraç talebini reddetmiş, buna tepki gösteren genel merkez, İl Disiplin Kurulu üyelerini yeniden belirlemişti. Ankara İl Başkanlığı, İl Disiplin Kurulu'nun kararına karşı YDK'ya itiraz etmişti. YDK da, Ankara İl Başkanlığı'nın itirazını dün karara bağlayarak, Günay'ı ihraç etti. 
     
     Borsa iddiaları yaktı 
     CHP'de, ihracın asıl nedeni olarak, Günay'ın, basına kapalı gerçekleşen son olaylı kurultayda, Divan Başkanlığı'na sunduğu dosya ile Baykal'ın "bir dönem borsa oynadığı" iddialarını gündeme getirmesi gösteriliyor. 
     Baykal, Günay'a, "Bir dönem parasız kaldım. İş Bankası'nda hesap açtırdım. Maaşım ve bu para ile geçindim. Milletvekili olduktan sonra oynamadım" karşılığını vermişti. 
     
     YDK kararı yargıdan dönmüştü 
     CHP YDK, daha önce de İstanbul milletvekilleri Hasan Aydın ve Ahmet Güryüz Ketenci ve Ankara Milletvekili Mehmet Tomanbay'ı ihraç etmiş ancak Ankara 5. Asliye Hukuk Mahkemesi ihraç kararını iptal etmişti. 
     
</TEXT>
</DOC>
