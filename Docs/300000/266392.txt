<DOC>
<DOCNO> 266392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas14.html </URL>
<DATE> 2004/08/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
2 çocuk "idamcılık" oynarken öldü... 
</HEADLINE>
<TEXT>

     Hindistan'da 13 yıl aradan sonra infaz edilen ilk idam cezası, 2 çocuğun idam sahnesini taklit ederlerken ölmelerine yol açtı. 
     Bir kız çocuğuna tecavüz ederek öldürmekten suçlu bulunan Dhananjoy Chatterjee, 2 hafta önce Kalkütta kentinde idam edilmiş ve idam görüntüleri her yerde sık sık yayınlanmıştı. 
     Bombay'da, pazar günü 14 yaşındaki Prem Gaekwad bir ipin ucunu tavandaki vantilatöre diğer ucunu da boynuna bağlayarak idam sahnesini taklit etmeye çalışırken öldü. 
     Prem'in babası polise, oğlunun çok parlak ve meraklı bir çocuk olduğunu, Chatterjee'nin idamıyla ilgili sürekli sorular sorduğunu belirterek, ''Dhananjoy, tüm televizyon kanallarında günlerce ilk haberdi ve Prem bunları çok yakından takip ediyordu'' dedi. 
     Batı Bengal eyaletinde de 12 yaşındaki bir kız çocuğu Chatterjee'nin nasıl asıldığını kardeşine gösterirken geçen hafta yaşamını yitirdi. 
     Aynı eyalette 10 yaşındaki bir çocuğun ise arkadaşlarıyla ''idamcılık' oynarken ölümün eşiğine geldiği belirtildi. Oyunda çocuklardan birinin Chatterjee'nin rolünü üstlendiği, birinin cellat, birinin doktor, birininse gardiyan rolü oynadığı ifade edildi. 
     Psikiyatrist Anjali Chhabria, çocukların sıra dışı olan her şeye büyük merak duyduklarını kaydederek, tüm televizyon kanallarının infazı ayrıntılarıyla vermelerinin çocukların bu olayı taklit etmelerini çok kolaylaştırdığını söyledi. 
     
</TEXT>
</DOC>
