<DOC>
<DOCNO> 261855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur32.html </URL>
<DATE> 2004/08/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
''Truva Atı'' İstanbul'da... 
</HEADLINE>
<TEXT>

     Başrollerini Brad Pitt ve Eric Bana'nın üstlendiği ''Troy-Truva'' filminde kullanılmak üzere yapılan ''Truva Atı'', Japonya'dan İstanbul'a getirildi. 
     Haydarpaşa Gümrük Müdürlüğü'ne, 3 konteynere demonte vaziyette konulmuş şekilde teslim edilen ''Truva Atı''nın, 350 parça halinde ve 12 ton ağırlığında olduğu bildirildi. 
     Merkezi Danimarka'da bulunan Maersk Sealand adlı firmaya bağlı ''Maersk Belawan'' adlı gemi ile Japonya'dan Türkiye'ye getirilen ''Truva Atı''nın, Çanakkale Valiliği'ne teslim edileceği belirtildi. 
     Konuyla ilgili açıklama yapan Haydarpaşa Gümrük Muhafaza Müdürü Recep Bilgin, ''Truva Atı''nı getiren ''Maersk Belawan'' adlı geminin bu sabah saat 05.00'te Haydarpaşa Gümrüğü'ne ulaştığını ve 3 konteynere yerleştirilmiş 12 ton ağırlığındaki 350 parçanın kendileri tarafından teslim alındığını kaydetti. 
     Bilgin, Japonya'nın Yokohama kentinden 1 ay önce yola çıkan gemiden indirilen ''Truva Atı''nın, ilgililerin istemesi halinde yapılacak 1 saatlik işlem sonunda teslim edileceğini söyledi. 
     ''Truva Atı''nın Türkiye'ye getirilmesini sağlayan Maersk Sealand adlı firmanın Türkiye sorumlularından Ahmet Çındırlı da, Japonya'da faaliyet gösteren Warner Bros Entertainment Japon İnc. adındaki firmanın ''Truva Atı''nı, Çanakkale Valiliği'ne hibe ettiğini hatırlattı. 
     Çındırlı, ''Truva'' filmi ile tüm dünyanın ilgi odağı olan Truva'da bu yıl ''41. Troya Festivali'' düzenlendiğini hatırlatarak, ''Truva Atı, festivale katılacaklar için büyük bir sürpriz olacak sanırım'' dedi. 

     
</TEXT>
</DOC>
