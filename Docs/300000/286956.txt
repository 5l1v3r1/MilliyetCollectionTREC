<DOC>
<DOCNO> 286956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/ekonomi/aeko.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut ipotek işinde devlet de olacak... 
</HEADLINE>
<TEXT>


İpotekle kira öder gibi ev sahibi olma sisteminde devlet de etkin olacak. Kamu ortaklığıyla kurulacak İpotek Finansman Şirketi'ne Hazine garanti verecek. Sistem, 2005 yılında başlayacak 

Finans Sohbetleri KADİFE ŞAHİN 

Türkiye'de uzun yıllardır konuşulan ipoteğe dayalı ev sahibi olma sistemi mortgage , 2005'te hayata geçiyor. 
Gayrimenkul Yatırım Ortaklığı Derneği GYODER Başkanı Kürşat Tuncel'in verdiği bilgiye göre, yasal altyapı çalışmaları tamamlanan uzun vadeli konut kredilerinin verilebilmesi için kamunun da ortak olacağı İpotek Finansman Kuruluşu kuruluyor. Devlet, anonim bir şirket olan bu kuruluşa yüzde 49 veya 51 oranında ortak olacak. 
Dünyada mortgage sistemi olarak bilinen, gayrimenkul ipoteğine bağlı 25 - 30 yılda kira öder gibi ev sahibi olma sistemi, Türkiye'de farklı bir biçimde uygulanacak. Tüm dünyada Amerika ve Avrupa modelleri uygulanırken, Türkiye iki sistemi birarada işleyecek. 

İpotek bonoları çıkacak 
Amerikan sisteminde uzun vadeli konut kredileri borsa hacimlerinin çok büyük olması nedeniyle ikinci el piyasada işlem gören menkul kıymet şirketleri üzerinden işliyor. Avrupa'da ise uzun vadeli konut kredileri, bankacılık sisteminde kalarak risk ve getirileri sektörde kalıyor. 
Türkiye modelinde ise hükümetin alacağı siyasi karar ile devletin yüzde 51 ile çoğunluk veya yüzde 49 ile azınlık hisselerinin sahibi olacağı İpotek Finansman Kuruluşu, iki sistemin de çalışmasını sağlayacak. 
Şirket, bankaların risklerini üstlenmek istemediği uzun vadeli konut kredilerini alıp risk ve getirilerine göre sınıflayıp ipotek havuzlarında toplayacak. Hazine'nin verdiği garanti ile ipotek bonosu çıkaracak olan şirket, bu bonoları ikinci el piyasada satacak. 

Hazine desteği 
Diğer yandan bankalar istemezse Avrupa'da olduğu gibi verdikleri uzun vadeli konut kredilerini bilançolarında tutacaklar. Hazırlanan yasanın entegre bir yapıyı düzenlediğini belirten GYODER Başkanı Tuncel, İpotek Finansman Kuruluşu'nun bankalara kredi sağlayacağını, bankalardan alıp menkul kıymetleştirdiği kredileri de garanti edeceğini söyledi. 
Kamu özel sektör ortaklığıyla kurulacak şirket için devletin ayrıca bir kaynak ayırmayacağını anlatan Tuncel, devlet desteğinin Hazine garantisi şeklinde olacağını söylüyor. Tuncel, kamunun ihraç edeceği menkul kıymetlerin 350 trilyonluk bölümüne Hazine garantisi verileceğini söyledi. 

'Fakir halkı ev sahibi yapacağız' demek doğru değil Türkiye'de kamunun bulunduğu projelerde yolsuzluğun ve başarısızlığın sıklıkla gündeme geldiğini anımsattığımız Kürşat Tuncel, 'Kamu orta vadede sistemden çıkmalı' dedi. Sistemin pazarlamasının doğru biçimde yapılması gerektiğini söyleyen Tuncel, 'gariban halkı ev sahibi yapacağız' deminin doğru olmayacağını söyledi. 
Taslağı hazırlayanların bunun farkında olduğunu ancak siyasi iradenin pazarlamayı nasıl yapacağı konusunda fikri olmadığını belirten Tuncel, şöyle konuştu "Bu bir finansman sistemi. Bu finansman sistemi fakir halka iyilik yapmak üzere oluşturulmuş bir sistem değil. Bu sistem tamamen kendi rasyonel mantığı üzerinde çalışır. Bu anlamda 'Biz gariban halkımızı ev sahibi yapacağız' diye pazarlanabilecek birşey değil." 

'TOKİ gibi olmayacak' Kira öder gibi ev sahibi olma modelinin, Toplu Konut İdaresi'nin yaptığı işler gibi düşünülmemesi gerektiğini anlatan Tuncel, TOKİ'nin en alttaki yüzde 36 gelir dilimine hitap ettiğini söyledi. 
TOKİ'de temel amacın sosyal fayda olduğunu söyleyen Tuncel, "Toplu konut projelerinde insanların gelir düzeyleri çok düşük, destek verilerek ucuz konut üretiliyor. Ama ipotekli finansman sistemi hiçbir zaman sosyal fayda getirsin diye yapılan bir sistem değil" dedi. Tuncel, bankaların konut kredilerini ucuzlatmaları için vergi istisnaları yapılacağını da bildirdi. 
Tuncel'in verdiği bilgiye göre yasa, konut kredilerinin gelir vergilerini matrahtan düşürme imk nı getiriyor. Ayrıca ipoteğe dayalı finansman şirketinin kurumlar vergisi stopajından muaf olacak. 


</TEXT>
</DOC>
