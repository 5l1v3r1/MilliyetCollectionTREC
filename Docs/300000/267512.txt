<DOC>
<DOCNO> 267512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yazar/pulur.html </URL>
<DATE> 2004/08/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yargıdan sonra biyolojiyi de yıprattık 
</HEADLINE>
<TEXT>


İŞTE "ilahi tesadüf" buna denir. 
Biz, Yargıtay Başkanı'nı ve "Çakıcı olayı"na adı karışanları eleştirdikçe, "Sizin niyetiniz yargıyı yıpratmak " diyenlere bir başkası da katıldı, hem de bambaşka bir açıdan... 
Prof. Dr. Rer. Nat Mehmet Sakınç. 
İTÜ Avrasya Yerbilimleri Enstitüsü Ekoloji ve Evrim Anabilim Dalı öğretim üyesi... 

PEKİ, sayın bilim adamı bu tartışmanın neresinde 
Hani biz, geçenlerde bir ortaöğretim maceramızı anlatıp atmacanın kafatasının kesitini renkli tebeşirle karatahtaya çizemediğimiz için, yedinci sınıftan belge aldığımızı, bunun bize üç yıla mal olduğunu yazmıştık ya, meğer biz biyoloji bilimi için "önemsiz" demişiz. 
Sayın bilim adamı diyor ki 
"İşin acı tarafı, size sınavda yapılanları bir ders programının kötülüğüne bağlamak ve bunu genelleyerek, sanki biyoloji bilimi önemsizmiş gibi bir anlamı ortaya koymak ve bunu Milli Eğitim Bakanlığı'nın programları değiştirmeyi düşündüğü bir sırada yapmak ve onlara bu konuda yol göstermek pek akılcı olmasa gerek." 

İNSAF, bizim yazdığımız olayla bunun ne ilgisi var 
Biz biyoloji bilimine karşı değiliz, bilimin böyle saçma sapan uygulamalarla öğretilmeye çalışılmasına karşıyız. 
Atmacanın kafa kesitinin renkli tebeşirle karatahtaya çizilmesi mi önemlidir, yoksa bu kuşun, hangi bölgede yaşadığı, ne yiyip ne içtiği, doğayla ilişkisinin ne olduğu, neslinin nasıl korunması gerektiğini anlatmak mı önemlidir 

BİZ sanki sayın bilim adamının dediği gibi, kurbağanın sindirim sistemini ya da atmacanın kafa kesitini tek başına ele alıp, "İşte biyoloji böyle saçma sapan bir bilimdir" demişiz ya da ders programlarına böyle dersleri koymayın demişiz. 
İnsaf 
Değerli bilim adamının bu örneği verdiğimiz için bize değil, biyoloji dersini bu hale getirenlere kızması gerekmiyor mu 

PROF. Sakınç, "Doğa bilimlerinin en önemli özelliklerinin başında lateral düşünme yeteneği gelir" diyor, yani "karşılaştırmalı ve mukayeseli düşünce... Ve bunun temeli eleştirel akla dayanır." 
Bir de bize sorusu var 
"Toplum olarak en büyük sıkıntımız, nesnelerle iletişim kuramamamızdan kaynaklanmaktadır. Tek nesnel iletişim, doğadır. Siz hiç, kendi kafatasınızla size belge aldıran atmacanın kafatasını karşılaştırmayı düşündünüz mü Ya da kurbağanın sindirim sistemi ile..." 
Sayın bilim adamı soruyu "demagojik" bir üslupla sormasaydı biz de cevabını benzer üslupla vermezdik... 
Ama madem sordu... 
Hayır hocam, ne atmacanın kafatası ile kendi kafatasımızı, ne kurbağanın sindirim sistemi ile kendi sindirim sistemimizi karşılaştırdık... 
Bu işleri, size bıraktık 

MEMLEKET bu işte, yargıcı eleştiriyorsun, "Vay, sen yargıyı yıpratıyorsun " diyorlar, bilimin yanlış uygulanmasını eleştiriyorsun, "Vay sen bilime karşısın " diyorlar. 
Ne yapalım, bu memleket bizim 



</TEXT>
</DOC>
