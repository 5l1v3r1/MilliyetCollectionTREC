<DOC>
<DOCNO> 287869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas10.html </URL>
<DATE> 2004/11/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Brad Pitt, AIDS hastaları için Etiyopya'ya gitti... 
</HEADLINE>
<TEXT>

     Ünlü aktör Brad Pitt, AIDS ile mücadele eden bir vakfın çalışmalarına destek vermek amacıyla Etiyopya'ya gitti. 
     Internetteki ''imdb'' sitesinin haberine göre, Afrika'da AIDS hastalığıyla mücadele etmek amacıyla kurulan bir vakfın çalışmaları kapsamında Etiyopya'ya giden Pitt, dört günlük ziyaretini tamamlayarak ülkesine döndü. 
     Aralarında U2 topluluğunun ünlü solisti Bono Vox'un da bulunduğu ve üçüncü dünya ülkelerinde AIDS ve diğer hastalıklarla mücadele etmek amacıyla kurulan Data'nın organize ettiği ziyarette Pitt, AIDS çalışmaları hakkında bilgi aldı. 
     Data kuruluşunun sözcüsü Jamie Drummond, ziyaretin AIDS hastalığını öğrenme ve çalışmaları takip etmeye yönelik olduğunu ifade ederek, ziyaret çerçevesinde ünlü aktör Pitt'in de HIV virüsünün yol açtığı hastalığa ilişkin projeleri yakından gördüğünü söyledi. 
     Brad Pitt'in bu ziyaretinde AIDS hastalarına destek amacıyla şarkı hazırlayan Etiyopyalı 8 ünlü şarkıcıyla da tanıştığı belirtildi. 
     Bu şarkıcılardan Tsedenia Gebremarkos, Brad Pitt'in çalışmalara büyük destek verdiğini kaydederek, ''O çok mütevazı bir sanatçı. Buradaki çalışmalara büyük ilgi gösterdi. Umarız onun popülaritesi sayesinde çalışmalarımız duyulur. Çünkü onun gibi ünlü insanların desteğine çok ihtiyacımız var'' açıklamasında bulundu. 
     
</TEXT>
</DOC>
