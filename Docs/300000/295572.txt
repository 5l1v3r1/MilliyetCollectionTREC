<DOC>
<DOCNO> 295572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy09.html </URL>
<DATE> 2004/12/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan "Tek boyutlu ve teslimiyetçi bir dış siyaset izlemedik" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Tek boyutlu bir dış siyaset, teslimiyetçi bir dış siyaset izlemeyerek Türkiye'nin bölgesinde barışın ve güvenin teminatı olduğunu herkese kabul ettirdik'' dedi. 
     Partisinin TBMM grup toplantısında konuşan Erdoğan, iktidarlarının ilk 2 yılını geride bırakırken Türkiye'nin kendilerinden beklediği gayret ve kararlılıkla çalışarak ülkeye hizmet etmeye devam ettiklerini kaydetti. Erdoğan, ''3 Kasım 2002 seçimlerinden hemen sonra kollarımızı sıvayarak iç ve dış siyasete getirdiğimiz büyük dinamizm eş zamanlı olarak hem ülkemizin, hem halkımızın hem de devletimizin ufkunu açtı'' diye konuştu. 
     Erdoğan, 2 yıldır Türkiye'nin her gün yeni ufuklara açıldığını, Ankara'da kapalı kapılar ardında, gergin, gündemsiz ve hiçbir sonuç alınmayan protokol toplantılarının yerini, ülkenin önüne her gün yeni imkanlar açan çalışmalar aldığını ifade etti. Erdoğan, ''Yurt dışındaki muhataplarımıza Türkiye'de meydana gelen gelişmeleri, Türkiye'nin tezlerini anlatırken, yurt içinde büyüyen ekonominin gereği olarak açılan fabrikaların ve tesislerin açılışlarını yaparken sizler de Meclis'te Türkiye'nin yapısal sorunlarını çözecek çalışmalar yaptınız. Bu süreçte unutmayalım ki herkesin gözü bizim üzerimizdedir. Olmaya da devam edecektir'' dedi. 
     Herkesin ve her kesimin üzerindeki ataleti, güvensizliği attıkça, vatandaşın kendine ve ülkesine duyduğu güven tazelendikçe siyasetin de kendi mecrasına oturduğunu, halk ile devlet arasında yılların açtığı mesafelerin kapandığını kaydeden Erdoğan, daha da kapanması gereken alanlar olduğunu, almaları gereken mesafeler bulunduğunu bildiklerini vurguladı. 
     Erdoğan, bu süreçte, toplumun derin aklıselim ve sağduyusunun heyecanına heyecan kattığını, bu engin sağduyunun her geçen gün derinleştiğini dile getirdi. 
     ''Toplumun gücü arttıkça bizim de elimiz sağlamlaşıyor. Toplumun gücü arttıkça Türkiye'nin dünyadaki önemi artıyor'' diyen Erdoğan, Türkiye'nin, bugün bütün dünya medyasında, dünya entelektüellerinin, devletlerinin gündeminde sürekli konuşulan bir ülke olduğunu anlattı. Erdoğan, ''Bu süreçte Türkiye, artık sadece ekonomisiyle, sadece kültürel zenginliğiyle, sadece stratejik önemiyle konuşulmuyor. Türkiye bütün değerleriyle, bütün birikimiyle ve gelecek vizyonuyla dünya devletlerinin, aydınların ve medyanın gündeminde farklı şekilde yerini alıyor'' dedi. 
     
     TÜRKİYE'NİN DİNAMİZMİ 
     Geçen 2 yıl içinde sayısız diplomatik temas ve ekonomik ilişki kurduklarını belirten Erdoğan, şöyle konuştu 
     ''Türkiye'nin dinamizmini, gelişme potansiyelini, imkanlarını özellikle dünyanın şu döneminde doğru yönetmeseydik ülkemizin gücünü dünyanın tamamına hissettirmeseydik bugün uluslararası arenada Türkiye bu kadar önemli bir ülke olamazdı. Kuşkusuz, bu süreci başarıyla yönetmek büyük siyasettir. İşte AK Parti grubu ve iktidarı bu siyaseti hayata geçirmeyi hep birlikte sizlerle başarmıştır. Tek boyutlu bir dış siyaset, ya da hakkaniyetten uzak bazılarının iddia ettiği gibi teslimiyetçi bir dış siyaset izlemeyerek Türkiye'nin bölgesinde barışın ve güvenin teminatı olduğunu herkese kabul ettirdik.'' 
     
</TEXT>
</DOC>
