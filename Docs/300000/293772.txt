<DOC>
<DOCNO> 293772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko07.html </URL>
<DATE> 2004/12/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Merkez Bankası Enflasyon hedefini tehlikeye sokacak bir unsur yok 
</HEADLINE>
<TEXT>

     Merkez Bankası, 2004 yılı enflasyon hedefinin gerçekleşmesini tehlikeye sokacak bir unsur bulunmadığını bildirdi. Merkez Bankası, 2004 yılının üçüncü çeyrek Para Politikası Raporu'nu yayımladı. 
     Raporda, geçen üç yıl içinde enflasyonun düşüşüne katkıda bulunan faktörlerin 2005'de de aynı ölçüde katkı yapması olası görülmediği vurgulandı. Buna göre, iç talepteki canlanma, iş gücü maliyetlerindeki göreli yükseliş, ithal hammadde fiyatlarının seyri, gerek cari işlemler gerekse enflasyon üzerinde baskı yaratabilecek. 
     Bu durumda, önümüzdeki dönemde üç yıllık ulusal programda öngörülen yapısal düzenlemelerin bir an önce hayata geçirilmesi, bütçe disiplininden ödün verilmemesi ve mali disiplinin kalitesinin artırılması çok daha büyük önem taşıyor. Böyle bir durumda, herhangi bir dışsal şokun etkisi kısa dönemli dalgalanmalar yaratabilecekse de temel eğilimleri değiştirme etkinliği kazanamayacak. 
     Rapora göre, uygulanmakta olan sıkı maliye ve para politikaları nedeniyle iç talepteki canlanma kontrollü olarak gerçekleşmekte ve fiyatlar üzerinde henüz belirgin bir baskı oluşturmuyor. Nitekim, zorunlu tüketim mallarına olan talep seviyesinin tarihsel olarak düşük seviyelerini koruduğu gözlendi. Ancak yine de, iç talebin daha geniş bir alt gruba yayılmış olması nedeniyle önümüzdeki dönemde talep göstergelerinin yakından takip edilmesi büyük önem taşıyor. 
     Uygulanmakta olan programın makroekonomik hedefler çerçevesinde elde ettiği başarı belirsizlikleri azaltırken, ekonomiye duyulan güveni de arttırdı. Ekonomideki risk priminin azalmasına bağlı olarak faiz oranlarının geçmiş dönemlere göre düşmesi özel sektör yatırımlarını artırıcı etki yaptı. Nitekim, tüketim harcamalarındaki artışın göreli olarak yavaşlamasına karşın, verimlilik artışları ve makine-teçhizat yatırımlarındaki yüksek seyir devam etti. 
     Bu gelişmeler potansiyel üretim seviyesini yukarı çekerken, fiyatlar üzerindeki baskının, imalat sanayi sektöründe yüksek seyreden kapasite kullanım oranları ve iç talepteki göreli canlanmaya rağmen, sınırlı kalmasına katkıda bulundu. 
     Verimlilik artışları ve yüksek üretim seviyelerinin bir süre sonra yeni iş sahalarının açılması, işgücü talebinin artması ve ekonominin genelinde reel ücret artışlarına yol açması kaçınılmaz olarak görüldü. Bu nedenle, önümüzdeki dönemde de enflasyondaki düşüş sürecinin devam edebilmesi açısından, enflasyon hedefiyle tutarlı kamu ücret ve gelirler politikasının sürdürülmesi kritik önem taşıyor. 
     
     DÖVİZ KURLARI 
     Döviz kurlarının seyrinde piyasadaki risk algılamasını etkileyen faktörler büyük önem taşıyor. IMF ile ilişkiler, üyelik sürecinde AB'nin tutumu, ABD'nin faiz politikası ve tarihi seviyelere yükselen petrol fiyatları piyasanın risk algılamasını etkiliyor. 
     Bu nedenle, iç ve dış politik gelişmelerin AB süreci ile uyumlu olması, yapısal sorunlarla ilgili mücadelenin devam etmesi, etkin işleyen bir mali sistemin oluşturulması, sosyal güvenlik sistemi açıklarının aşağı çekilmesi ve ekonomik programın kararlılıkla sürdürülmesi, piyasadaki risk algılamasının kontrol altında tutulması açısından büyük önem taşıyor. 
     Dalgalı kur rejimi çerçevesinde önümüzdeki dönemde de döviz kurlarında yukarı ve aşağı yönlü hareketler görülmesi mümkün bulunuyor. Ancak, üç yıllık ulusal programın ortaya koyduğu çerçevede temel eğilimin makro ekonomik istikrar yönünde olacağı ve söz konusu olası hareketlerin temel eğilimden geçici sapmalar olarak kalacağı vurgulanıyor. 
     
     HAM PETROL FİYATLARI 
     Raporda petrol fiyatlarının etkisine de yer verilirken, petrol fiyatlarının uzun süreden beri artış eğiliminde olmasının ve arz-talep dengesinin fiyatlar üzerinde daha da yukarı yönlü baskı oluşturmasının, önümüzdeki dönemde bu konunun enflasyon üzerinde risk oluşturmaya devam edeceğine işaret ettiği kaydedildi. 
     Rapora göre, önümüzdeki dönemde büyüme oranlarının 2004 yılı ilk yarısına göre daha düşük olacağı beklentisi ve 2005 yılına ilişkin faiz dışı fazla hedefinin yüksek olması da akaryakıt ürünleri üzerindeki ÖTV oranlarının ayarlama marjını oldukça daralttı. Önümüzdeki dönemde bu sektördeki fiyat artışlarının devam edeceği tahmin edildi. Ayrıca, söz konusu fiyat artışlarının yakın zamanda tersine dönmemesi durumunda, doğalgazı yoğun ölçüde girdi olarak kullanan elektrik sektörü fiyatlarında ayarlama gereksinimi ortaya çıkabilecek. 
     Bu durumda, son iki yıldır enflasyondaki düşüş sürecine önemli destek veren enerji maliyetleri, önümüzdeki dönemde tam tersine, enflasyon üzerinde yukarı yönlü risk oluşturuyor. 
     
     İŞGÜCÜ MALİYETİ 
     Öte yandan raporda, son dönemde yatırım harcamalarında gözlenen yüksek oranlı artışlar nedeniyle, verimlilik artışlarının 2005 yılında da süreceği ve reel ücretlerdeki gelişmelerin yaratabileceği maliyet yönlü baskıları dengelemeye devam edeceği tahmin edildi. 
     Rapora göre, 2005 yılından itibaren IMF ile üç yıl için yeni bir stand-by anlaşması imzalanacağına dair algılamalar netleşti. Yeni programla beraber, mevcut programın ana ilkelerinin devam ettirileceği ve mali disiplin ile enflasyondaki düşüş sürecinin devamlılığının temel unsurlar olacağı belirginleşti. Ayrıca, önümüzdeki üç yıllık dönemde yapısal reformların daha da derinleşeceği algılamaları güçlendi. 
     2005 yılı faiz dışı fazla hedefini tutturmaya yönelik olarak uygulanacak politikalar büyük önem taşıyor. Akaryakıt, doğalgaz, alkollü içkiler ve tütün mamulleri üzerinden alınan ÖTV' deki öngörülenin üzerinde olası artışlar enflasyon hedefini riske sokacak. 
     Bu nedenle, 2004 yılındaki bütçe disiplinin önümüzdeki yılda da devam ettirilmesi ve mali disiplinin kalitesinin artırılmasının büyük önem taşıdığı vurgulandı. 
     
</TEXT>
</DOC>
