<DOC>
<DOCNO> 282679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun06.html </URL>
<DATE> 2004/10/23/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
BM'de klonlanma konusunda görüş ayrılığı... 
</HEADLINE>
<TEXT>

     Klonlama ve kök hücre tartışmaları BM'de görüş ayrılığına yol açarken, diplomatik kaynaklar ABD'de 2 Kasım'da yapılacak başkanlık seçimlerinden önce bu konuda oylama yapılamayabileceğini ileri sürdüler. 
     ABD'nin de aralarında bulunduğu insan klonlamaya karşı olan bütün ülkeler, toplantının ikinci gününde BM üyelerine yaptıkları çağrıda klonlamanın ne amaçla olura olsun yasaklanması yönünde oy kullanmalarını isterken, kök hücre üretimi amaçlı klonlamanın kadınların sömürülmesine yol açacağını savundular. 
     Kenya ve Nijerya'nın benzer görüşlerine destek veren ABD Özel Danışmanı Susan Moore, tıbbi araştırmalar için tedavi amaçlı klonlamaya müsaade edilmesi durumunda insan yumurtalarının satılacağı bir pazarın oluşacağını ve bu pazarda yoksul kadınların sömürüleceğini ileri sürdü. Moore, ''Uluslararası toplum, insan klonlamanın insanın kutsallığına karşı hoşgörülemeyecek bir saldırı olduğu konusunda açık bir mesaj vermelidir'' dedi. 
     BM Genel Kurulu Yasal İşler Komitesi'nde klonlama konusunda yapılan ikinci gün toplantılarında 25 ülkenin temsilcileri konuştu. Komitede, Kosta Rika ve Belçika'nın konu hakkındaki birbirine ters düşen karar tasarıları tartışıldı. 
     Kosta Rika, ABD dahil 62 ülkenin desteğiyle sunduğu karar tasarısında klonlamanın tamamen yasaklanmasını öngören bir anlaşma yapılmasını istedi. Destekçileri arasında Türkiye, İngiltere, Japonya, Güney Kore ve Hindistan'ın da bulunduğu Belçika'nın sunduğu karar tasarısında ise bebeklerin klonlanmasının yasaklanmasını öngören bir anlaşma desteklenmekle birlikte hastalıklara karşı tıbbi amaçlı araştırmalar için bilim adamlarının embriyoları klonlanmasına müsaade edilmesi talep ediliyor. Belçika'nın başını çektiği bu ülkeler tıbbi araştırma amaçlı klonlama konusundaki nihai kararının tek tek ülkelere bırakılmasını istiyor. 
     Bu arada, diplomatik çevreler ABD başkanlık seçimlerinden önce BM'den klonlama konusunda istemediği bir kararın çıkma ihtimalini göze alamayacak olan Bush yönetiminin, bu konudaki herhangi bir oylamanın 2 Kasım'dan önce yapılmasını engelleyeceğini ifade ediyorlar. Bu konuda yapılacak bir oylamada lehte bir sonuç çıkmasının bile konuya duygusal yaklaşan Amerikalı seçmenleri bölebileceği ve bunun da yine Bush'un seçim çalışmalarına zarar vereceği yorumları yapılıyor. 
     Bu arada, BM Genel Kurulu Yasal İşler Komitesi Başkanı Fas'ın BM Daimi Temsilcisi Büyükelçi Muhammed Bennuna, yaptığı açıklamada, gelecek hafta karşıt iki görüşü temsil eden taraflarla gayri resmi görüşmeler yaparak bu konudaki ayrılığı giderip ortak bir zemin yaratmaya çalışacağını ifade etti. 
     İslam ülkelerinin talebi üzerine konuyu geçen yıl Kasım ayında ele alan BM Genel Kurulu Yasal İşler Komitesi klonlama konusunda bir anlaşmanın ele alınmasının iki yıl ertelenmesini öngören bir kararı 79'a karşı 80 oyla kabul etmişti. Aralık ayında ise BM Genel Kurulu, klonlamanın yasaklanması konusundaki bir anlaşmanın görüşülmesini herhangi bir oylamaya gitmeksizin bir yıllığına ertelemişti. 
     
</TEXT>
</DOC>
