<DOC>
<DOCNO> 258786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy18.html </URL>
<DATE> 2004/07/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AKP'li Kapusuz CHP'nin 184 sayısına ulaşacağını tahmin etmiyorum 
</HEADLINE>
<TEXT>

     AK Parti Grup Başkanvekili Salih Kapusuz, TBMM'nin 3 Ağustos'ta olağanüstü toplantıya çağrılması konusunda, ''Meclis'in toplanması için 184 kişiye ihtiyaç vardır. CHP'nin bu sayıya ulaşacağın tahmin etmiyorum'' dedi. 
     Kapusuz, AA muhabirinin sorularını yanıtlarken, CHP'nin olağanüstü toplantı çağrısının şekil yönünden İçtüzüğe uygun olduğunu, TBMM Başkanı'nın bu çağrı karşısında Meclisi bir hafta içinde toplantıya çağırması gerektiğini belirtti. 
     TBMM'nin olağanüstü toplantıya çağrılması için gerekli imza en az 110 ile toplantının yapılması için gerekli olan sayının en az 184 aynı olmadığını bildiren Kapusuz, ''Meclisin toplanması için 184 kişiye ihtiyaç vardır. Bunu bulma noktasında CHP'nin bu sayıya ulaşacağını tahmin etmiyorum'' dedi. 
     CHP Grup Başkanvekillerinin, toplantı yeter sayısına ulaşmak için AK Parti milletvekilleri ile de görüşeceklerinin anımsatılması üzerine Kapusuz, şöyle konuştu 
     ''Taziye için beni aradılar, ancak bu konuyu görüşmedik. Konuşur, tartışırız. Ancak takdir edersiniz ki Meclis çok yoğun bir çalışma sonrasında tatile girdi. O nedenle CHP'li milletvekillerinin bile buna uyacağına sanmıyorum. 
     Toplantı çağrısı konusunu henüz yetkili kurullarımızda ve Başbakanımızla görüşmedik. Yetkili kurullarımızla konuyu konuşuruz, tartışırız, sonra kararımızı veririz. 
     Meclis'in gensoruyu görüşmesine karar verirsek, bununla kalmadan toplantılara devam ederiz. Başta Cumhurbaşkanı'nın iade ettiği yasalar ve Anayasa Mahkemesi'nin usul yönünden iade ettiği oylamaları yenileyebilir, bazı ilave kanunlar üzerinde çalışmalar yapabiliriz.'' Salih Kapusuz, Başbakan Recep Tayyip Erdoğan'ın Cuma günü yurt dışından döneceğini ve yetkili kurullarla konuştuktan sonra konuyla ilgili kararı vereceklerini sözlerine ekledi. 
     
</TEXT>
</DOC>
