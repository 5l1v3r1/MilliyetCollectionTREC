<DOC>
<DOCNO> 273090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun03.html </URL>
<DATE> 2004/09/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İsrail'den füzeleri tespit eden yeni radar 
</HEADLINE>
<TEXT>

     İsrail, Kassam füzelerinin ateşlendiğini ve nereye düşeceğini bir saniyeden kısa sürede belirleyen yeni bir radar sistemi geliştirdi. 
     Haaretz gazetesinin haberine göre, ''Maamin'' adı verilen radar sistemi, bir hafta önce başarıyla denendi. 
     Gazete, radarın Kassam füzelerinin başlıca hedefi olan güneydeki Necef çölünde bulunan Sderot kasabası sakinlerine füze saldırısı halinde sığınaklara inebilmek için 15-20 saniye kazandıracağını belirtti. 
     Haaretz, sistemin 10 milyon dolarlık masrafla Gazze Şeridi ve Lübnan sınırlarına yakın İsrail topraklarını da koruyabileceğini yazdı. 
     Kassam füzelerini, radikal Filistin örgütü Hamas'ın silahlı gücü İzzeddin El Kassam Tugayları üretip kullanıyor. Füzenin 10 kilometre menzili bulunuyor. 
     Yılbaşından bu yana 100'den fazla Kassam füzesi Sderot'u hedef aldı. Bu saldırılarda 2 kişi öldü. 
     
</TEXT>
</DOC>
