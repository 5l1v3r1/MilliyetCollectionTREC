<DOC>
<DOCNO> 260423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yasam/yas11.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan Sofrası sonunda yıkıldı 
</HEADLINE>
<TEXT>


HALUK ATALAY İstanbul 

Sultanahmet'te 22 yıldır hizmet veren Sultan Sofrası, dün 1 No'lu Tabiat Varlıklarını Koruma Kurulu'nun kararıyla yıkıldı. Milli Emlak Daire Başkanlığı'na ait yaklaşık 500 metrekarelik alanda kurulduğu belirtilen "Sultan Sofrası"nın yıkımı için At Meydanı'nda geniş güvenlik önlemi alındı. Çevik Kuvvet Şube Müdürlüğü'nde görevli polisler, caddeyi trafiğe kapattı. Yapılan tebligat gereği bir aydır boş olan çay bahçesinde yıkıma 11.30 sıralarında başlandı. Sadrettin Doğan'a ait olduğu belirtilen çay bahçesinin kentin tarihi dokusuna, görüntüsüne zarar verdiğini belirten yetkililer, "İşyeri sahibine bir ay önce burayı boşaltması için tebligat yapıldı. Bu yapılaşma İbrahim Paşa Sarayı bitişiğinde bulunmaktadır. Tarihi dokuya zarar vermektedir. Bu alanlar yıkımın ardından düzenlenerek turizme kazandırılacaktır" diye konuştular. Yıkım yaklaşık bir saat sürdü. 




</TEXT>
</DOC>
