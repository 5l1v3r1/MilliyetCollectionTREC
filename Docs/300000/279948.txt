<DOC>
<DOCNO> 279948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/spo15.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Eski dost, düşman olmaz 

DİYARBAKIRSPOR, sezon başında Beşiktaş'tan kiralık olarak aldığı Sinan Kaloğlu ve Yasin Sülün'ü cumartesi günü oynatamayacak. Yönetimin sözleşmeye koyduğu ek bir madde nedeniyle iki futbolcu Kartal'a karşı forma giyemeyecek. Doğu ekibi, bir diğer kiralık Eser'i oynatabilmek için ise Beşiktaş'ı ikna etmeye çalışıyor. 

Petorak'a milli teklif 

DAHA önce Galatasaray'da kısa süreli antrenörlük yapan Ömer Petorak'a Umman ve Birleşik Arap Emirlikleri milli takımları için antrenörlük teklifi geldi. 2. Basketbol Ligi'nde İstanbulspor'u çalıştıran Petorak, "Anlaşma sağlanırsa, yurt dışında bir milli takım çalıştıran ilk Türk olacağım" dedi. 

'Lezbiyen' davası 

MİLLİ bayan halterciler Aylin Daşdelen, Şule Şahbaz ve Sibel Şimşek, hakaret ettiği gerekçesiyle Olimpiyat Şampiyonu Nurcan Taylan ile Antrenör Mehmet Üstündağ aleyhine 25'er milyarlık manevi tazminat davası açtı. Dilekçede, Taylan'ın kendilerini lezbiyenlikle suçlamasının şahsiyetlerini sıfıra indirdiği, spor yaşamlarına ağır darbe vurduğu ifade edildi. 

Glover'dan merhaba 

ÜLKERSPOR yeni transferi ABD'li Dion Glover'i dün basına tanıttı. İbrahim'in gidişinin ardından girdiği arayışlar sonunda renklerine bağladığı NBA'de daha önce Atlanta Hawks ve Toronto Raptors'ta forma giyen 26 yaşında ve 1.97 boyundaki Glover, yeni takımıyla dün ilk antrenmanına çıktı. 

Kutluay'dan işbaşı 

NBA'DE Seattle Supersonics'e transfer olan İbrahim Kutluay, ilk hazırlık maçında LA Lakers'a karşı 6 dakika forma giyip, iki sayı kaydetti. Seattle'ın rakip sahada 87-80 kazandığı maçta Kutluay, bir asist yapıp, bir de top çaldı. Orlando Magic'li Hidayet ise, Memphis 99-95 kazandığı mücadelede 25 dakikada 15 sayı attı, 2 ribaunt alıp 1 asist de yaptı. 


</TEXT>
</DOC>
