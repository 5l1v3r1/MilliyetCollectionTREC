<DOC>
<DOCNO> 267095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/civaoglu.html </URL>
<DATE> 2004/08/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Fitil kesildi 
</HEADLINE>
<TEXT>


Irak'ta Hz. Ali Türbesi etrafında "savaş barış" çölün kum fırtınası gibi. "Kum tanelerinin sis bulutu"... Arkasındaki gerçekleri sunalım 
1- Şiilerin köktenci genç lideri Sadr, silah bırakmayı kabul etti. Hz. Ali Türbesi etrafından ABD güçleriyle çatışma noktalandı. Şiilerin kutsal kenti Necef ve oradaki Hz. Ali'nin türbesi etrafındaki silahlı "Mehdi" güçleri, barut fıçıları gibiydi. Irak ve bölgedeki tüm Şii güçleri intifadaya geçirebilirdi. 
2- Bu barış - bir anlamda - İran ve Suriye için "kötü haberdir." 
Çünkü... 
"ABD'nin Irak'ta başarı kazanarak, orada egemenlik kurması" halinde sıranın kendilerine geleceğinin bilincindeler. 
O nedenle ABD'nin, tıpkı Vietnam'da olduğu gibi kuyruğunu toplayıp Irak'tan çekilmesi, bu iki ülkenin işine gelir. Irak'taki "köktenci Şiilerin" ABD'ye karşı silahlı hareketini bu hesaplarla el altından desteklemiştir. 
ABD'nin Necef ve Kerbela'da direnişi durdurması, İran ve Suriye için iyi haber değil. 
3- İran, kuşkulu... 
ABD, güreş deyimiyle "İran'ı sarmaya" alıyor. Azerbaycan'la ABD "üs kurmak" pazarlıkları yapmakta. Afganistan zaten ABD üssü oldu. 
Türkiye'ye bastırması, sadece Irak nedeniyle değil... "B" planındaki İran için. "Şiiler sorununun" da üstesinden gelince, Irak, bir ABD "ana üssü" haline gelecek. 
İran'ın etrafı çevrilmiş oluyor. 
Suriye zaten "en zayıf halka..." 
4- ABD, Irak'ta başarılı olursa, daha sonraki hedefler çemberinde, Sünni Arap şeyhleri, kralları, - sözde - cumhuriyetleri var. 
O nedenle, Necef ve çevresindeki Şii isyanına, - Şiileri hiç sevmedikleri halde - onlar da Iraklı Sünniler üzerinden destek verdiler. ABD ile çatışmalarında kendilerini yanlız hisseden Iraklı Sünniler, Şiileri de ateş hattına sürmek için onların yanında yer alırken, yelkenlerini, böylece sınırların ötesinden rüzgarla doldurdular. 
........ 
Ama.... Irak'ta dün silahların susması, bütün bu hesapları - hiç değilse şimdilik - bozdu. 
Hiç değilse şimdilik. 
5- Irak'ta Şiiler nüfusun yüzde 65'ini oluşturuyor. İngilizlere karşı bağımsızlık savaşında sonucu ağırlıklı olarak onlar belirlemişti. Buna rağmen yönetimden dışlanmışlardı. Sünni diktatör Saddam döneminde de ikinci sınıf yurttaş durumunda kalmış, ezilmişlerdi. 
Şiiler, ABD'nin Irak harekatında, Saddam'dan kurtulmak için en büyük desteği verdiler ama ABD, - Şii İran'ın etkisinde kalabilirler - kaygısıyla onlara ağırlık vermedi. Kürt ekseninde kaldı. Sünni eski Baasçılardan desteği tercih etti. 
Bu yeni durum Şiiler arasında ikilik yarattı. 
Geleneksel Şiiler en büyük lider Sistani'nin etkisindeler. Onlar, geçmişte İngilizlere yapılan hata gibi ABD ile de gerilim halinde, gene dışlanmaktan çekiniyorlar. Irak'a demokrasi gelirse yüzde 65 çoğunlukla iktidarı alacakları görüşüyle "barışçı yöntemi" yeğliyorlar. 
Buna karşılık Sadr, henüz 30 yaşında ve köktenci bir Şii lider. Kendine bağlı "Mehdi" adlı askeri gücü var. İran tarzı bir Şii İslam devleti kurmak istiyor. 
Kendi etrafındaki gücü büyütmek için kutsal Necef'e çekildi. Hazreti Ali'nin türbesinde karargah kurdu. 
"ABD'nin, bu kutsal mekana saldırması halinde, tümüyle Şiileri yanına çekeceğini" düşündü. ABD'yi tahrik saldırılarıyla ortamı tetikledi. 
6- Sadece Irak'taki değil, tüm yöredeki Şiilerin patlamasına çeyrek kala en büyük Şii lider Sistani, Londra'dan Irak'a uçtu. On binlerce Şii'yi çatışmaları önlemek ve Sadr üzerinde baskı kurmak üzere Necef'e yürüttü. 
Sonuç aldı. 
7- Sonuç... ABD, cetvelle çizilerek sınırları saptanmış bir ülkenin, ırk ve mezhep çorbasında "laik devlet" kurmak istiyor. 
Bu ise sadece Irak'ta yaşayanları değil, sıranın kendilerine geleceğini düşünen diğer Ortadoğu ülkelerini de tedirgin ediyor. 
Üstelik, Bush yeniden seçilmezse, ABD'nin tası tarağı toplayıp çekilme olasılığı, direnişin umutlarına su serpmekte. 
Stratejik Analiz, 49, Arif Keskin 



</TEXT>
</DOC>
