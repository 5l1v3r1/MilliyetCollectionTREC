<DOC>
<DOCNO> 268189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy18.html </URL>
<DATE> 2004/09/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Topbaş "Alibeyköy'de kimse haketmediğini istemesin" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, istimlak çalışmaları sürdürülen Alibeyköy'de 2 dairesi olanın 6 daire istediğinin söylendiğini belirterek, ''Çok afaki şeyler. Benim bunu karşılamam mümkün değil, doğru da değil'' dedi. 
     Topbaş, Büyükşehir Belediyesi'nde MİKSEN ile Belediye-İş Sendikası arasındaki toplu iş sözleşmesinin imza töreninde, basın mensuplarının Alibeyköy'de sürdürülen istimlak çalışmalarına ilişkin sorularını yanıtladı. 
     Zeytinburnu ve Bahçelievler'de de istimlak çalışmalarının sürdürüldüğünü, ancak Alibeyköy'ün bir sembol olarak ele alındığını dile getiren Topbaş, ''Burada yasal işlemi başlattık. Dere yatağının 30 metre genişliğinde açılması gerekiyor. Bu kaçınılmaz. Bunda da kararlıyız'' diye konuştu. 
     
     ''SÜREÇ ÇALIŞIYOR'' 
     Topbaş, bu çalışmaları yaparken, vatandaşlarla anlaşarak, güncel değer üzerinden, onları mağdur etmemeyi amaçladıklarını, ancak, vatandaşların da değerinin üzerinde taleplerde bulunduklarını belirterek, şunları söyledi 
     ''Orada 2 dairesi olanın 6 tane daire istediği söyleniyor. Çok afaki şeyler. Benim bunu karşılamam mümkün değil, doğru da değil. Kimse hak etmediğini istemesin, kimse de korkmasın, üzülmesin ki hakkımız zayi olur diye. Güncel değeri neyse o verilecek. Kimse kusura bakmasın. Biz bir daha bu sıkıntıları yaşamamak için kararlıyız. Süreç çalışıyor. Tarihi geldiği zaman bizimle uzlaşmayanların bedellerini bankaya yatırır ve orada işlemi yaparız.'' Topbaş, yaşanan son su baskınında 5-10 vatandaşın hayatını kaybetmiş olması halinde utançlarından kimsenin yüzüne bakamayacaklarını belirterek, böyle bir şey olmamasının ileride de olmayacak anlamına gelmediğini söyledi. 
     Toplumun geneli ve sağlığı için bu fedakarlığa katlanılması gerektiğini ifade eden Topbaş, Çırpıcı Deresi kenarında bulunan binalara da aynı şekilde tebligat yapıldığını kaydetti. 
     Topbaş, bu çerçevede dere kenarında bulunan İETT'ye ait toplu konutların da kaldırılacağını ve böylece deprem dönüşümünün de yapılacağını bildirdi. 
     
</TEXT>
</DOC>
