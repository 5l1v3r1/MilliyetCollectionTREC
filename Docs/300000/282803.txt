<DOC>
<DOCNO> 282803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonyas04.html </URL>
<DATE> 2004/10/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İstanbul'da kitap şöleni başlıyor 
</HEADLINE>
<TEXT>

     TÜYAP 23'üncü İstanbul Kitap Fuarı, 23-31 tarihleri arasında TÜYAP Beylikdüzü Fuar ve Kongre Merkezi'nde gerçekleştiriliyor. 
     TÜYAP AŞ Genel Koordinatörü Deniz Kavukçuoğlu, İstanbul'un, Avrasya ve Avrupa'nın buluşma noktası olduğunu dile getirerek, İstanbul Kitap Fuarı'na yabancı yayınevi, yazar ve ziyaretçilerin katılımını artırmayı hedeflediklerini söyledi. 
     "Fuarın, uluslararası niteliğini bu yıl tescil ettireceğiz" diyen Kavukçuoğlu, fuarın önümüzdeki yıldan itibaren 'Uluslararası İstanbul Kitap Fuarı' olacağını bildirdi. 
     
     Ücretsiz seferler düzenleniyor 

     Fuarın, 'okur fuarı' niteliğinin de devam edeceğini ifade eden Kavukçuoğlu, bu yıl İstanbul'un çeşitli yerlerinden fuar alanına gerçekleştirilen ücretsiz seferlerle yaklaşık 300 bin olan ziyaretçi sayısını da artıracaklarını dile getirdi. 
     Kavukçuoğlu, İstanbul Kitap Fuarı'nın iki yıldır İstanbul Sanat Fuarı ile eşzamanlı düzenlendiğini de hatırlatarak, kitap fuarına gelen ziyaretçilerin sanat fuarını da gezdiklerini, böylece bu fuarın ziyaretçi sayısını da artırdıklarını söyledi. 
     
     Fuarda neler var 

     TÜYAP 23'üncü İstanbul Kitap Fuarı, 23 ekim cumartesi günü 'Onur Yazarı' Gülten Akın ve eşzamanlı olarak açılacak 14'üncü İstanbul Sanat Fuarı - ART-İST 2004'ün 'Onur Sanatçısı' Fethi Kayaalp'in de katılımıyla açılacak. 
     Ana teması 'Kültür Sanat ve Edebiyatta Komşuluk' olan fuara, 400 yayınevinin yanı sıra 17 ülkeden 30'a yakın konuk yazar katılacak. 
     Konferans, söyleşi, ödül töreni ve açık oturum gibi 200 kültür ve edebiyat etkinliği gerçekleştirilecek fuarda, 750 yazar, sanatçı, bilim adamı, gazeteci ve politikacı konuşmacı olarak yer alacak. 
     Fuar süresince yüzlerce yazar imza günlerinde okurlarıyla bir araya gelirken, bu yıl ilk kez çocuklar için ayrı bir salon oluşturulacak. Burada, okuma ve tartışma saatleri ile çocuklar için etkinlikler gerçekleştirilecek. 
     Fuarda ayrıca Slovenya, Makedonya, Bulgaristan, İsveç Pen Yazarlar Derneği Başkanları ile Yunanistan, Ermenistan, Bulgaristan, Avusturya, Çek Cumhuriyeti, Macaristan, Slovakya, Slovenya, Polonya, Gana, Mısır, Ürdün, Kuzey Kıbrıs Türk Cumhuriyeti, Fransa ve İspanya'dan yayınevleri, yayıncılar birliği temsilcileri yer alacak. 
     Fuar kapsamında 'Orta Avrupa Edebiyat Günleri' adı altında Slovenya, Slovakya, Macaristan, Çek Cumhuriyeti, Avusturya ve Polonya'dan gelen yazar ve yayıncılar eserlerini kitapseverlerle paylaşacak. 
     Tarih Vakfı tarafından hazırlanan 'Hikayemi Dinler misin Tanıklarla İnsan Hakları ve Sivil Toplum' sergisi, Can Dündar'ın hazırladığı 'Önce İnsan' belgeseli de fuar çerçevesinde kitapseverlerle buluşacak. 
     Fuar kapsamında ayrıca İsmail Şen'in yayına hazırladığı 'Asi'den Gazi'ye Karikatürlerde Atatürk' adlı kitapla aynı adı taşıyan bir karikatür sergisi de açılacak. 
     
     Konuk yazarlar 

     Fuarda bu yıl da çeşitli ülkelerden yazarlar konuk olarak ağırlanacak. Kitapseverler fuar süresince Lübnan'dan Adonis, Fransa'dan Jacques Bertoin, ABD'den Richard Zimmler, Yunanistan'dan Nikos Temelis, Irak'tan Mehmet Azzan'ın da aralarında bulunduğu yazarlarla tanışma imkanı bulacak. 
     
     Giriş 3 milyon lira 

     23'üncü İstanbul Kitap Fuarı'na bu yıl giriş ücreti 3 milyon lira olarak belirlenirken, öğrenci, öğretmen ve öğretim üyelerinden ücret alınmayacak. 
     
     Ulaşım 

     Fuarın açık olduğu tarihler boyunca Atatürk Havalimanı, Esenler Otogarı, Taksim Atatürk Kültür Merkezi, Bakırköy Deniz Otobüsleri İskelesi, Marmara, İstanbul, Yıldız Teknik, Boğaziçi, İstanbul Teknik ve Mimar Sinan Güzel Sanatlar üniversitelerinden, ayrıca Büyükçekmece ve Beylikdüzü'nden fuar alanına ücretsiz ring seferler gerçekleştirilecek. 
     Bu arada, fuar boyunca Bostancı, Üsküdar, Kadıköy, Taksim, Mecidiyeköy, Beşiktaş, Bakırköy ve Beyazıt'tan da İETT otobüsleri fuar alanına biletle yolcu taşıyacak. 

     
</TEXT>
</DOC>
