<DOC>
<DOCNO> 268471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy04.html </URL>
<DATE> 2004/09/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye, Rusya'daki terör eylemini şiddetle kınadı 
</HEADLINE>
<TEXT>

     Türkiye, Kuzey Osetya'daki terör eylemini şiddetle kınadığını, BM Güvenlik Konseyi'nin bu terör eylemine ilişkin başkanlık açıklamasındaki hususları paylaştığını bildirdi. 
     Dışişleri Bakanlığı'ndan yapılan yazılı açıklamada, Rusya'nın Kuzey Osetya Cumhuriyeti'ndeki Beslan kentindeki eylemin başında bazı insanların hayatlarını kaybettiklerinin üzüntü ve kaygıyla öğrenildiği bildirildi. 
     Açıklamada, şunlar kaydedildi 
     ''Terörizmin uluslararası barış ve güvenliğe en büyük tehdidi oluşturduğuna inanan Türkiye, her türlü terör eylemini, gerekçesi ne olursa olsun hiçbir şekilde onaylamamakta ve tel'in etmektedir.'' Son dönemde Rusya'da özellikle kamusal alanlarda ve toplu ulaşım araçlarında düzenlenen terör eylemlerine de aynı anlayışla bakıldığının belirtildiği açıklamada, ''Bu çerçevede, küçük yaştaki çocuklar dahil, masum insanların canına kast eden ve hiçbir şekilde meşru gösterilemeyecek bu terör eylemini şiddetle kınamakta, rehinelerin bir an önce serbest bırakılmasını arzu etmekteyiz'' ifadesi yer aldı. 
     Ankara, bu bağlamda, dün gece olağanüstü toplanan BM Güvenlik Konseyi'nin bu terör eylemine ilişkin yaptığı başkanlık açıklamasında dile getirilen hususları paylaştığını bildirdi. 
     Açıklamada, Rus halkına ve Rus hükümetine en derin üzüntüler iletilerek, söz konusu terör eyleminde yaşamlarını yitirenlerin yakınlarına başsağlığı dilendi. 
     
</TEXT>
</DOC>
