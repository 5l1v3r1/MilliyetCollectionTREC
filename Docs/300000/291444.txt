<DOC>
<DOCNO> 291444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko36.html </URL>
<DATE> 2004/11/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ersin Özince Henüz fiyat istikrarına ulaşamadık 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı ve Uluslararası Finans Enstitüsü IIF Yönetim Kurulu Üyesi Ersin Özince, henüz fiyat istikrarına ulaşılamadığını belirterek, ''Bu geçiş döneminde karşılaşacağımız güçlüklerin farkında olunması ve düşük enflasyon ortamının şartlarına hazırlık yapılması büyük önem arzetmektedir'' dedi. 
     TBB ve IIF tarafından düzenlenen ''Dezenflasyon Global Dersler ve Uzman Önerileri'' konulu seminerde konuşan Özince, benzer ülkelerle karşılaştırıldığında Türkiye'de finansal tasarrufların oldukça düşük olduğunu söyledi. 
     Finansal sektörün küçük ve sığ kaldığını, kaynakların pahalı, vadelerin kısa olmasının nedeninin de bu olduğunu ifade eden Özince, piyasa mekanizmasının beyni durumunda olan finansal sektörün işlevini yeterince ve etkinlikle yerine getirmesinde güçlükler ortaya çıktığını belirtti. 
     Özince, ''Düşük enflasyon ve fiyat istikrarının sağlandığı bir ortam, tasarrufların büyümesine ve kalitesinin artmasına imkan sağlayacaktır. Bu, finansal sektörün büyümesi, güçlenmesi demektir. Böylece finansal sektör, üretime, yatırıma ve tüketime kısaca büyümeye ve kalkınmaya daha fazla destek olacaktır'' dedi. 
     Üzerinde dikkatle durulması gereken konunun, hala düşen enflasyon döneminde bulunulduğu gerçeği olduğunu vurgulayan Özince, şöyle dedi 
     ''Henüz fiyat istikrarına ulaşamadık. Bu geçiş döneminde karşılaşacağımız güçlüklerin farkında olunması ve düşük enflasyon ortamının şartlarına hazırlık yapılması büyük önem arzetmektedir. 
     Bir yandan geçmişin sorunlarının çözümü ile uğraşırken bir yandan da hem içeriden hem de dışarıdan gelen çok ciddi rekabetin farkında olmalıyız. Faaliyet ortamı ve kurallar değişmektedir, dolayısıyla alışkanlıkların ve davranışların da değişmesi gerekmektedir.'' 
     
     ''TL CİNSİNDEN FİNANSAL ARAÇLARA TALEP ARTTI'' 
     Ekonomik davranışlara ilişkin gördükleri en temel değişikliğin, kamu kesiminde bütçe disiplininin sağlanması ve kamu kesimi açığına ilişkin olduğuna işaret eden Özince, bu gelişmeye özel sektörün pozitif tepkisinin beklenenden daha kısa sürede oluştuğunu, özel sektör yatırımları ve tüketiminin arttığını kaydetti. 
     Ekonomik büyümede sık aralıklarla tekrarlanan iniş çıkışlar yerine daha istikrarlı bir büyüme performansı yakalandığını söyleyen Özince, enflasyonun yüzde 10'a indiğini, Türk Lirası'na olan güvenin arttığını belirtti. 
     Özince, ''TL cinsinden olan finansal araçlara olan talep artmıştır. Bu talep hem yerleşiklerden hem de yabancı yatırımcılardan gelmektedir. Yabancı yatırımcıların sermaye piyasalarına olan talebi 20 milyar dolara ulaşmıştır'' dedi. 
     TL mevduatın toplam mevduat içindeki payının yüzde 44'ten yüzde 56'ya ulaştığına dikkati çeken Özince, kamu kesiminin iç borç stoğunun GSMH'ye oranındaki artışın durduğunu, buna bağlı olarak banka sisteminin kredi arzının yeniden artmaya başladığını söyledi. 
     Özince ''Kredi stoğunun GSMH'ye oranı 2002 yılında yüzde 12 iken 2004 Eylül ayında yüzde 18'e gelmiştir. Bireysel kredilerin toplam krediler içindeki payı yüzde 22'den yüzde 33'e, kredi mevduat oranı yüzde 32'den yüzde 45'e yükselmiştir'' dedi. 
     
     ''DÜŞÜK ENFLASYONA GEÇİŞ SÜRECİ...'' 
     Nominal faizlerin düştüğüne, reel faiz oranının da uzun bir aradan sonra yüzde 10'a yaklaştığına dikkati çeken Özince, kamu borçlanmasında vadenin önemli ölçüde iyileştiğini, mevduatta ise vade yapısındaki bozulma eğiliminin durduğunu söyledi. Özince ''Vadenin iyileşmesinin zaman alacağı görülmektedir'' dedi. 
     Yurtdışından borçlanma olanaklarının önemli ölçüde iyileştiğini de söyleyen Özince, bu gelişmelerin, enflasyon düştükçe piyasa mekanizmasının daha sağlıklı olarak çalışmakta olduğunu gösterdiğini kaydetti. 
     Özince ''Bu süreçte finansal piyasaların çok daha etkin çalışması mümkün olabilecek'' diye konuştu. 
     Kısa dönem içinde yaşanan olumlu gelişmelerin kalıcı hale gelmesinin, yüksek enflasyondan düşük enflasyona geçiş sürecinin bir an önce tamamlanması ve fiyat istikrarının yakalanmasına bağlı olduğunu ifade eden Özince, ''Mali disiplin yanında kronik sorunların çözümü yönünde yapısal reformların hayata geçirilmesi çok daha fazla önem arzetmektedir. Reformların sadece belirli kesimlerle sınırlı kalmaması, tüm faaliyetleri kapsaması ayrıca dikkate alınması gereken hassas bir konudur'' diye konuştu. 
     Merkez Bankası Başkanı Süreyya Serdengeçti de, toplantının basına kapalı olarak gerçekleştirilen öğle yemeği bölümüne katılarak bir konuşma yaptı. 
     
</TEXT>
</DOC>
