<DOC>
<DOCNO> 275737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur44.html </URL>
<DATE> 2004/09/28/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Domaniç'te orman yangını... 
</HEADLINE>
<TEXT>

     Kütahya'nın Domaniç İlçesi'nde çıkan yangını söndürme çalışmalarının sürdürüldüğü, yangında şu ana kadar 35-40 hektarlık alanın tahrip olduğu bildirildi. 
     Kütahya Orman Bölge Müdürü Yüksel Gül, AA muhabirine yaptığı açıklamada, Sefaköy ile Durabey Köyü arasındaki ormanlık alanda, saat 13.00 sıralarında başlayan yangının rüzgarın etkisiyle büyüdüğünü söyledi. 
     Söndürme çalışmalarına 200'den fazla kişinin katıldığını belirten Gül, havanın kararması nedeniyle Bursa, Balıkesir ve Akhisar'dan gelen helikopterlerin çalışmalarının durdurulduğunu belirtti. Yüksel Gül, şöyle konuştu 
     ''Şu ana kadar 35-40 hektarlık karaçam kaplı alanın tahrip olduğunu tahmin ediyoruz. Dozerlerimiz iki güvenlik şeridi açtı fakat yangının ilerleyişi yönünde, sarp bir alan olmasının da etkisiyle güvenlik şeridi açmayı başaramadık. Tüm gücümüzle çalışmalarımızı sürdürüyoruz.'' Bu arada, yangın söndürme çalışmalarında yaralanan kişinin Mutlu Özbey 24 olduğu belirlendi. Kesim motorunun patlaması sonucu ayaklarında 1. derece yanık olduğu tespit edilen Özbey, Domaniç Sağlık Ocağı'ndaki ilk tedavisinin ardından Tavşanlı Devlet Hastanesi'ne sevk edildi. Özbey'in, hayati tehlikesinin olmadığı öğrenildi. 
     Öte yandan, Hisarcık'taki Karabasan Köyü yakınlarında başlayan ve 1 hektarlık alanın tahrip olduğu yangının kontrol altına alındığı bildirildi. 
     
</TEXT>
</DOC>
