<DOC>
<DOCNO> 282928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko10.html </URL>
<DATE> 2004/10/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vestel, Rusya'da büyüyor... 
</HEADLINE>
<TEXT>

     Vestel, Rusya'da geçen yıl kurduğu televizyon fabrikasının ardından, önümüzdeki yılın ortasından itibaren beyaz eşya üretimine de hazırlanıyor. 
     Vestel Şirketler Grubu Dış Ticaret Başkanı Turan Erdoğan, A.A muhabirine yaptığı açıklamada, şirketin geçen yıl 1.5 milyar dolarlık ihracat yaptığını, bu yılı ise 2.1 milyar dolarla kapatacaklarını söyledi. 
     Erdoğan, ''Bu, geçen yıla göre yüzde 40'a yakın bir artış olduğunu gösteriyor. Kendi açımızdan hedeflerimize ulaşıyoruz. 2005 bütçemizde de yine yüzde 40'lık bir artış öngörüyoruz. Vestel olarak ihracatta büyümeye devam'' dedi. 
     Şirketin yurtdışındaki yatırımlarından da bahseden Erdoğan, Rusya'daki televizyon fabrikasının kapasitesini 1 milyon adetten 1,5-2 milyon adede çıkarmayı planladıklarını söyledi. 
     Erdoğan, şunları kaydetti 
     ''Yine Aleksandrov kasabasında, televizyon fabrikasının olduğu yerde, bir ilave yatırımla, beyaz eşya imalatına da başlıyoruz. İnşaat şu an devam ediyor. Önümüzdeki yılın ortalarından itibaren, yani yazla beraber Rusya'da buzdolabı üretimine başlayacağız.'' İlk olarak 500 bin adetlik bir üretim hedeflediklerini belirten Erdoğan, ''2005'te 500 bin adetlik üretim, 2006'da ise 1 milyon adedi bulur. Bu arada pazarı da gözleyeceğiz. Televizyon imalatı ve satışında çok başarılı olduk. O yüzden televizyonu artık biliyoruz. İşimiz daha da kolay. Birçok satış kanalı ortak olacağı için böyle bir yatırımı uygun gördük'' dedi. 
     Erdoğan, Rusya'nın dışında imalat anlamında yeni bir yatırımın düşünülmediğini dile getirerek, ''Üretimin avantajı yoksa yatırımın da anlamı yok. Türkiye'de Vestel City'den dünyanın her yerine zaten mal üretimimiz var'' dedi. 
     
     ''GÜNEY AMERİKA, AFRİKA BİZİM İÇİN POTANSİYEL PAZAR'' 
     Turan Erdoğan, Vestel'in Avrupa'nın açık ara en büyük televizyon üreticisi olduğunu belirterek, yıl sonu itibariyle 12 milyon adet üretim yapmış olacaklarını bildirdi. Erdoğan, şu bilgileri verdi 
     ''Bizden sonra gelen 6,5-7 milyon adet üretim yapıyor. Yani ikinciyle aramızda büyük fark var. Dolayısıyla bizim bundan sonra pozisyonumuzu sağlamlaştırmamız, yeni pazarlara açılmamız lazım. Yeni pazarlara, yeni ürünlerle açılmayı uygun görüyoruz. Yeni pazarlar derken, Rusya bizim için hala yeni sayılır. Avrupa'da hala gidilecek yerler bitmedi. Güney Amerika, Afrika gibi ülkeler bizim için potansiyel pazarlar.'' Yeni dijital ürünlere odaklanacaklarını da bildiren Turan Erdoğan, ''Her türlü cihazın dijitalini yapacağız. Dijital yazılımlar üreteceğiz. Sadece cihaz olarak bakmayın, bu kadar AR-GE ve yazılım yatırımından sonra artık ciddi biçimde yazılım ihracatı yapmayı planlıyoruz. Bundan sonraki hedefimiz katma değeri yüksek, beyin ürünü olan yazılım ihraç etmek. Esas büyüme potansiyeli burada'' diye konuştu. 
     
</TEXT>
</DOC>
