<DOC>
<DOCNO> 299365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/spo02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşigolar, Fener'e hazır 
</HEADLINE>
<TEXT>


Sarı-Lacivertli ekibin, Türkiye Kupası'ndaki rakibi Uşakspor'da heyecan doruk noktasında. Başkan Asım Kalelioğlu, "Bu maç bizim için bir renk ve gurur" dedi 

TUNÇ KAYACI 


'Haddimizi bildik' 
İKİNCİ Lig B Kategorisi A Grubu'nda açık farkla liderliğini sürdüren Uşakspor, Fenerbahçe ile oynayacağı kupa maçına kilitlendi. Ege temsilcisinin iki yıl önce göreve gelen başkanı Asım Kalelioğlu, "Öncelikle kendi yağımızla kavrulacağımızı herkese anlattık. Açıkcası haddimizi bildik ve ona göre kararlar aldık. Yerine getiremeyeceğimiz sözler vermedik. Sonuçta buralara geldik" diye konuştu. 

'Asla unutulmayacak' 
HEDEFLERİNİN önce A Kategorisi'ne yükselmek ardından da Süper Lig'e çıkmak olduğunu söyleyen Asım Kalelioğlu, "Başarımızda Teknik Direktörümüz Hayri Obüs'ün de büyük emeği var. Fenerbahçe maçı bizim için bir renk. Açıkçası lig maratonundaki tempomuzu etkilemez. Bizim asıl işimiz şampiyonluk. Ama kupada Fenerbahçe ile eşleşmek Uşakspor için bir tarih. Bugün asla unutulmayacak. Bir de elersek tarih yazmış olacağız" dedi. 

Taraftara teşekkür 

YÖNETİM, Konyaspor maçında tribünlerdeki örnek davranışlar için taraftarlara teşekkür etti. Yapılan yazılı açıklamada, "Fenerbahçe'nin sporcusuyla, seyircisiyle, yönetimiyle ve teknik kadrosuyla, dostluk ve kardeşlik, birlik ve beraberlik içinde olduğunu Konyaspor maçında bir kez daha herkes gördü. Fenerbahçe Spor Kulübü olarak, üzerine düşen görevi yine kusursuzca yerine getiren, takımını 90 dakika boyunca destekleyen taraftarlarımıza teşekkür etmeyi borç biliyoruz" denildi. 

Gole sevindi işini kaybetti 

KONYASPOR maçında atılan gollerde aşırı sevinç gösterisinde bulunan bir güvenlik elemanı, video görüntüleri sonrası işinden oldu. Karşılaşma sonrası stat müdürü Mürşit Tarhan'ın, fanatik görevliyi odasına çağırarak, "Sen amigo musun, güvenlik elemanı mı Elbiselerini çıkart ve burayı terket" diyerek işten attığı öğrenildi. 


</TEXT>
</DOC>
