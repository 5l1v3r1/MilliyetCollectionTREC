<DOC>
<DOCNO> 258961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun17.html </URL>
<DATE> 2004/07/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Avrupalılar, AB politikasına güvenmiyor 
</HEADLINE>
<TEXT>

     Avrupa Parlamentosu seçimlerinde katılım oranının düşük olmasının, AB'nin izlediği genel politikaya güvensizlikten kaynaklandığı açıklandı. 
     Avrupa Parlamentosu, geçen ay yapılan seçimlere katılım oranının yüzde 44'te kalması üzerine, AB'nin kamuoyu yoklama kurumu Eurobarometre'ye bir araştırma yaptırdı. 
     Araştırma sonuçlarına göre, kamuoyunun ilgisizliğinin AB kurumlarına güvensizliğin yanı sıra AB politikasına güvensizlikten kaynaklandığı belirlendi. 
     AB vatandaşlarının yüzde 58'i, seçimlerde oy kullanmanın bir şey değiştireceğine inanmadığını belirtti. AB'lilerin yüzde 39'u ise siyasete ilgi duymadığını ifade etti. 
     Araştırma, AB vatandaşlarının yüzde 78'inin AB üyesi olmayı ''iyi bir şey'' olarak değerlendirdiğini, ancak AB kurumlarına güven duyanların oranının yüzde 48'de kaldığını gösteriyor. Avrupa Parlamentosu'nun halkın sorunlarıyla ilgilendiğini düşünenlerin oranı ise yüzde 45'i geçmiyor ve bu parlamentoda gereği gibi temsil edildiklerini söyleyenlerin oranı yüzde 36'da kalıyor. 
     Avrupa Parlamentosu seçimlerine katılım oranı 1979'da yüzde 63, 1984'te yüzde 61, 1989'da yüzde 58,5, 1994'te yüzde 56,8, 1999'da yüzde 49,8 olurken, 2004'te yüzde 44,2'ye düştü. 
     Avrupa Parlamentosu, Eurobarometre'nin araştırmasının sonuçlarını dikkate alacağını duyurdu. 
     
</TEXT>
</DOC>
