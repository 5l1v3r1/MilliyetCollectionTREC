<DOC>
<DOCNO> 297815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun19.html </URL>
<DATE> 2004/12/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Batı basınında Türkiye tartışması... 
</HEADLINE>
<TEXT>

     Türkiye'nin, birçok AB üyesinden önce Birliğe girmek için başvuru yapmış olduğuna dikkat çekilirken, AB liderlerinin 17 Aralık'ta Türkiye hakkında vereceği kararın Türkiye'nin bekleyişi açısından "başlangıcın sonu" olabileceği yorumu yapıldı. 
     
     WASHINGTON TIMES "TÜRKİYE YERİNİ ÇOK ÖNCE BELİRLEMİŞTİ" 
     ABD'nin muhafazakar gazetelerinden The Washington Times, 17 Aralık Zirvesi'nde alınacak kararın, Türkiye'nin uzun bekleyişi açısından "başlangıcın sonu" olabileceğini belirtti. Gazetede, "Türkiye üyeliğini kazandı. Ancak Avrupa'da pek çok zorluk ve isteksizlik mevcut bulunuyor" denildi. Avrupa'da göç konusunda ve Avrupa kimliğinin Müslüman bir potada erimesi yönünde korkular bulunduğuna dikkat çekilen haberde, "Yine de Türkler'in çoğu nereye ait olmak istediklerini uzun zamandır biliyordu" denildi. 
     Türkiye'nin AB'ye ilk olarak 1959'da başvurduğu anımsatılan haberde, 1963 yılında Avrupa Topluluğu ile anlaşma yaptığına da dikkat çekildi. Haberde, Türkiye'nin Avrupa'nın "bekleme odasında" geçirdiği süre içinde, "sırada kendisinin önüne geçen" İngiltere, İrlanda, Danimarka, Yunanistan, İspanya, Portekiz, Avusturya, Finlandiya, İsveç ve son olarak 10 ülkenin daha AB'ye üye olduğuna işaret edildi. Haberde, "Anlaşılır bir şekilde Türkler bunu aşağılayıcı ve adaletsiz buluyor" denildi. 
     
     NYT "YUNANİSTAN ENGELİ İNDİRDİ, KIBRIS YÜKSELTTİ" 
     Bir diğer ABD gazetesi The New York Times ise Türkiye'ye şimdiye kadar muhalefet eden Yunanistan'ın, Türkiye lehine tutum sergilemeye başladığına ve Kıbrıs Rum kesiminin bu boşluğu doldurduğuna dikkat çekti. Rum kesiminin mayıs ayında AB üyesi olması sonrasında, diğer 24 AB üyesi gibi veto hakkına sahip olduğu anımsatılırken, Rum lider Tasos Papadopulos'un bu hakkı kullanabileceği yönündeki spekülasyonlara dikkat çekildi. Türk yetkililerin ise Rum kesiminin "Türkiye ile yakmaktan korkacağı köprüleri olmadığı için" AB içinde bir görüş birliğine varılmasını bloke edebileceğinin farkında oldukları vurgulandı. 
     
     FT "MÜZAKERENİN SONU İÇİN ADALETLİ DAVRANILMALI" 
     İngiliz Financial Times gazetesi ise 17 Aralık Zirvesi'nde Türkiye ile müzakerelerin açılması yönünde bir karar alınması halinde bunun adil bir biçimde sonunun olduğunun ortaya konulması gerektiği belirtildi. Gazete, konuyla ilgili bir başka haberinde ise İngiltere'nin, Zirve'de Türkiye'nin istediği mesajın net biçimde çıkmayacağına dair korku duyduğuna dikkat çekti. Türkiye ile müzakerelerin büyük ihtimalle İngiltere'nin dönem Başkanlığı'nda başlayacağını yazan gazete, bir İngiiliz yetkiliye dayanarak, Türkiye ile müzakerelerin diğer giriş müzakereleri gibi yapılması ve kalıcı alternatif statülerin olmaması gerektiğine işaret etti. 
     
     LIBERATION "CHIRAC YALNIZ HİSSEDİYOR" 
     Fransız Liberation gazetesi ise Türkiye ile müzakerelerin açılmasından yana olan Fransa Cumhurbaşkanı Jacques Chirac'in kendisini izole edilmiş hissettiğini belirtti. Türkiye sorununun Fransız kamuoyunu da böldüğünü kaydeden gazete, Chirac'ın Türkiye ile müzakerelerin başlamasını savunmak üzere Fransız kamuyonuna hitap etme kararını "hassas" olarak nitelendirdi. 
     
</TEXT>
</DOC>
