<DOC>
<DOCNO> 289933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur38.html </URL>
<DATE> 2004/11/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sudi Özkan, torunun cenazesi için Türkiye'ye geldi... 
</HEADLINE>
<TEXT>

     Edirne'nin Keşan İlçesi'nde meydana gelen trafik kazasında torunu ile eski dünürlerini kaybeden ve kamuoyunda ''Kumarhaneciler Kralı'' olarak bilinen Sudi Özkan, Türkiye'ye geldi. 
     Avusturya Havayolları'na ait uçakla eşi Katsyrania ile birlikte Viyana'dan İstanbul'a gelen Özkan'ın, oldukça üzgün olduğu görüldü. 
     Atatürk Havalimanı'nda yakınları tarafından karşılanan Özkan, basın mensuplarına, ''Tabii ki çok üzülüyoruz. Allah kimseye böyle bir şey vermesin. Kolay değil'' diye konuştu. 
     Keşan İlçesi'nde dün meydana gelen kazada, Sudi Özkan'ın oğlu Anibal Enis Özkan'ın eski eşi Elif Özkan yaralanmış, torunu Sudi Emirhan Özkan, eski dünürleri İsmail Hürriyet ve eşi Seher ile kızları Filiz Hürriyet ise hayatlarını kaybetmişti. 
     Özkan ailesinin yakınları, cenazelerin, yarın öğleyin kılınacak namazdan sonra Karacaahmet Mezarlığı'nda toprağa verileceğini bildirdiler. 
     
</TEXT>
</DOC>
