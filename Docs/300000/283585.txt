<DOC>
<DOCNO> 283585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas14.html </URL>
<DATE> 2004/10/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
BBC çalışanlarını zorlu bir yıl bekliyor... 
</HEADLINE>
<TEXT>

     İngiliz yayın kuruluşu BBC'nin çalışanları, kurum genelinde yürütülen ve yıl sonunda açıklanması beklenen tedbirler nedeniyle işlerini kaybetme tehlikesiyle karşı karşıya bulunuyor. 
     The Guardian gazetesinde Jason Deans ismiyle çıkan haberde, BBC çalışanlarından yaklaşık 6 bin kişinin, Genel Müdür Mark Thompson'ın başkanlığında sürdürülen çalışmalar nedeniyle işlerini kaybedebilecekleri belirtildi. 
     Bu haberler BBC tarafından ''spekülatif'' olarak nitelenirken, İngiliz Radyo ve Televizyon Sendikası Bectu'nun yöneticileri endişeli. Sendika yöneticileri, işten çıkarmaların boyutuna ilişkin kesin bir işaret almadıklarını söylerken, ''en kötüye'' hazırlandıklarını da belirtiyor. Habere göre, Bectu Başkanı Tony Lennon, önlerinde zorlu bir yıl olduğunu kaydetti. 
     BBC'nin bir sözcüsü, yaklaşık 6 bin kişinin işini kaybedeceği yönündeki haberleri ''çok spekülatif'' bulduğunu belirtmekle birlikte, 1000'den fazla kişinin işini kaybetmesinin mümkün olduğunu kaydetti. 
     Gazetenin haberine göre, BBC çalışanlarını bekleyen bu tehlikenin nedeni yeni Genel Müdür Thompson'ın bu göreve gelmesinin hemen ardından dört ana başlık altında açıkladığı tedbirlere dayanıyor. Thompson, BBC'nin ticari faaliyetleri ile Londra'daki merkezi gözden geçirmeyi, önemli sayıdaki personeli Manchester'daki birimlere kaydırmayı ve kurum genelindeki masrafları kısmayı planladığını açıklamıştı. 
     BBC'nin yıllık 320 milyon sterline varan işletme giderlerini gözden geçirmenin kurum genelinde tüm alanlarda iş kayıplarına neden olabileceğinin kaydedildiği haberde, bu giderleri azaltmak için önemli kesintilere gidilebileceği ifade edildi. 
     BBC'nin bu dört alanda teftiş niteliğinde sürdürdüğü gözden geçirme çalışmalarının sonuçlarını Aralık ayı başlarında açıklaması bekleniyor. 
     The Guardian'ın haberinde, bir önceki genel müdürü Greg Dyke zamanında kuruma yaklaşık 4 bin kişi alındığı ve personel sayısının bu dönemde 23 bin 640'dan 27 bin 632'ye çıktığı da belirtildi. 
     İngiltere'nin ünlü ve saygın yayın kuruluşu BBC'nin bir önceki Genel Müdürü Greg Dyke, Savunma Bakanlığı bilim adamlarından Dr. David Kelly'nin ölümüyle ilgili gelişmeler nedeniyle Ocak ayı sonunda istifa etmişti. 
     
</TEXT>
</DOC>
