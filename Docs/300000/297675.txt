<DOC>
<DOCNO> 297675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur31.html </URL>
<DATE> 2004/12/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türk-İş Asgari ücrette yüzde 5'lik orana 'Evet' dememiz mümkün değil 
</HEADLINE>
<TEXT>

     Türk-İş Genel Başkanı Salih Kılıç, ''asgari ücrette yüzde 5'lik orana 'evet' demelerinin mümkün olmadığını'' bildirdi. 
     Kılıç, Türk-İş tarafından İstanbul'da düzenlenen ''İşçi Sağlığı ve İş Güvenliği'' konulu eğitim seminerinde yaptığı konuşmada, ''Türkiye'nin Avrupa Birliği'ne AB giriş sürecinde yaşadığı meseleler ile Türk işçi hareketinin önündeki sorunları'' değerlendirdi. 
     ''Türk halkının yüzde 70-80'inin AB'ye kendi kimliği, kültürü, ile modern ve çağdaş bir ülkenin bireyleri olarak girmeyi istediğini'' anlatan Kılıç, ''ancak bu süreçte Türkiye'nin önüne Ermeni soykırımının tanınması, Patrikhane'ye ekümeniklik statüsünün verilmesi, azınlık haklarının tanınması gibi konuların getirildiğini, Kürtler'in taleplerine ilişkin de Avrupa gazetelerine ilanlar verildiğini'' söyledi. 
     Kılıç, ''İşçilerin hak ve çıkarlarını geliştirip korurken, Türkiye ile uğraşan çevrelerle uğraşmak da bizim görevimizdir'' dedi. 
     ''Örgütlenme, işçi sağlığı ve iş güvenliği şartlarının iyileştirilmesi, çalışma hayatının sorunlarının dile getirilerek yeni bir aksiyon yaratılmasının'' önemine işaret eden Kılıç, ''2003 yılında çalışanlarla ilgili en olumsuz görüntünün örgütlenme yapısı ve sendikal erozyonun yaşanması olduğunu'' kaydetti. 
     Türk-İş Genel Başkanı Salih Kılıç, Türkiye'de 10 milyon 625 bine yakın çalışandan yüzde 14'ünün örgütlü olduğunu vurgulayarak, ''böyle bir yapıda demokrasinin de, sendikal hak ve çıkarların da güçlenmesinin mümkün olamayacağını'' bildirdi. 
     
     ''SERMAYENİN TUZAĞINA GELMEMEK LAZIM'' 
     ''İşçilerin sendikal hareketin varlığı için dayanışmasını yükselttiği bir dönemde, bazı eski sendikacıların Türk sendikal hareketinin içinde bulunduğu bazı olumsuzlukları öne çıkararak sermayeye çanakçılık yaptığını'' savunan Kılıç, sözlerini şöyle sürdürdü 
     ''Bunlar, işçi hareketinin hak ve çıkarlarını gölgelemek için yapılan girişimlerdir. 'Sendikalarda 200-300 trilyon var' gibi lafları söyleyenler ile bunları yazan medya gruplarına söylüyorum eğer bu memlekette hortumcuların götürdüğü 47 milyar doların 37 milyarının geri gelmeyeceğini söyleyenlere bunun nerede ve neden getirilmediğini sormayanlar, sendikaların parasını gündeme getirerek imajını sarsmak istiyorlar. Bizim son mitinglerle ortaya koyduğumuz demokratik reflekse karşı sermayenin kurduğu bu tuzağa gelmemek lazım. Bu karalamaların, ne onlara, ne çalışanlara, ne de sendikal harekete faydası yoktur. Bu organizasyonlar hızla sürecek. Ama biz birliğimizi, bütünlüğümüzü korurken, sendikacılar olarak da kendimize çekidüzen vermek zorundayız. Mutlaka otokontrollü ve temsil ettiğimiz kitleye uygun davranışlar içinde olmak zorunda bulunduğumuzun bilincinde olmalıyız.'' 
     
     ''TÜSİAD, TOBB VE TİSK'E...'' 
     Kılıç, işçi hareketinin önündeki en büyük sorunlardan birinin örgütlenme olduğuna dikkat çekerek, bu konuda işverenlerin tutumunu eleştirdi. 
     Salih Kılıç, şunları kaydetti 
     ''Türkiye'ye AB'ye üyelik müzakere tarihi verilmesi için Avrupa'da çareler arayan TÜSİAD, TOBB, TİSK, Türkiye İhracatçılar Birliği'ne sesleniyorum önce kendi işyerlerindeki çalışanların Anayasa'nın tanıdığı örgütlenme hakkını engellemek yerine, bunun gereklerini yerine getirecek tedbirleri alsınlar. Avrupa'nın norm ve standartlarını Türkiye'ye getirsinler. Eğer AB İlerleme Raporu'nun 18. maddesi AB müktesebatlarının gerisinde olan bir çalışma hayatı, ILO standartlarının gerisinde olan bir çalışma hayatı, sendikal hak ve özgürlüklerin yaşandığı Türkiye'de mutlaka bunların iyileştirilmesinin kaçınılmaz olduğunu ifade ediyorsa, bunun gereklerini yerine getirmek de bu kesimlerin görevi.'' Çalışma hayatının en önemli 3 sorununun ''yoksulluk, yolsuzluk ve işsizlik'' olduğunu dile getiren Kılıç, bu sorunların ortadan kaldırılması için çaba harcanması gerektiğini söyledi. 
     
     ASGARİ ÜCRET 
     Türk-İş Genel Başkanı Kılıç, Asgari Ücret Tespit Komisyonu'nun çalışmalarını sürdürdüğüne de işaret ederek, şöyle dedi 
     ''Asgari ücrette yüzde 5'lik orana 'evet' dememiz mümkün değil. Eğer Türkiye'de hayat şartları bu kadar almış başını gidiyorsa, şu anda ekonomideki performans düşüşünün temel nedenlerinden bir tanesi alım gücünün düşmesi ise bu oran kabul edilemez. Bu konuda önümüzdeki günlerde kesin kararımızı vereceğiz.'' Kamu sözleşme müzakerelerinin de yakında başlayacağını kaydeden Kılıç, ''hükümetin 3 bakanının 'yılbaşına kadar ikramiyeleri ödeme' sözü verdiğini'' ifade etti. 
     
</TEXT>
</DOC>
