<DOC>
<DOCNO> 296174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun24.html </URL>
<DATE> 2004/12/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bir İsrailli, uzun yıllar sonra ilk kez Mısır televizyonlarında 
</HEADLINE>
<TEXT>

     İsrail'in Mısır'daki büyükelçiliğinin sözcüsü Israel Tikoşinski, uzun yıllardan sonra Mısır devlet televizyonlarına çıkan ilk İsrailli diplomat oldu. 
     AFP'ye açıklama yapan İsrailli diplomat, ''Uzun yıllardan sonra ilk kez bir İsrailli diplomat Kahire'de Mısır televizyonlarına mülakat veriyor'' dedi ve televizyonlardan gelen talepler üzerine 2 demeç verdiğini anlattı. 
     Tikoşinski, çarşamba ve cumartesi günleri Nil TV ile Mısır devlet televizyonunun birinci kanalına mülakat verdiğini belirterek, ''Mısır ile İsrail arasındaki ilişkilerde ısınma olabilmesi için bir şansın varolduğunu içeren iyimser bir mesaj'' ilettiğini söyledi. 
     İsrailli diplomat, İsrail'in Gazze Şeridi'nden çekilmek istediğine, bu gelişmenin de Filistinlilerin sorumlu davranması halinde, ileride bir Filistin devletinin kurulmasıyla sonuçlanabileceğine işaret ettiğini söylediğini kaydetti. 
     İsrail ile Mısır arasındaki ilişkiler, uzun süren bir ''soğuk barış'' döneminin ardından birkaç gündür yeniden ısınmaya başladı. Mısır, Filistinlilerle İsrailliler arasında ''global barış için eylem planı'' ortaya atarken, Filistin'de ikinci İntifada hareketinin başlamasının ardından, Kasım 2000'de Mısır'a geri çağrılan büyükelçisinin İsrail'e gönderilmesi olasılığından söz etti. 
     1979'da İsrail ile barış anlaşması imzalayan ilk Arap ülkesi olan Mısır ile İsrail, pazar günü beklenmedik bir biçimde karşılıklı esir değişimi yapmıştı. 
     Mısır ayrıca, 14 Aralık'ta başkent Kahire'de, ABD ve İsrail ile serbest bölge kurulmasını öngören protokolü imzalayacak. Mısır, 1995'ten bu yana bu anlaşma protokolünü imzalamayı reddediyordu. 
     
</TEXT>
</DOC>
