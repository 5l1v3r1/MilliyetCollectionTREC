<DOC>
<DOCNO> 294945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun27.html </URL>
<DATE> 2004/12/05/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Irak Kızılay'ı Felluce'den ayrıldı 
</HEADLINE>
<TEXT>

     Irak'taki ABD güçlerinin 8 Kasım'da Felluce kentine yönelik operasyon başlatmasının ardından, kentte bir yardım merkezini kuran Irak Kızılay teşkilatının görevini tamamlayarak Felluce'den ayrıldığı bildirildi. 
     Irak Kızılay sözcüsü Ferdayuz El İbadi, ''Kimse bize kentten ayrılmamızı söylemedi. Kentin neredeyse tamamen boş olması nedeniyle buradan ayrıldık, çevredeki mültecilere de yardım etmemiz gerekiyor'' dedi. 
     Amerikan güçlerinin kendilerine yardım ettiğini, 25 Kasım'dan beri Felluce'de olduklarını belirten sözcü, ''Kentteki bir merkezimizi açık tutacağız. Şimdi işimiz kenti terk edenlere yardım etmek'' diye konuştu. 
     Sözcü, ''bugün Felluce'nin 5 kilometre kuzeyindeki Karma bölgesine geldiklerini ve 2 gün içinde çevre bölgelerdeki mültecileri ziyaret edeceklerini'' ifade etti. 
     Yardım kuruluşları, Felluce saldırısı yüzünden 250 bin Iraklının evlerinden ayrıldığını tahmin ediyor. 
     Irak Kızılayı'ndan bir yetkili, kentte yaklaşık 150 ailenin bulunduğunu belirtmişti. 
     
     KIZILAY SÖZCÜSÜ ''ÇOKULUSLU GÜÇ, GÜVENLİK NEDENİYLE KENTTEN AYRILMAMIZI İSTEDİ'' 

     Irak'taki ABD güçlerinin 8 Kasım'da Felluce kentine yönelik operasyon başlatmasının ardından, Felluce'ye gelen ve görevini tamamlayarak bugün kentten ayrılan Irak Kızılay teşkilatının, çokuluslu gücün isteği üzerine bu kararı aldığı bildirildi. 
     Irak Kızılay sözcüsü Ferdayuz El İbadi, ''Irak'taki çokuluslu güç, güvenlik gerekçesiyle yeni bir emre kadar Felluce'den ayrılmamızı istedi'' dedi. 
     El İbadi, daha önce yaptığı açıklamada, ''Kimse bize kentten ayrılmamızı söylemedi. Kentin neredeyse tamamen boş olması nedeniyle buradan ayrıldık, çevredeki mültecilere de yardım etmemiz gerekiyor'' demişti. 
     Amerikan güçlerinin kendilerine yardım ettiğini söyleyen sözcü, ''Şimdi işimiz kenti terk edenlere yardım etmek'' diye konuşmuştu. 
     
</TEXT>
</DOC>
