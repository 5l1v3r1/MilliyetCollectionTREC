<DOC>
<DOCNO> 256363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonyas03.html </URL>
<DATE> 2004/07/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İnternet kullanımında sınıfta kaldık... 
</HEADLINE>
<TEXT>

     İnternet kullanım alışkanlığı ile ilgili yapılan bir araştırma Türkiye'nin bilgisayar ve internet kullanımında sınıfta kaldığını gözler önüne serdi. 
     GFK Türkiye'nin toplam 20 büyük ili kapsayan, 15 yaş ve üstünde bulunan yaklaşık 1300 kişiyle yaptığı anket sonucunda hazırladığı ''İnternet Kullanım Alışkanlığı Araştırması''na göre, Türkiye'nin sadece yüzde 20'si bilgisayar kullanıyor. 
     Bilgisayar kullanan kesim dikkate alındığında da bilgisayarın en çok evde kullanıldığı görülüyor. Bilgisayar kullananların yarısı evde, yüzde 30'u ise işyerlerinde bilgisayar kullanıyor. 
     İnternet'in artık bir ''vazgeçilmez'' olduğu günümüzde, Türkiye'de yüzde 87'lik bir oranı oluşturan grup, internete hiç girmiyor. Sadece yüzde 13'lük bir grubu oluşturan kullanıcıların yüzde 41,12'si evlerinden internete giriyor. İnternet cafeler gibi halka açık yerlerde internete girme alışkanlığı ise yüzde 44 düzeyinde. 
     İnternete bağlanma sürelerine bakıldığında, Türkiye genelinde yüzde 31'lik bir oranı oluşturan grup 1-2 yıldır bağlantı kurarken, yüzde 18'lik bir kesimin 5 yıldan daha uzun bir süredir internete bağlandığı görülüyor. 
     Türkiye genelinde en çok internet kullanım alışkanlığı olan bölge ise yüzde 39 ile Marmara, Güneydoğu Bölgesi'nde ise bu oran yüzde 5. 
     
     İNTERNETTE ERKEKLER KADINLARI SOLLADI 

     Araştırmaya göre, interneti en fazla kullanan yaş grubu yüzde 52'lik oran ile 18-24 yaş arasında. 35-44 yaş grubunda ise bu oranın yüzde 7'lere düştüğü, 45 ve üstü yaş gruplarına bakıldığında da yüzde 9 ile tekrar bir yükselişin olduğu görülüyor. 
     Erkekler yüzde 73'lik oran ile interneti kadınlardan daha fazla kullanıyor. 
     İnternete haftada 3-4 gün bağlananlar, toplam kullanıcıların yüzde 28'ini oluştururken, internet kullanıcılarından yüzde 23'ü haftada 1-2 gün, yüzde 32'si ise her gün bağlanıyor. Türkiye genelinde hafta içi bağlantı süresi ise 2-3 saat. 
     
     DİĞER MECRALARA VAKİT AZALIYOR 

     İnternet kullanımının televizyon, gazete, radyo alışkanlıklarını azaltması ise dikkat çekiyor. 
     Buna göre internet kullananların yüzde 41'i artık TV karşısında yüzde 47 oranında daha az vakit geçiriyor, gazeteye ise yüzde 39 daha az zaman ayırıyor. 
     İnternet kullanımı ile dergi ve radyo dinleme alışkanlıkları ise yüzde 15 oranına geriliyor. 
     İnternet kullananların yüzde 59'u ise tüm mecralara eskiden olduğu gibi zaman ayırabiliyor. 
     
</TEXT>
</DOC>
