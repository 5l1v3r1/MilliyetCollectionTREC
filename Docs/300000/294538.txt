<DOC>
<DOCNO> 294538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur08.html </URL>
<DATE> 2004/12/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bodrum'da AIDS alarmı 
</HEADLINE>
<TEXT>

     Yaşar ANTER DHA 

BODRUM'da konferans veren Dr. Bedrettin Ulusoy, dünyada her 6 saniyede bir kişinin AIDS'e yakalandığını, dünyanın dört bir yanından ilçeye gelen yabancı turistlerin bu açıdan tehlike oluşturduğunu vurguladı. 
     Bitez Belediyesi ve Özel Bodrum Hastanesi tarafından düzenlenen AIDS'li Yaşam' konulu toplantıya lise öğrencileriyle velileri katıldı. Özel Bodrum Hastanesi Aile Hekimliği Uzmanı Dr. Bedrettin Ulusoy, HIV virüsünün bulaşma yolları, hastalıktan korunma yöntemleri, hastalık belirtileri, AIDS hastalığının dünyadaki gelişimi, kimlerin AIDS testi yaptırması gerektiği konularında bilgiler verdi. 
     Dr. Ulusoy 2020 yılına kadar 15- 24 yaş arası 40 milyon gencin AIDS'e yakalanmasının beklendiğini söyledi. Dr. Ulusoy, "Her yıl milyonlarca turistin gelip geçtiği Bodrum'da AIDS hastalığının diğer il ve ilçelere oranla yayılması çok daha kolay. Bu durum, özellikle gençlerimizin bu hastalığı yakından tanımaları ve korunma yöntemlerini öğrenmelerinin ne kadar önemli olduğu ortaya koyuyor. Bu nedenle çok daha dikkatli olunmalı. Özellikle tanınmayan kişilerle cinsel ilişkiye girilmemeli. İstanbul'dan Bodrum'a gelerek tedavi olan ve Bodrum'da yaşayan 3- 5 AIDS'li hastamız var. Ancak bu kişileri cüzzamlı gibi görüp, toplumdan dışlamamak gerekir. Sadece ilişkilerde dikkatli olunmalı, AIDS ile ilgili bilgileri toplumun daha geniş kesimlerine yaymalıyız'' dedi. 
     Öğrenciler, seminerin ardından da Dr. Ulusoy'u soru yağmuruna tutarak, hastalıkla ilgili bilgi aldı. 
     
</TEXT>
</DOC>
