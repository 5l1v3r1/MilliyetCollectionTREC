<DOC>
<DOCNO> 257076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko14.html </URL>
<DATE> 2004/07/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2005 bütçesinde bütçesi en fazla artan Tarım Bakanlığı oldu 
</HEADLINE>
<TEXT>

     Teklif tavanlarına göre 2005 yılında Maliye bütçesinde yüzde 39, Hazine bütçesinde ise yüzde 11.3'lük düşüş görülecek. Memur başına ortalama 56.1 Yeni Türk Lirası tedavi gideri yapılmasını öngören bütçe rehberine göre, memur başına ilaç gideri de .9 Yeni Türk Lirası olacak. 
     Makro Çerçeve Karar ve Maliye Bakanlığı'nın 2005 yılı Bütçe Hazırlama Rehberindeki ödenek teklif tavanlarına göre, 2005 yılı bütçe büyüklüğü, 1 milyar 591 milyon 15 bin Yeni Türk Lirası'nı aşmayacak. 
     2004 başlangıç ödenekleri ile 2005 ödenek teklif tavanları kıyaslamasına göre, Hazine Müsteşarlığı bütçesi, yeni yılda Türk Lirası bazında 8 katrilyon 382.9 trilyon lira azalacak. Bütçe ödeneklerinde görülen yüzde 11.3'lük bu daralma faiz yükündeki gerilemenin yanı sıra tarımsal destekleme ödeneklerinin Hazine bütçesinden alınıp Tarım ve Köyişleri Bakanlığı bütçesine konulmasından da kaynaklanacak. 
     Aynı şekilde bu yıl 22 katrilyon 503.8 trilyon lira olan Maliye Bakanlığı Bütçesi de 2005'de yüzde 39 oranında düşüş gösterecek. 
     Maliye yetkilileri, daha önce Maliye Bakanlığı bütçesi içinde yeralan 10 katrilyon liralık Hazine yardımının Maliye bütçesinden çıkarılacağını ve katma bütçede ilgili kuruluş ödenekleri içine konulacağını belirttiler. 
     
     TARIMDA REKOR ARTIŞ 

     Teklif tavanlarına göre yeni yıl bütçesinde en fazla ödenek artışı yüzde 414.23 ile Tarım ve Köyişleri Bakanlığı bütçesinde meydana gelecek. 
     Tarımı desteklemeye dönük ödeneklerin bu Bakanlık bütçesi içine girmesiyle 4.5 milyar Yeni Türk Lirası ödeneğe sahip olacak bu kuruluşu, yüzde 39.60'lık ödenek artışı ile Devlet Su İşleri izleyecek. Ulaştırma Bakanlığı yüzde 23.26, Karayolları Genel Müdürlüğü de yüzde 18.75'lik ödenek artışı ile bütçede en cömert davranılan kuruluşlar arasında yeralacak. 
     2005'deki ödenek artış oranları, Cumhurbaşkanlığı bütçesinde yüzde 11.66, TBMM bütçesinde yüzde 9.05, Başbakanlık bütçesinde yüzde 10.22, Milli Savunma bütçesinde yüzde 9.18, Milli Eğitim bütçesinde yüzde 9.91, Sağlık bütçesinde yüzde 9.85, Adalet Bakanlığı bütçesinde yüzde 10.35, Diyanet İşleri Başkanlığı bütçesinde de yüzde 8.32 olarak gerçekleşecek. 
     YÖK ve üniversitelerin bütçelerinde meydana gelecek artış ise yüzde 11.78 olacak. 
     Hazine ve Maliye Bakanlığı bütçelerindeki daralmanın sonucunda, toplam bütçe büyüklüğündeki genişleme ise yüzde 2.43'de kalacak. 
     
     TEDAVİ VE İLAÇ GİDERLERİ 

     Bu arada Maliye Bakanlığı, kamu kuruluşlarının 2005 yılı bütçe hazırlıklarında baz alacakları bazı standartları da belirledi. 
     Bu çerçevede hasta yatağı başına düşen günlük katkı miktarı 1.10 Yeni Türk Lirası oldu. 
     Devletin kamu çalışanı başına ortalama 56.10 Yeni Türk Lirası tedavi gideri yapması öngörülürken, ortalama 4 kişilik memur ailesi için toplam 224.40 Yeni Türk Lirası tedavi gideri yapılması planlandı. 
     Bütçede memur başına ortalama ilaç gideri tutarı da .90 Yeni Türk Lirası olarak tespit edildi. Bu durumda yine 4 kişilik bir memur ailesi için 215.60 Yeni Türk Lirası ilaç harcamasında bulunulacağı belirtildi. 
     Memurların öğle yemeğine yardım standartları da bütçe rehberine konuldu. Buna göre, sözleşmeli personel hariç memurun öğle yardımı, dolu kadro sayısının merkezde yüzde 90'ına kadar, taşrada ise yüzde 60'ına kadar, günde 1.10 Yeni Türk Lirasından ve 250 gün üzerinden hesaplanacak. 
     
     GİYECEK VE YİYECEK BEDELLERİ 

     Maliye Bakanlığı, bütçe taleplerinde dikkate alınacak giyecek ve parasız yatılı okul ile yurt öğrencilerinin yiyecek standartlarını da saptadı. 
     Kamu görevlilerine yapılacak giyecek yardımı listesindeki fiyat tarifesine göre, takım elbiseye 75.90, yazlık takım elbiseye 74.80, gömlek ve bluza 10.45, ayakkabıya 20.35, çoraba 1.32, iş gömleğine 7.70, ameliyat ve laboratuvar kıyafetine de 11.55 Yeni Türk Lirası ödenecek. 
     İlköğretimdeki yatılı okul ve yurt öğrencilerinin 1 günlük yiyecek bedeli 1.54, ortaöğretim öğrencilerinin 1.65, yükseköğretim öğrencilerinin ise 1.65 Yeni Türk lirası olacak. 
     Bunların yıllık giyecek yardım tutarı ise ilköğretim için 58.30, ortaöğretim ve yükseköğretim için de 70.40 Yeni Türk Lirası seviyesinde bulunacak. 
     
</TEXT>
</DOC>
