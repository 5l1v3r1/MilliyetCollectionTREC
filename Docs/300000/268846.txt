<DOC>
<DOCNO> 268846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur40.html </URL>
<DATE> 2004/09/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kendi yaptırdığı huzurevine 12 yıl sonra yerleşebildi 
</HEADLINE>
<TEXT>

     Antalya'da kendi yaptırdığı huzurevine alınmak için 1992 yılından beri sıra bekleyen Fethi Bayçın, Antalya'ya getirildi. 
     Yetkililerce Ankara'daki Seyranbağları Huzurevi'nden alınarak Antalya'ya getirilen Fethi Bayçın, Antalya Sosyal Hizmetler Müdürlüğü Fethi Bayçın Huzurevi'ne yerleşti. 
     Huzurevine yerleştikten sonra AA muhabirinin sorularını yanıtlayan Fethi Bayçın, Antalya'ya geldiği için çok mutlu olduğunu belirterek, huzurevine yerleşmesinde yardımı olan herkese teşekkür etti. 
     Antalya'ya gelmek için uzun yıllar beklediğini belirten Bayçın, ''Ankara'da onca yıl birlikte olduğum arkadaşlarımdan ayrılmak zor geldi ama beni burada çok iyi karşıladılar'' dedi. 
     Antalya'da iki kardeşinin yaşadığını ve kendine ait bir evi bulunduğunu belirten Bayçın, Ankara'da kaldığı süre içinde 2 ayda bir Antalya'ya geldiğini söyledi. Son aylarda yaşlılığın da etkisiyle otobüs yolculuğu yapamadığını anlatan Fethi Bayçın, ''Artık kardeşlerimi görmek için uzun yollar yapmama gerek kalmayacak. Hafta sonları dolmuş veya otobüsle, kardeşlerimi ziyaret edebileceğim'' diye konuştu. 
     Kardeşlerini ziyaret etmek üzere bir geceliğine huzurevinden izinli ayrılan Bayçın, huzurevi görevlileri tarafından bir araçla kardeşinin evine bırakıldı. 
     Antalya Sosyal Hizmetler Yaşlı Hizmetleri Müdürü iken yaptırdığı ve kendi adını taşıyan huzurevine yerleşmek için 1992 yılında başvuruda bulunan Fethi Bayçın, tek kişilik odada kalmak istemesi nedeniyle 12 yıldır sıra bekliyordu. Şu anda 90 yaşında olan Bayçın, Antalya'ya gelerek memleketinde ölmek istediğini söylemiş, Antalya Valisi Alaaddin Yüksel'in talimatlarıyla, huzurevinde kendisine bir oda hazırlanmıştı. 
     
</TEXT>
</DOC>
