<DOC>
<DOCNO> 289143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/spo01.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönlü Ada'da kaldı 
</HEADLINE>
<TEXT>


Beşiktaş'ın Norveçli yıldızı Carew, Siyah-Beyazlı takımda mutlu olduğunu söylemesine karşın ilerleyen yıllarda İngiltere Premier Ligi'nde forma giymek istediğini açıkladı 

İRFAN KURTULMUŞ 


'Bir gün belki' 
SİYAH - Beyazlı takımın son haftalardaki başarısında önemli bir rol oynayan Carew, Norveç'in, Dagbladet gazetesine ilginç açıklamalar yaptı. Daha önce Fulham'a transferi sakatlığı nedeniyle gerçekleşmeyen golcü futbolcu, ilerleyen yıllarda Ada'ya gidebileceğini söyledi. Carew, "Beşiktaş ile 2007 yılına kadar sözleşmem var. Türkiye'de mutluyum. Ancak İspanya, İtalya ve Türkiye'den sonra İngiltere deneyimi yaşamak isterim" dedi. 

Çocuğuyla buluştu 
NORVEÇ basını, Carew'in geçtiğimiz cumartesi günü, Oslo'da 8 aylık çocuğunu ilk defa gördüğünü iddia etti. VG Gazetesi, golcü oyuncunun, annesi, babası, avukatı Per A. Flod ile birlikte çocuğunun annesi Susan Namuddu ve avukatı Erling Lyngtveit'in hazır bulunduğu bir ortamda ilk defa çocuğuyla buluştuğunu yazdı. John Carew ve Susan Namuddu'nun avukatları, iki cephenin buluşmasıyla ilgili olarak açıklama yapmamayı tercih etti. 

Futbolcular pes etmedi 

ŞAMPİYONLUK yarışında lider Fenerbahçe'nin 15 puan gerisinde kalan Beşiktaş'ta şampiyonluk umutları tükenmedi. Sergen Yalçın, Çaykur Rize engelini aşacaklarını iddia ederek, "Bundan sonra tek bir puan bile kaybetmememiz gerekiyor" dedi. Emre Aşık, seri galibiyetler hedeflediklerini söylerken, Ahmet Yıldırım, "Son ana kadar yarışa devam edeceğiz" yorumunu yaptı. 

Ümraniye'de bayramlaşma 

BEŞİKTAŞ'TA iki günlük bayram izni bugün sona erecek. Del Bosque yönetiminde Rize maçının hazırlıklarına başlayacak olan Siyah-Beyazlılar'da bayramlaşma yapılacak. Divan Kurulu lokalinde 11.00'de yapılacak bayramlaşmaya yönetim kurulu üyeleri, bazı futbolcular ve camianın önde gelen isimlerinin katılacağı bildirildi. 

Rumenler'e inceleme 

UEFA Kupası'nda Steaua Bükreş ile karşılaşacak olan Beşiktaş rakibini büyüteç altına aldı. Bükreş ile ilgili bilgileri Pancu ve kaleci antrenörü Datcu'dan alan Del Bosque, Rumen ekibinin, bu sezon Avrupa Kupaları'nda oynadığı maçların video kasetlerinin temin edilmesi için Futbol Koordinatörü Erdil Arpacı'dan talepte bulundu. 


</TEXT>
</DOC>
