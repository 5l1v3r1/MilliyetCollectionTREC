<DOC>
<DOCNO> 286037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko06.html </URL>
<DATE> 2004/11/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TPAO Petrol rezervi bakımından Karadeniz'den umutluyuz 
</HEADLINE>
<TEXT>

     Türkiye Petrolleri Anonim Ortaklığı TPAO Genel Müdürü Osman Saim Dinç, ''petrol ve doğalgaz rezervi bakımından Karadeniz, en heyecan verici ve en umutlu olduğumuz yer. Ne varsa, didik didik arayıp bulacağız'' dedi. 
     Akçakoca ve Ereğli'nin ön taraflarında, önümüzdeki sene oldukça heyecanlı ve güzel çalışmalar olacağına işaret eden Dinç, ayrıca Hopa ile Artvin önündeki petrol arama çalışmalarının devam ettiğini, Haziran ayında sondaja başlayacaklarını açıkladı. 
     Anadolu Ajansı muhabirinin sorularını yanıtlayan Dinç, Türkiye'de petrol rezervleri olduğuna inandıklarını, bulabilecekleri her şeyi 'akıllı, güzel çalışarak ve teknolojiyi kullanarak' ülkenin hizmetine sunmayı hedeflediklerini bildirdi. 
     Trakya ve Güneydoğu Anadolu'nun, petrol ve gaz bulup ürettikleri bölgeler olduğuna işaret eden Dinç, buralarda yoğun çalışmaya devam ettiklerini belirtti. 
     Batman'da geçen yıl 4 sondaj yaparken, bu yıl 16 sondaj gerçekleştirdiklerini, Adıyaman'da geçen yıl 3 sondaj yapmışken, bu yıl 12 sondaj yaptıklarına dikkati çeken Dinç, ''Ama en heyecan verici, en umutlu olduğumuz yerler ise Karadeniz'' dedi. 
     
     YENİ UMUT HOPA VE ARTVİN 
     Akçakoca yakınlarında güzel bir keşif yaptıklarını hatırlatan Genel Müdür Dinç, şunları söyledi 
     ''Bu keşif yapılan bloğun arka tarafında, Ereğli'ye doğru 4 tane daha blok var. Önümüzdeki sene çok yoğun bir sondaj planımız var. Çalışmaları iki kanaldan yürütmek istiyoruz. Akçakoca ve Ereğli'nin ön taraflarında, önümüzdeki sene oldukça heyecanlı ve güzel çalışmalar olacak. Ayrıca Hopa ile Artvin önündeki petrol arama çalışmamız devam ediyor. Haziran'da sondajına başlıyoruz. Önümüzdeki yıl bugünlerde, burada petrol bulup bulamadığımızı tartışıyor olacağız.'' Ayrıca Orta Karadeniz'e doğru, Sinop, Ordu ve Ereğli'nin ön taraflarında yaptıkları sismik çalışmalar sonucunda, umut vaat eden yerler gördüklerine de vurgu yapan Dinç, ''Önümüzdeki sene daha ayrıntılı bir araştırma yapacağız. Karadeniz, son derece umutlu, heyecan veren, önümüze yeni ufuklar açabilecek bir yer. Akıllı ve dikkatli çalışıyoruz bunların meyvesini alacağımızı zannediyorum'' şeklinde görüş bildirdi. 
     
     YURTDIŞI ARAMA ÇALIŞMALARI 
     Yurtdışındaki petrol ve doğalgaz arama-üretim faaliyetlerine de değinen TPAO Genel Müdürü, bu konuda şu bilgileri verdi 
     ''Kazakistan'da 2 büyük sahamız var. Buralarda günde 10 bin varil petrol üretiyoruz. İkinci ülke ise Azerbaycan. Burada da 5 tane büyük projede ortaklığımız var. Bu petrol ve doğalgazı, Türkiye üzerinden Ceyhan'a ve Avrupa'ya taşıyan boru hatları var. Bakü- Ceyhan, Güney Kafkasya boru hattı gibi Libya'da da 2 sahamız var.'' İki misyonları olduğuna dikkati çeken Dinç, bunlardan birincisini ''Türkiye'de petrol ve gaz arayıp, bulup üretmek ve enerji bağımlılığında ülkeye destek olmak', ikincisini ise 'dışarıda bulup payına düşeni Türkiye'ye getirmek'' olarak özetledi. 
     Şu anda dışarıda üretilen petrolün günlük 20 bin varil olduğunu belirten Dinç, ''10 bin varili Azerbaycan'da, 10 bini Kazakistan'da. Türkiye içinde 30 bin olmak üzere, günde 50 bin varil üretim var'' şeklinde konuştu. 
     
     BAKÜ-CEYHAN'IN SAĞLAYACAKLARI 
     Dinç, Bakü-Ceyhan boru hattı ile oralarda üretilen petrolün Ceyhan'a geleceğini anlatırken, şunları kaydetti 
     ''Önümüzdeki sene petrol gelmeye başlayınca, oradan alacağımız petrol 10 bin değil, 25 bin varil olacak. 5 sene sonra bu rakam 75 bin varile çıkacak. 
     Bugün Türkiye'de günde 500 bin varil petrol tüketiliyor. Bunun ancak 70 bin varilini yani yüzde 12-13'ünü yerli firmalar olarak üretebiliyoruz. Amacımız bu rakamı, dışarıda üretilenlerle birlikte yüzde 70-75'lere çıkarmak. 2010 yılında Türkiye'nin petrol ihtiyacının büyük bir kısmını içerde veya dışarıda üretmek ve ülkeye getirmek istiyoruz.'' 
     
</TEXT>
</DOC>
