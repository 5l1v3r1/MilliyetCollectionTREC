<DOC>
<DOCNO> 272486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/dunya/axdun01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran'ı işgal mi edelim, rejimi mi değiştirelim ' 
</HEADLINE>
<TEXT>


Financial Times'a göre, Bush yönetimi, nükleer tesislerin vurulmasından sonra atılacak adımları değerlendiriyor 

DIŞ HABERLER SERVİSİ 


İran'ın, başkent Tahran'ın güneydoğusundaki Perçin askeri kompleksinde yeni nükleer tesisler kurduğu iddia edilirken, Financial Times gazetesi, Bush yönetimi içindeki kaynaklarına dayandırdığı haberinde, Beyaz Saray'da son günlerde en hararetli tartışmaların İran konusunda cereyan ettiğini bildirdi. 
Gazeteye göre, İran'ın nükleer güç olmasına izin vermemeye kararlı olan Bush yönetimi, İran'a karşı bir askeri müdahale yapılıp yapılmaması için değil, böyle bir müdahaleden sonra bölgede ne gibi gelişmeler olabileceği konusunda kafa yoruyor. Bir başka deyişle Beyaz Saray'ın ve Pentagon'un analistleri, "İran'ı vurup işgal mi edelim, yoksa mollayı iktidardan düşürerek bir rejim değişikliğinin yolunu mu arayalım " sorusunun cevabını arıyor. 

Sonrası korkutuyor 
Bush yönetimine yakın "Yeni Amerikan Yüzyılı Projesi" PNAC adlı düşünce kuruluşundan Gary Schmitt, ABD'nin uzun dönemli bir oyun planına ihtiyacı olduğunu ancak bunun henüz hazırlanmadığını söyledi. Aynı kuruluştan Tom Donnelly de, İran'ın nükleer tesislerine yönelik bir saldırının belirli bir hasar oluşturacağını fakat bu adımın ardından ABD'nin İran'ı işgal etmesi gerekeceğini vurguladı. 
Bu arada Bilim ve Uluslararası Güvenlik adlı bir başka düşünce kuruluşundan David Albright, önceki gün yaptığı açıklamada son çekilen 7 uydu fotoğrafına göre, Tahran'ın Perçin askeri kompleksinde yeni nükleer silah geliştirmeye yönelik tesisler kurduğunu ve bunları dünya kamuoyundan gizlemeye çalıştığını ileri sürdü. BM eski silah denetçisi olan Albright, Uluslararası Atom Enerjisi Ajansı'nın UAEA söz konusu tesiste inceleme yapmak istediğini, ancak Tahran'ın buna izin vermediğini iddialarına ekledi. 


</TEXT>
</DOC>
