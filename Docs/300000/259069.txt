<DOC>
<DOCNO> 259069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo15.html </URL>
<DATE> 2004/07/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Federasyon, Süper Lig'in isim satışı için ilk görüşmeyi yaptı... 
</HEADLINE>
<TEXT>

     Futbol Federasyonu, Türk futboluna yeni maddi kaynak yaratılması amacıyla, liglerin isim haklarının satılması için çalışmalara başladı. 
     Futbol Federasyonu'ndan yapılan açıklamada, 3813 sayılı yasada Türkiye liglerinin isim haklarının satılmasına ilişkin yapılan değişiklikle Futbol Federasyonu'na verilen olanağın yaşama geçirmesinin planlandığı, bu yönde çalışmalara başlandığı ve ilk görüşmenin de Birinci Süper Lig'in televizyon yayın haklarını alan Digitürk ile yapıldığı bildirildi. 
     Açıklamada, şöyle denildi 
     ''Türk futboluna maddi kaynak yaratılması hususuna büyük önem veren federasyonumuz, yasanın kendine verdiği hakkı en iyi şekilde kullanarak, kulüplerimize ekonomik yönden destek olmak için çalışmalarını etkin bir şekilde sürdürecektir. 
     Şeffaf bir yönetim anlayışı sergileyeceğini söyleyerek işbaşına gelen Futbol Federasyonu yönetimi, Türk futboluna yarar sağlayacağına inandığı her konudaki çalışma ve girişimini, kamuoyuna duyurmaya devam edecektir.'' Bu arada naklen yayın ihalesini yeniden kazanan Digitürk'ün, temmuz ayına ait ödemeyi yarın yapacağı bildirildi. 
     Federasyon açıklamasında, bugün Digitürk yetkilileriyle bir görüşme yapıldığı ve ağustos ayına ait ödemenin de öne alınarak 5 Ağustos'ta yapılması konusunda görüş birliğine varıldığı ifade edildi. 
     
</TEXT>
</DOC>
