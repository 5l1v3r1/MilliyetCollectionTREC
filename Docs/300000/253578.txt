<DOC>
<DOCNO> 253578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko29.html </URL>
<DATE> 2004/07/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Türkiye'nin en pahalı ili Zonguldak... 
</HEADLINE>
<TEXT>

     Zonguldak'ta, haziran ayı enflasyon artışının, Türkiye genelinin yüzde 5.4 üstünde gerçekleştiği bildirildi. 
     Zonguldak Valisi Yavuz Erkmen, Valilik Salonu'nda düzenlediği basın toplantısında, kentin enflasyon rakamlarındaki artış nedeniyle ülkeye kötü örnek olduğunu, bu konuda da herkesin ortak mücadele etmesi gerektiğini söyledi. 
     Her ay Zonguldak'taki enflasyon rakamlarını bundan böyle toplantılar düzenleyerek açıklayacaklarını ve tüketicilerin önlemler almasını sağlayacaklarını anlatan Erkmen, şöyle dedi 
     ''Türkiye'nin en pahalı şehri konumundayız. Tüketicilerimizin bilinçlenmesi şart. Enflasyon, ülke genelinde geçen yılın haziran ayına göre bu yılın aynı döneminde yüzde 8.9 artarken, ilimizdeki artış yüzde 14.3 olarak gerçekleşti. Gıdadaki yüzde 2.6 artış kentimizde 7.3, giyimdeki sıfır artış ise yüzde 4.7 oranında oldu. Konut ve kira fiyatlarındaki yükselme de ülke ortalamasının çok üstünde. 
     Bu oranları mutlak süratle düşürmemiz şart. Enflasyonun neden kaynaklandığını tartışıp çözümler üretmemiz kaçınılmaz. Coğrafi bakımdan bizden daha kötü şartlarda bulunan bölgelerde bile fiyatlarda ilimizdeki kadar yükselme olmuyor. Herkes aklını başına almalı. Enflasyon oranlarını ülke geneliyle kıyaslamaya devam ederek halkımızı bilinçlendireceğiz. Esnaf da rakamların düşmesi açısından önlemini almalı.'' 
     
</TEXT>
</DOC>
