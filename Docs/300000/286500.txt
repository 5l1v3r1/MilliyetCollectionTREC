<DOC>
<DOCNO> 286500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur50.html </URL>
<DATE> 2004/11/05/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
DHKP C davasında 19 tahliye... 
</HEADLINE>
<TEXT>

     Terör örgütü DHKP C'ye yönelik operasyona ilişkin 64 sanığın yargılandığı davada, tutuklu 42 sanıktan 19'unun tahliyesine karar verildi. 
     İstanbul 12. Ağır Ceza Mahkemesi'ndeki duruşmanın 5. günkü oturumuna, Şadi Özpolat'ın da aralarında bulunduğu tutuklu 42 sanık ile bazı tutuksuz sanıklar katıldı. 
     Duruşmada, 30 avukat adına ortak savunma yapan avukat Cemal Yüce, örgütle bağlantısı olduğu öne sürülen 6 kurumda yapılan aramalarda tabanca, patlayıcı madde ve bunun gibi malzemelerin bulunmadığını kaydetti. 
     Avukat Halil Özpolat da müvekkili olan oğlu Şadi Özpolat'ın örgütün yöneticisi olduğuna dair dosyada delil bulunmadığını öne sürerek, ''Bu adaletsizliğe ve yanlışlığa hepimiz karşı durmalıyız. Demokrasi ve adaletin önünü açmalıyız'' dedi. 
     Duruşmada söz alan diğer tutuklu sanıkların avukatları da müvekkillerinin tahliyesini istedi. 
     Verilen aranın ardından tutuklu sanıklardan 19'unu tahliye eden mahkeme heyeti, Şadi Özpolat'ın da aralarında bulunduğu 23 kişinin tutukluluk hallerinin devamını kararlaştırarak duruşmayı erteledi. 
     Bu arada, adliye binası önünde sanıklara destek amacıyla toplanan bir grup, ''Adalet istiyoruz'' yazılı pankart açarak, sloganlar attı. 
     
</TEXT>
</DOC>
