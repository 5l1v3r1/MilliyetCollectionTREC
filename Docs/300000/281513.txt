<DOC>
<DOCNO> 281513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko14.html </URL>
<DATE> 2004/10/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
THY halka arzla özelleşecek 
</HEADLINE>
<TEXT>

     Türk Hava Yolları'nın THY hisselerinin yüzde 20'lik bölümü, ön talep toplama ve taksitle ödeme avantajlarını içeren bir model ile halka arz edilecek. 
     Özelleştirme İdaresi Başkanı Metin Kilci ve THY Genel Müdürü Abdurrahman Gündoğdu, THY hisselerinin halka arz sürecine ilişkin İstanbul'da bir basın toplantısı düzenledi. 
     Verilen bilgiye göre, halen hisselerinin yüzde 98.2'si özelleştirme idaresinin portföyünde bulunan THY hisselerinin ikincil halka arzı gerçekleştirilecek. THY hisselerinin yüzde 20'lik bölümünün halka arzında, ön talep toplama ve taksitle ödeme avantajlarını içeren bir modelden yararlanılacak. 
     
     ''BAŞARILI BİR HALKA ARZ GERÇEKLEŞTİREREK" 

     Özelleştirme İdaresi Başkanı Metin Kilci, başarılı bir halka arz gerçekleştirerek yatırımcıları THY ile buluşturmayı hedeflediklerini belirterek, ''Halka arz sürecinde, hisselerin küçük yatırımcıya ulaşmasını sağlamak öncelikli hedeflerimizden birisi olacak'' dedi. 
     Kilci, THY'nin hisselerinin halka arzına ilişkin düzenlenen basın toplantısında yaptığı konuşmada, 2004 yılı özelleştirme uygulamaları hakkında bilgi verdi. 
     2004 yılının özelleştirme uygulamaları açısından son derece verimli bir yıl olduğunu vurgulayan Kilci, 2004 yılı başında özelleştirme programında yer alan kuruluş, işletme ve tesislerin tamamına yakın kısmının ihale edildiğini söyledi. 
     Kilci, şunları kaydetti 
     ''Halen başta Ataköy Grubu şirketleri, Ataköy Marina olmak üzere, TEKEL'in gayrimenkulleri, araç muayene istasyonlarının özelleştirme ihaleleri devam etmektedir. 
     Şu ana kadar sonuçlandırılan özelleştirme uygulamaları kapsamında başta TEKEL'in Alkollü İçki Üretim ve Pazarlama şirketleri, Bursagaz, Esgaz, İgsaş, Gemlik Gübre, Eti Krom A.Ş., Eti Gümüş A.Ş., Çayeli Bakır ve Kütahya Şeker Fabrikası olmak üzere 28 adet şirket, işletme ve iştirakteki kamu hisselerinin tamamı satılmış, hissesi ve işletme ile birlikte 280 varlık ve gayrimenkulün satışı ve devri gerçekleştirilmiştir. 2004 yılı içinde Özelleştirme fonunun nakit girişleri 1 milyar 145 milyon doları aşmıştır.'' 
     
     ''THY, GÜÇLÜ MALİ VE OPERASYONEL PERFORMANSA SAHİP'' 

     Kilci, özelleştirmede 2004 yılında yakalanan ivmenin THY hisselerinin halka arzı ve diğer özelleştirmelerle devam ettirmeyi beklediklerini ifade etti. 
     Hisselerinin bir bölümünün halka arzını gerçekleştirecekleri THY'nin, portföydeki en değerli varlıklardan birini oluşturduğunu ifade eden Kilci, bununla ilgili resmi süreci geçtiğimiz hafta içinde Sermaye Piyasası Kurulu'na yapılan başvuruyla başlattıklarını, yapmış oldukları başvuruyla THY hisselerinin bir bölümünün 2004 yılı içinde halk arzını planladıklarını belirtti. 
     Kilci, şunları söyledi 
     ''THY, üzerinde bayrağımızı taşıyan, 70 yıllık köklü bir geçmişe sahip, milletçe gurur duyduğumuz büyük bir değerimiz. Şirket olarak güçlü mali ve operasyonel performansının yanında Türkiye'nin bütün dünyada tanınan en değerli markalarından birini oluşturuyor. 
     Özelleştirme İdaresi olarak, THY'nin özelleştirilmesinde halka arz yöntemini tercih ettik. Dileyen vatandaşımız ülkemizin değerli ve dinamik kuruluşlarından birine ortak olabilsin istedik. Başarılı bir halka arz gerçekleştirerek, yatırımcılarımızı THY ile buluşturmayı hedefliyoruz. Ayrıca, THY halka arzıyla hisse senedi piyasasının kurumsallaşmasına ve hisse senedi sahipliğinin tabana yayılmasına da katkıda bulunmayı hedefliyoruz.'' 
     
     PETKİM'İN HALKA ARZI 

     Halka arz sürecinde, hisselerin küçük yatırımcıya ulaşmasını sağlamanın öncelikli hedeflerinden birisi olacağını belirten Kilci, ''Bu amaçla detaylarını önümüzdeki günlerde açıklayacağımız özel tahsisat yöntemlerini uygulayacağız'' dedi. 
     Metin Kilci, ''Bu süreçte yurt içindeki tasarruf sahiplerinin yanında yurt dışındaki vatandaşlarımıza da ulaşmayı planlıyoruz. Yurt dışında yaşayan vatandaşlarımız Türkiye'ye geliş gidişlerinde THY'yi kullanıyor ve THY'nin kalitesi hakkında fikir sahibi olduklarını hepimiz biliyoruz. Bu nedenle THY halka arzına yurt dışındaki vatandaşlarımızın yoğun bir talebi olacağını bekliyoruz'' diye konuştu. 
     Kilci, yurt dışındaki vatandaşların yanında Türkiye'deki bireysel yatırımcılara yönelik özel iskontolar ve ödeme kolaylıkları planladıklarını da bildirdi. 
     Özelleştirme İdaresi Başkanı Kilci, THY'yi diğer halka arzların izleyeceğini belirterek, ''THY'nin halka arzının başarılı bir şekilde sonuçlanmasını müteakip, özelleştirme programında bulunan bazı kuruluşların da halka arzını planlamış bulunuyoruz. Bunların içinde öncelikli olarak Petkim yer alacak'' dedi. 
     Kilci, THY'nin halka arzının Türkiye'ye ve vatandaşlara hayırlı olmasını diledi. 

     
</TEXT>
</DOC>
