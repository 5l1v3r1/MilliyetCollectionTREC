<DOC>
<DOCNO> 299161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko44.html </URL>
<DATE> 2004/12/20/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Piyasalarda bugün... 
</HEADLINE>
<TEXT>

     İstanbul Menkul Kıymetler Borsası'nda İMKB , endeksin seans içi itibariyle tarihi rekora ulaştığı haftanın ilk işlem gününde, hisse senetleri ortalama yüzde 0.08 değer kaybetti. 
     Merkez Bankası'nın gecelik borçlanma faiz oranını 2 puan azaltarak yüzde 18'e çekmesiyle güne başlayan piyasalarda, Türkiye'nin müzakere tarihi aldığı AB Zirvesi'nin ardından rekor kıran Borsa, 1. seansta yükselişle açıldı. 
     İMKB Ulusal 100 Endeksi, 1. seansta 142.40 puan artarak 24,503.03 puandan kapandı. 2. seansta ise 161.62 puan kayıp yaşayan endeks, 24,341.41 puandan günü tamamladı. 
     Endeksteki günlük kayıp 19.22 puan ve yüzde 0.08 olarak hesaplandı. 
     2. seansta en yüksek 24.717.92 puana ulaşan endeks, bu değerle seans içi itibariyle yeni tarihi rekoru oluşturdu. 
     Hisse senetleri piyasasında toplam 1 katrilyon 7 trilyon 306 milyar 701 milyon liralık işlem hacmi kaydedildi. 
     
     DÖVİZ 1.4 MİLYON LİRANIN ALTINA GERİLEDİ 
     İstanbul'da serbest piyasada Cuma günü 1 milyon 410 bin liradan kapanan dolar güne 1 milyon 405 bin liradan, 1 milyon 872 bin liradan kapanan euro ise yine aynı fiyattan başladı. 
     Kapanışta doların satış fiyatı 1 milyon 390 bin lira, euronun satış fiyatı 1 milyon 860 bin lira oldu. 
     Merkez Bankası, doların bugünkü efektif kurunu alışta 1 milyon 388 bin 200 lira, satışta 1 milyon 398 bin lira olarak açıkladı. 
     Böylece dolar, Merkez Bankası'nın Cuma günkü kurlarına göre, alışta 19 bin 300 lira, satışta 19 bin 400 lira geriledi. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 5 Temmuz 2005 vadeli tahvilin bugün valörlü işlemlerinde basit getiri yüzde 22.49, bileşik getiri yüzde 21.30 oldu. 
     Bu kağıdın bugün valörlü işlemlerinin bileşik getirisi, önceki kapanışa göre 1.50 puan geriledi. 
     İMKB Tahvil ve Bono Piyasası Repo-Ters Repo Pazarı'nda gecelik işlemlerde faiz ortalama yüzde 19.37'den gerçekleşti. Gecelik işlemlerde en düşük oran yüzde 18.30, en yüksek oran yüzde 20.00 oldu. 
     
</TEXT>
</DOC>
