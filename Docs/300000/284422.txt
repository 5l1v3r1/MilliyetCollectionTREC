<DOC>
<DOCNO> 284422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur04.html </URL>
<DATE> 2004/10/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Karne fiyatlarında artış yok 
</HEADLINE>
<TEXT>

     Öğrenci karne fiyatlarında bu yıl artış yapılmadı. 
     Milli Eğitim Vakfı MEV Yönetim Kurulu Başkanı Mustafa Turhan A.A muhabirine yaptığı açıklamada, karne fiyatlarının geçen yıl olduğu gibi 250 bin, diploma fiyatlarının da 1 milyon 250 bin lira olacağını bildirdi. 
     Dernek ve Vakıfların Kamu Kurum ve Kuruluşları ile İlişkilerine Dair Kanun'da değişiklik yapıldıktan sonra karne basma görevinin MEV'den alındığını anımsatan Turhan, stokların, ihtiyacı karşılayacak düzeyde olması nedeniyle bu yılki işlemlerin yine vakıf kanalıyla yürütüleceğini belirtti. 
     Bakanlığın stoğun değerlendirilmesi için böyle bir görevlendirme yaptığını ifade eden Turhan, stokta bulunan karne, diploma, takdir, teşekkür gibi basılı belge tutarının 3 trilyon lira düzeyinde olduğunu söyledi. Turhan, duruma göre yeni basımların yapılmasının da gündeme gelebileceğini kaydetti. 
     Takdir, teşekkür ve onur belgeleri ise almaya hak kazanan öğrencilere yine ücretsiz verilecek. 
     Turhan, gelecek yılki basım işlemlerini kimin yürüteceğine yine Milli Eğitim Bakanlığı'nın karar vereceğini ifade ederek, ''Bu işi, ehline vermek gerekir. MEV, bu işi 15 yıldır yapıyor. Ama takdir bakanlığın'' dedi. 
     
</TEXT>
</DOC>
