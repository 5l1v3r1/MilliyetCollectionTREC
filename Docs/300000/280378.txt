<DOC>
<DOCNO> 280378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy09.html </URL>
<DATE> 2004/10/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Derviş AB ile müzakerelerde ekonomik konular daha öne çıkacak 
</HEADLINE>
<TEXT>

     CHP İstanbul milletvekili Kemal Derviş, ''Avrupa Birliği AB ile müzakereler sırasında ekonomik konuların daha öne çıkacağını'' belirterek, ''Orta vadede bu müzakerelerin başarılı olup olmaması Türkiye'nin ekonomik performansına bağlı olacak'' dedi. 
     Arı Hareketi tarafından Hilton Oteli'nde düzenlenen ''AB Üyeliği Yolunda Türkiye'' konulu toplantıda konuşan Derviş, ''Türkiye'nin, Avrupa'nın bir parçası olmasının 19. yüzyıldan beri arzu ettiği bir şey olduğunu, Atatürk'ten beri de bunun daha bir öne çıktığını'' vurguladı. Derviş, ''Hedefimiz Avrupa'nın güçlü bir üyesi olmaktı. Komisyon müzakerelere başlanmasını tavsiye ediyor, olumlu adım atılmış oluyor'' dedi. 
     ''Komisyon raporunda pek hoşa gitmeyen konular da bulunduğunu'' anlatan Derviş, ''müzakerelerin herhangi bir aşamada durdurulabileceğinin ifade edildiğini ve bunun üzücü olduğunu'' söyledi. Derviş, şunları kaydetti 
     ''Müzakereler sırasında ekonomik konular daha öne çıkacak. Ekonomik büyümemiz her yıl yüzde 6-7 olursa, Türkiye'nin kendine güveni artacak. AB de, Türkiye'nin ne kadar güçlü partner olduğunu görebilecek. Orta vadede bu müzakerelerin başarılı olup olmaması, Türkiye'nin ekonomik performansına bağlı olacak. Türkiye'nin bu gücü var. Bunu bir kere gösterdiğimiz zaman Avrupa, Türkiye'yi arasında görmek isteyecektir.'' 21. yüzyılda Avrupa'nın kendisinin de değiştiğini ifade eden Derviş, ''Bizim de aktif olmamız, Avrupa'nın geleceğini tartışmamız gerekiyor. Önümüzdeki birkaç hafta zor geçecek. İyimserliğe ihtiyacımız var'' dedi. 
     Soruları da yanıtlayan Derviş, müzakere sürecinden itibaren AB üyeliğinin Türk ekonomisine çok olumlu katkıları olacağına işaret etti. Derviş, ''Birçok sorun belki AB olmadan halledilebilir, ancak ekonomik sorunu AB olmadan halletmek hakikaten güç olur'' diye konuştu. 
     Türkiye'nin müzakereler süreci içinde 5-7 milyar dolar civarında dış yatırım çekebileceğini anlatan Derviş, AB bütçesinden de fonlar geleceğini, Türkiye'nin en önemli sorunu olan istihdamı çözmek bakımından da AB'nin önemli bir süreç olduğunu sözlerine ekledi. 
     
     LAGENDIJK'IN DEĞERLENDİRMESİ 

     Türkiye-AB Karma Parlamento Komisyonu Eşbaşkanı Joost Lagendijk de, ''Aralık ayına kadar Türkiye'nin AB'ye üye olmasını istemeyenlerin veto tehdidiyle koparabildiklerini koparmaya çalışacaklarını, ancak 16-17 Aralık'ta hiçbir AB üyesi ülkenin veto kullanmayacağını'' söyledi. 
     Lagendijk, şunları kaydetti 
     ''Bu süreçte sakin olmanızı öneriyorum. 'Türkiye farklıdır' diyenlere sinirlenmeyin. Farklı muameleler görmek her zaman da kötü değil. Türkiye ile müzakereler, aynen İngiltere ile müzakereler gibi AB'yi de değiştirecek. 
     Müzakerelere ne zaman başlanacağı konusunda söz alın. Aralık ayında bence sonuç olumlu olacak, 6 ile 9 ay içinde müzakereler başlayacak.'' 
     
</TEXT>
</DOC>
