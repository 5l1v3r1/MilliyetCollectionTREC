<DOC>
<DOCNO> 280516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/guncel/gun03.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde esrarengiz ölüm 
</HEADLINE>
<TEXT>


Kendini demir parmaklıklara astığı iddia edilen mahk mun babası, bunun intihar süsü verilmiş bir cinayet olabileceğini öne sürerek savcılığa başvurdu 

Şükran Özçakmak - İstanbul 

Erzurum E Tipi Kapalı Cezaevi'nde bulunan Bilal Coşalev, cezaevi müdürü ve savcısına defalarca dilekçeyle başvurarak acil görüşme talebinde bulunduktan 2 ay sonra hücresinde ölü bulundu. Coşalev, tek kişilik hücreye alınmadan önce, 17 yaşında olmasına rağmen, yaşları 20 ile 45 arasında değişen 5 hükümlüyle aynı koğuşu paylaşıyordu. Oysa yasa, 18 yaşın altındaki hükümlülerin kendi yaşıtlarıyla bir koğuşta tutulmasını öngürüyor. 
Baba Bekir Coşalev, "Oğlum intihar edecek biri değil. Olaydan bir gün önce infaz koruma memurlarıyla tartışmış. Onu tek kişilik hücreye atmışlar. Öldürüp intihar süsü vermiş olabilir" diyerek savcılığa başvurdu. Soruşturma derinleştirildi. 
Bilal Coşalev, 4 ayrı dilekçe yazdı. Koğuş değiştirme talebinin uygun görülmediğini öğrenince, kapıya vurmaya başladı. Nöbetçinin kapıyı açmasıyla birlikte jiletle memurun üzerine yürüyüp küfretti. Etkisiz hale getirilen Coşalev, tek kişilik hücreye konuldu. Ertesi gün lavabosunu kırıp yatağını ateşe verdiği için ikinci tutanak tutuldu. İnfaz koruma memurları Coşalev'i, yangını söndürüp temizledikleri koğuşa yeniden koydular. Coşalev ölümünden 3 saat önce, kafasını, kaldığı koğuşun duvarlarına vurarak yarmış ve revirde tedavi gördükten sonra tekrar koğuşuna geri götürülmüştü. Aynı gün infaz memurları, Coşalev'i, kaldığı koğuşun demir parmaklarına bağlanmış nevresimin ucunda asılı buldu. 
Ceza Tevkif Evleri Genel Müdürlüğü yetkilileri, "Erzurum Cezaevi'nde çocuklar için tahsis edilmiş özel koğuşlar bulunmakta. Coşalev'in de yetişkinlerle aynı koğuşta kalmaması gerekiyordu. Biz de idari açıdan soruşturacağız" dediler. 


</TEXT>
</DOC>
