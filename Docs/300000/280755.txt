<DOC>
<DOCNO> 280755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo32.html </URL>
<DATE> 2005/03/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sinan Şamil Sam, 11 Haziran'da ringe çıkacak... 
</HEADLINE>
<TEXT>

     Dünya Boks Konseyi WBC Kıtalararası Ağır Sıklet Boks Şampiyonu Sinan Şamil Sam, 11 Haziran'da unvanını korumak için ringe çıkacak. 
     Sinan Şamil Sam'ın menajeri Ahmet Öner, yaptığı açıklamada, rakip seçme çalışmalarının sürdüğünü belirterek, ''Gelecek hafta ABD'ye gideceğim. Maçın yapılacağı ülke ve kent henüz belli değil. Bu konudaki çalışmalarımız sürüyor. Ayrıca bunun yanında 1 Ekim'de İstanbul'da bir gece düzenleyeceğiz. Konuyla ilgili Gençlik ve Spor Genel Müdürü Mehmet Atalay ile görüşmelerimiz var'' dedi. 
     Bu arada dünya klasmanında 4. sırada yer alan ve tatilini geçirmek üzere Türkiye'de bulunan Sinan Şamil Sam'ın, nisan ayında Vitali Klitschko'nun dünya şampiyonluğunu korumak için yapacağı karşılaşmanın ardından WBC klasmanında dünya üçüncülüğüne yükseleceği belirtildi. 
     
     SAM, ARTIK SANAL DÜNYADA 
     Bu arada Sinan Şamil Sam'a ait internet sitesi de ''www.sinansamilsam.de'' adresiyle yayına başladı. 
     Sitede, şampiyon sporcunun özgeçmişi, maçları, randevuları, fotoğraf albümü ve birçok konu hakkında çalışmaları yer alıyor. 
     İnternet sitesine bir açılış yazısı yazan Sam, sitenin henüz tamamlanmadan ziyaretçi sayısının 10 bini aştığını ve yoğun istek üzerine çalışmaları bitirmeden internet sitesinin yayın yaşamına başladığını kaydetti. 
     
</TEXT>
</DOC>
