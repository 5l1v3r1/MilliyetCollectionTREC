<DOC>
<DOCNO> 269935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/spo08.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslında kazandı 
</HEADLINE>
<TEXT>


ABD Açık çift bayanlarda partneri Granville ile, bir numaralı seribaşı Pascual-Suarez'e yenilen İpek Şenoğlu, iki tur geçtiği için hem klasman atlayacak, hem dikkat çekecek 

MURAT AĞCA 


Umut dolu 
WIMBLEDON elemelerine kabul edilerek "ilk"e imza atan, ardından da ABD Açık'ta çift bayanlardaki başarısıyla bir grand slam turnuvada tur atlayan ilk Türk tenisçisi olan İpek Şenoğlu, gelecek için de "umut" dolu. Üçüncü turda partneri Laura Granville ile turnuvanın bir numaralı seribaşı İspanyol Virginia Pascual - Arjantinli Paola Suarez çiftine 6 - 2, 6 - 4 kaybeden Şenoğlu, hedefinin aynı başarıları teklerde de yakalamak olduğunu söyledi. Başarılı raket, "Türkiye'den tenisçi çıkmaz düşüncesini yıktım" dedi. 

"Fazla büyüttük" 
GÜÇLÜ rakiplerini gözünde fazla büyüttüğünü anladığını söyleyen Şenoğlu, "Yeniden oynasak, şansımız yüksek olur" diye konuştu. İki tur geçtiği turnuva sonrası Dünya klasmanında 85. sıraya çıkmayı bekleyen Şenoğlu, "Bu da bana birçok turnuvanın ve sponsorun kapısını açacak. Kazandığım 12 bin doları da tenise yatıracağım. Acemiliğimi atıyorum. Avustralya Açık'ı da aynı partnerle oynayacağım. ABD Açık'a ilk geldiğimde nerede antrenman yapacağımı bile bilmiyordum. Amacım gelecek yıl teklerde turlar geçmek" diye konuştu. 

Henin'e çifte şok 

ABD Açık'ta tek bayanların son şampiyonu Justine Henin Hardenne, turnuvaya 4. turda veda ederken, Dünya klasmanında bir numaradaki yerini kaybetti. Henin Hardenne, Rus Nadia Petrova'ya 6 - 3 ve 6 - 2'lik setlerle yenildi. İngiliz Tim Henman'a ise 30. yaşgününde en büyük hediyeyi sakatlanarak maçtan çekilen Alman rakibi Nicolas Kiefer verdi. 34 yaşındaki Andre Agassi ve Venus Williams'ı yenen Lindsay Davenport da çeyrek finalist oldular. 

TEK ERKEKLER 4. tur 6 Andre Agassi ABD -Sargis Sargsian Erm 6-3, 6-2, 6-2 1 Roger Federer İsv - 16 Andrei Pavel Rom Federer hükmen 22 Dominik Hrbaty Slv -Olivier Rochus Bel 2-6, 3-6, 6-3, 6-4, 6-0 

TEK BAYANLAR 4. tur 9 Svetlana Kuznetsova Rus - 27 Mary Pierce Fra 7-6, 6-2 5 Lindsay Davenport ABD - 11 Venus Williams ABD 7-5, 6-4 Shinobu Asagoe Jpn - 29 Eleni Daniilidou Yun 7-6, 4-6, 6-3 


</TEXT>
</DOC>
