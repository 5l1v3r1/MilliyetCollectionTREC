<DOC>
<DOCNO> 297748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/axsiy01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlanı soruşturuyorlar 
</HEADLINE>
<TEXT>


Leyla Zana ve Orhan Doğan, tartışma yaratan ilanla ilgili olarak, "Ne olup bittiğini bilmiyoruz" diye konuştu 

PARİS Milliyet 


Avrupa gazetelerine verdikleri ilan nedeniyle eleştirilere hedef olan eski DEP milletvekilleri Leyla Zana ve Orhan Doğan, "Bizim federasyon, otonomi gibi taleplerimiz yok. Tek hedefimiz demokratik bir cumhuriyette kimliğimizi yaşatabilmek" dedi. 
17 Aralık'taki AB Hükümet ve Devlet Başkanları Zirvesi öncesinde, Türkiye'nin üyeliğine en çok karşı çıkan Fransa'da temaslarda bulunan Zana ve Doğan, Ahmet Kaya Kültür Merkezi'nde, ilanla ilgili sorularla karşılaştı. 

Otonomi istemeyiz 
Zana, "Biz ne istediğimizi 10 yıldır söylüyoruz. Ne federasyon, ne otonomi istiyoruz. Kimliğimizin yasal güvence altına alındığı demokratik bir cumhuriyet istiyoruz" diye konuştu. 
Doğan da, "İnsanlar, düşünce özgürlüğü çerçevesinde federasyon gibi, otonomi gibi çözümler de isteyebilirler ama bunlar Kürt halkının genelinin taleplerini yansıtmaz" şeklinde konuştu. 
Zana ve Doğan'ın, ilanda yapılan değişikliğin nedenlerini araştırmak için Fransa Kürt Enstitüsü Başkanı Kendal Nezan'la görüşmeyi planladıkları öğrenildi. Nezan'a önceki gün ulaşamayan Doğan ve Zana, ilan konusundaki şaşkınlıklarını gizlemeyerek, "Ne olup bittiğini tam olarak bilmiyoruz, her şey burada oldu. Görüşmelerimizden sonra anlayacağız" dedi. 
Zana ve Doğan, Türkiye'nin AB üyeliğine destek verdiklerini söyledi. 

'Zana Meydanı' 

Türkiye'ye müzakere tarihi verilmesi için görüşmeler yapmak üzere Fransa'ya giden Leyla Zana, Orta Poitov - Charentes Bölgesi Fransız Sosyalist Partisi Başkanı Segolene Royal'le görüştü. Royal, daha önce Zana'nın duruşmalarına katılmıştı. Paris'te bir meydana da Leyla Zana'nın adı veriliyor. 


</TEXT>
</DOC>
