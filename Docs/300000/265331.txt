<DOC>
<DOCNO> 265331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur27.html </URL>
<DATE> 2004/08/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kaçkarlar'da kaza geçiren İsrailli dağcı... "Yaşaması mucize.." 
</HEADLINE>
<TEXT>

     Doğu Karadeniz Dağcılık Kulübü DOKADAK Başkanı Hasan Önder, Kaçkar dağlarında kayarak düşen İsrailli dağcı Conat Hanelirur'un yaşadığını gördükleri an çok şaşırdıklarını belirterek, ''O an üzerimizdeki bütün yorgunluk kalktı'' dedi. 
     Önder, AA muhabirine yaptığı açıklamada, Kaçkar Dağları Buzullar mevkiinde, önceki gün İsrailli dağcılar Yuav Dratov ve Conat Hanelirur'un kayarak yaralandıklarını anımsattı. 
     Kazadan hafif yaralı kurtulan Dratov'un yardım talebi üzerine 5 kişiden oluşan ekibin büyük buzulda arama çalışması başlattığını anlatan Önder, ''Sis nedeniyle aşırı zorlandığımız zamanlar oldu. İlk gün sonunda ümitsizliğe kapıldık. Artık canlı bulamayacağımız endişesini taşıyorduk'' dedi. 
     İkinci gün sabah erken saatlerde arama çalışmalarına yeniden başladıklarını kaydeden Önder, şöyle devam etti 
     ''Kaldoviç buzulunda aramalarımızı yoğunlaştırdığımız sırada bazı sesler duyduk. Üzerimize sürekli taş düştüğü için oldukça zor anlar yaşayarak çalışmalarımızı yürütüyorduk. Bir ara ip kopunca tehlike atlattık. Teknik donanımla Ali Şahin ve Asım Haberal arkadaşımız, Kaldoviç buzulunun oyuk olan kısmına ulaştı. Burada kaybolan arkadaşa ulaştık. Hep birlikte güçlükle aşağıya indirdik.'' Önder, İsrailli dağcıyı sağ buldukları zaman çok şaşırdıklarını belirterek, ''Çünkü üzerinde polar mont, uyku tulumu hiçbir şey yoktu. Adeta yazlık ayakkabılarla buraya kadar gelmişlerdi. Düştüğünde çantasını kaybettiği için yanında yiyecek de yoktu. 2 gün boyunca hiçbir şey yememiş. Yaşaması bizim için mucizeydi. Yaşadığını gördüğümüz an, üzerimizdeki bütün yorgunluk kalktı'' diye konuştu. 
     Önder, bir canı kurtarmanın mutluluğunu yaşadıklarını ifade ederek, ''Burada özveriyle çaba harcayan ve hiçbir maddi destek beklemeden bu zorlu işi başarıyla tamamlayan arkadaşları kutluyorum'' dedi. 
     Rize'nin Çamlıhemşin İlçesi Kaçkar Dağlarından inen İsrailli dağcılar Yuav Drotov ile Conat Hanelirur, önceki gün Buzullar mevkiinde kayarak düşmüştü. 
     Kazada kolu kırılan Yuav Drotov, Kavron Yaylası'na giderek köylülerden yardım istemiş, bunun üzerine jandarma ve dağcılardan oluşan ekibin uzun süren arama-kurtarma çalışması sonucu Hanelirur' aulaşılarak ambulansla Rize'ye götürülmüştü. 
     
</TEXT>
</DOC>
