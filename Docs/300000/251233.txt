<DOC>
<DOCNO> 251233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun18.html </URL>
<DATE> 2004/06/27/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Amerikan medyasının birinci gündem maddesi Türkiye 
</HEADLINE>
<TEXT>

     Uluslararası terör örgütü El-Kaide tarafından Irak'ta kaçırılan 3 Türkün kaderi, ABD Başkanı George W. Bush'un Türkiye ziyareti ve İstanbul'da yarın başlayacak NATO zirvesi nedeniyle, Amerikan medyasının hemen tamamının birinci gündem maddesini Türkiye oluşturuyor. 
     Los Angeles Times, New York Post gibi gazeteler, Irak'ta kaçırılan 3 Türk'ün El-Cezire televizyonunda gösterilen görüntülerinden alınan fotoğraflar yayınlayarak haberi manşetten verirken, CNN, Fox, NBC, ABC, CBS gibi televizyon kanalları da habere geniş yer veriyor. 
     Bütün gazetelerin birinci sayfasında yer alan haberlerde, 3 Türkün kaçırılması ve öldürülecekleri tehdidinin ABD Başkanı Bush'un Türkiye ziyaretine ve NATO Zirvesi'ne denk getirilerek, Bush'un ziyaretini ve NATO Zirvesi'ni gölgelemenin amaçlandığı kaydediliyor. 
     Medyada üzerinde durulan diğer konuyu ise 40-50 bin kişinin katıldığını ifade ettikleri ABD Başkanı Bush ve NATO karşıtı protestolar oluşturuyor. 
     Türkiye'de kamuoyunun Irak'taki savaşa karşı olduğunun belirtildiği haberlerde, savaşı başlatan kişi olarak ABD Başkanı Bush'a yönelik bu protestolara, başta sol görüşlüler ve İslamcılar olmak üzere geniş bir kitlenin katıldıkları belirtiliyor. Haberlerde Bush'un ziyareti öncesi İstanbul ve Ankara'da patlayan bombalara da yer veriliyor. 
     NATO zirvesi dolayısıyla İstanbul'da geniş güvenlik önlemleri alındığını da kaydeden medya organları, Boğaz'da devriye gezen savaş gemilerinin görüntülerini yayınlarken, İstanbul üzerinde F-16'lar ve AWACS'lar ve yerde de binlerce polis tarafından alınan önlemlerin genişliğinden söz ediyorlar. 
     
</TEXT>
</DOC>
