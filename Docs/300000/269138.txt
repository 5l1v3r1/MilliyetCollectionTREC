<DOC>
<DOCNO> 269138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan geri adım 
</HEADLINE>
<TEXT>


Alman hoca, Kayseri'de denediği 4-5-1 sistemini rafa kaldırdı. 4-4-2'ye geri dönen tecrübeli çalıştırıcının bu kararında Pierre van Hooijdonk'un açıklamalarının etkili olduğu öğrenildi 

YUSUF KOBAL 


Şablon değişiyor 
KAYSERİSPOR maçında orta sahayı daha kalabalık tutmak için tek santrforlu sisteme dönen Fenerbahçe Teknik Direktörü Christoph Daum, takım içinden gelen eleştiriler üzerine frene bastı. Özellikle Hollandalı golcü Hooijdonk'un iki gol atmasına rağmen karşılaşma sonundaki "İleride tek başına oynamak istemiyorum" şeklindeki isyanı Alman hocanın kafasındaki oyun şablonunu yine değiştirmesine neden oldu. 

Herkesi uyardı 
DAUM, bundan böyle hem Türkiye, hem de Şampiyonlar Ligi'nde 4-4-2 sistemine devam edecek. Alman hocanın son haftalardaki form düşüklüğü nedeniyle Nobre'yi yine yedek kulübesinde oturtacağı, Tuncay'ı orta sahadan alarak Hooijdonk'un yanına koyacağı öğrenildi. Tecrübeli teknik adam, oyun içinde zaman zaman 3-5-2'ye, 4-5-1'e de dönebileceklerini, bu duruma herkesin alışması gerektiğini kaydetti. 

Potaya yeni sponsor 

BAYAN Basketbol Takımı'na Koç Allianz firması sponsor olacak. Fenerbahçe Burnu'ndaki kulüp binasında 7 Eylül Salı günü saat 12.00'de düzenlenecek törende, bayan takımı ile Koç Allianz arasında sponsorluk anlaşması imzalanacak. İmza törenine, kulüp başkanı Aziz Yıldırım ve yöneticiler ile sponsor firmanın yetkilileri katılacak. 

Unutulan gençlik baştacı 

SARI - Lacivertli kulübün altyapısından yetişen ancak A Takım'da barınamayan birçok isim şimdi Süper Lig'deki takımların değişmez oyuncuları oldular. Rizesporlu Fahri, Malatyasporlu Bilal ve Serkan Özsoy, İstanbulsporlu kaleci Oğuz, Sakaryasporlu Murat Bölükbaşı, Gençlerbirliğili Tayfun, Beşiktaş kalecisi Murat Şahin ve Kayserisporlu Mehmet Ayaz Fenerbahçe'den gönderilenlerin başında yeralıyor. 
KENDİ takımlarında banko oynayan ve futbollarıyla her geçen gün gözdolduran bu isimlerden Bilal ve Fahri, Ümit Milli Takım'ın da değişmez isimleri arasında bulunuyor. Ay - Yıldızlı ekibin bir diğer yıldızı Semih ise halen Fenerbahçe'nin kadrosunda yer almasına rağmen Teknik Direktör Daum'dan bir türlü şans bulamıyor. İkinci Lig'de yer alan Sivasspor'da oynayan Can ile Gökhan da geleceğin yıldız adayları arasında gösteriliyor. 

Devler Ligi'ne dev organizasyon 

YÖNETİM, 15 Eylül'de başlayacak Şampiyonlar Ligi için çalışmalarını sürdürüyor. Devler Ligi'nden önemli bir gelir elde etmeyi planlayan Fenerbahçe, hiçbir aksaklığa geçit vermemek için tüm detayları ince ince hesaplıyor. Yönetimin görevlendireceği 45 kişilik özel bir ekip, kapılarda denetimi sağlayacak, maç öncesi ve sonrasında sorun çıkmasına engel olacak. Ayrıca ponpon kızlar da tribünlere hareketli anlar yaşatacak. Her maç bir şova dönüşecek. 

Samandıra'ya yeni kimlik 

BAŞKAN Aziz Yıldırım çağın en büyük iletişim aracı olan interneti Samandıra Tesisleri'nin önemli bir parçası yapacak. İlk etapta 12 adet son model bilgisaray, özel olarak inşaa edilen bir salona yerleştirilecek. Futbolcular boş zamanlarında spordaki yeni gelişmelere internet kanalı ile ulaşırken, gazetecilerle röportajların bazılarını da bu yolla yapacaklar. 


</TEXT>
</DOC>
