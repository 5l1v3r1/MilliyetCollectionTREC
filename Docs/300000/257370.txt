<DOC>
<DOCNO> 257370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy15.html </URL>
<DATE> 2004/07/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Anayasa Mahkemesi, Özkan ile Önal'ın Yüce Divan'a sevkini iade etti 
</HEADLINE>
<TEXT>

     Anayasa Mahkemesi Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın, Yüce Divan'a sevkıne ilişkin kararın, usule uygun olmadığı gerekçesiyle TBMM'ye iadesine karar verdi. 
     Anayasa Mahkemesi Başkanvekili Haşim Kılıç, toplantının ardından gazetecilere bilgi verdi. 
     Kılıç, Özkan ve Önal'ın, bakanlıkları sırasında görevlerini kötüye kullandıkları gerekçesiyle TBMM'nin 15 Haziran 2004 tarihli kararıyla Yüce Divan'a sevkıne karar verildiğini anımsatarak, verilen bu kararın usulüne uygun olmadığı gerekçesiyle oy birliğiyle TBMM'ye iadesine karar verildiğini bildirdi. 
     Kılıç, TBMM Genel Kurulu'nda oylamanın ayrı ayrı yapılması gerekirken, birlikte yapılmasının gerekçe gösterildiğini kaydetti. 
     Bir soru üzerine Haşim Kılıç, Anayasa Mahkemesi Heyeti'nin davayı ''kabul edilebilir görmediğini'' ifade etti. 
     Özkan ve Önal, Halk Bankası'ndan verilen kredilerde yolsuzluk ve usulsüzlük yapıldığı iddiasıyla Yüce Divan'a sevk edilmişlerdi. 
     Kılıç, eski Başbakan Mesut Yılmaz ve eski Devlet Bakanı Güneş Taner ile ilgili dosyanın da yarın görüşüleceğini kaydetti. 
     GEREKÇE YILMAZ İLE GÜNEŞ'İN SEVKİNDE DE UYGULANMIŞTI 
     Eski bakanlar Hüsamettin Özkan ile Recep Önal'ın Yüce Divan'a sevk kararlarının iade edilmesine gerekçe gösterilen ''birlikte oylama'', eski Başbakan Mesut Yılmaz ile eski Devlet Bakanı Güneş Taner'in Yüce Divan'a sevkinde de uygulanmıştı. 
     Yılmaz ve Taner'in, Türkbank ihalesine fesat karıştırdıkları iddiasıyla Yüce Divan'a sevk edilmeleri gerektiği yönündeki komisyon raporu da 17 Temmuz'da Genel Kurul'da birlikte oylanarak kabul edilmişti. 
     Mesut Yılmaz ve Güneş Taner, Türk Ceza Kanunu'nun ''Devlet alım satımına fesat karıştırmak'' suçunu düzenleyen 205. maddesinden yargılanmak üzere Yüce Divan'a sevk edilmişlerdi. 
     Eski Enerji ve Tabii Kaynaklar bakanları Cumhur Ersümer ile Zeki Çakan'ın Yüce Divan'a sevk kararlarında ise oylamalar ayrı ayrı yapılmıştı. 
     
     YENİDEN OYLAMA YAPILMASI GEREKİYOR 

     TBMM Kanunlar ve Kararlar Dairesi yetkilileri, Anayasa Mahkemesi'nin, ''birlikte oylama'' yapıldığı gerekçesiyle usul yönünden kararı iade etmesi nedeniyle TBMM Genel Kurulu'nda yeniden oylama yapılması gerektiğini belirttiler. 
     Ancak, TBMM 17 Temmuz'dan itibaren tatile giriş bulunuyor. TBMM, Anayasa gereğince 1 Ekim'de kendiliğinden toplanıyor. 
     TBMM'nin eylül ayının ikinci yarısında Türk Ceza Yasası Tasarısı'nın görüşülmesi için olağanüstü toplanabileceğinin daha önce iktidar grubunda açıklandığını ifade eden yetkililer, olağanüstü toplantılarda sadece ''toplantıya gerekçe gösterilen konunun görüşülebileceğini'' vurgulayarak, yalnızca Yüce Divan oylamaları için önümüzdeki günlerde olağanüstü toplanma çağrısı beklenmediğini ifade ettiler. 
     
</TEXT>
</DOC>
