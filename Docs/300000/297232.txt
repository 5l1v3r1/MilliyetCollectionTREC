<DOC>
<DOCNO> 297232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko12.html </URL>
<DATE> 2004/12/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
YUKOS'un hissedarları, iştirakleri alacak şirketi ilanla tehdit etti 
</HEADLINE>
<TEXT>

     Rusya'nın geçmiş yıllara ait 26 milyar dolara varan vergi borcunu tahsil etmek amacıyla satışa çıkardığı petrol devi YUKOS'un en büyük iştiraki Yugansk ihalesi yaklaşırken, hissedarlarla hükümet kavgası Rusya dışına taştı. 
     Financial Times gazetesine ilan veren YUKOS'un ana hissedar kuruluşu Menatep, ''satışa çıkartılan Yuganskneftegaz hisselerini alan hangi şirket olursa olsun, aleyhinde tüm yasal yollar kullanılarak tazminat talep edilecektir'' tehdidinde bulundu. 
     İlanda Yugansk satışının ''yasadışı'' olduğunu savunan hissedarlar, özelleştirmeye aracılık eden yatırım bankalarından da davacı olacaklarını bildirdi. 
     Menatep'in ilanında, tazminat davalarının İngiliz ve Avrupa mahkemelerinde açılacağı bilgisi de yer aldı. 
     Rusya Özelleştirme İdaresi'nin, 9 milyar dolar başlangıç fiyatıyla 19 Aralık'ta satışa hazırlandığı YUKOS'un üretiminin yüzde 60'tan fazlasını karşılayan Yugansk'a, doğalgaz devi Gazprom talip olmuştu. 
     CEO'su Alaksey Miller'in Rusya Devlet Başkanı Putin'e yakınlığıyla bilinen Gazprom'un, ihale için ABN AMRO, BNP Paribas, Calyon, Deutsche Bank, Dresdner Kleinwort Wasserstein ve J.P. Morgan gibi yatırım bankalarından 10 milyar euroyu aşkın kredi aldığı belirtiliyor. 
     Gazprom'un Yugansk'ı alması halinde, Avrupa'daki varlıklarının mahkeme kararıyla dondurulma riski altına gireceği belirtiliyor. 

     
</TEXT>
</DOC>
