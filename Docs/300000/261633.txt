<DOC>
<DOCNO> 261633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonyas09.html </URL>
<DATE> 2004/08/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Alice Cooper'ın pitonu, elektrikli mider yuttu, gözünü 'acil'de açtı 
</HEADLINE>
<TEXT>

     Ünlü rock şarkıcısı Alice Cooper'ın gözü gibi baktığı kendi ismini taşıyan piton yılanı, elektrikli minder yuttu. Sanatçının sahne almasından dakikalar önce bu yaramazlığı yapan yılan, gözünü acil serviste açtı. 
     Internetteki ''msnbc'' sitesinin Associated Press'e dayanarak verdiği habere göre, akşam yemeği saatinde canlı bir fareyi midesine indiren ''Alice'' isimli piton yılanı, doymayarak hemen yanıbaşındaki elektrikli minderi kablolarıyla beraber yuttu. 
     Kafesinden yanlışlıkla çıkan yılanın normalden daha ''büyük'' göründüğünü farkeden Cooper'ın çalışanları yılan uzmanını çağırdı ve hep beraber soluğu veteriner Richard Jacobs'un acil servisinde aldılar. 
     Yılan uzmanı Alison Sloan, durumun ''tam acil servislik'' olduğunu belirterek, yılanın yuttuğu minderin ''ölümüne bile yol açabileceğini'' söyledi. 
     Operasyonu yapan Veteriner Jacobs ise yılanı ''sakinleştirdikten'' sonra karnını yararak elektrikli minder ve parçalarını çıkardığını belirtti. Minderin yılanın vücudunda kontak yapabileceğini de vurgulayan Jacobs, meslek yaşamı boyunca ilk kez böyle birşeye tanık olduğunu kaydetti. 
     Sloan, ayrıca ''Alice'' iyileşene kadar şovunda kullanmak üzere Alice Cooper'a sahibi olduğu Essex'deki Ashleigh's Rain Forest'tan bir sarı anakonda yılanı verdi. 
     Zorlu bir operasyon geçiren yılan Alice'in veteriner Jacobs'un muayenehanesinde bir gece dinlendikten sonra taburcu olduğu bildirildi. 
     Yılanın rahatsızlanmasından dolayı üzgün olan Alice Cooper'ın ise olayla ilgili herhangi bir yorumda bulunmadığı kaydedildi. 
     
</TEXT>
</DOC>
