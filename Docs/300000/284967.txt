<DOC>
<DOCNO> 284967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/guncel/axgun02.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalara rağmen İstanbul 
</HEADLINE>
<TEXT>


İngiltere'nin İstanbul Başkonsolosu'nun eşi, İstanbul'da ev aldığını, buraya taşınmayı düşündüğünü anlattı 

NEVSAL ELEVLİ Londra 

Geçen yıl düzenlenen bombalı saldırıda hayatını kaybeden İngiltere'nin İstanbul Başkonsolosu Roger Short'un eşi Victoria Short, 32 yıllık eşini kaybetmesinin ardından yaşadıklarını Sunday Telegraph gazetesine anlattı. Short, sık sık ağlayarak verdiği demeçte, olayın yaşandığı günün kendisi için çok kötü bir hatıra olduğunu, ancak İstanbul'da çok güzel anıları da bulunduğu için bu şehre taşınmayı düşündüğünü söyledi. 

Pera'daki dans... 
20 Kasım 2003'teki saldırıda 58 yaşındaki eşini kaybeden Short, terör saldırısından 1 yıl sonra ilk kez basına konuştu. 55 yaşındaki Short, her zaman böyle bir saldırıdan korktuğunu, ancak k buslarında bile daha mutlu sonlar olduğunu, eşinin yıkıntılar arasından çıkıp geldiğini söyledi. Short, "Muhtemel bir hedef olduğumuzu biliyorduk. Bombalamadan önceki gece de güvenlik meselesini konuşmuştuk, danışmanlarımız terasa kamera koymak istiyordu" dedi. 
Victoria Short şunları söyledi "Roger'la orada nişanlanmıştık. 1971'de evlenmemizin ardından Pera'da dans etmiştik. Onun ölümünün ardından çok zor zamanlar geçirdim, ancak İstanbul'daki arkadaşlarımın desteği sayesinde hayatta kalmayı başardım. İstanbul'da bir daire satın aldım, buraya taşınmayı düşünüyorum." 

Bush'un sözleri kızdırdı 
Victoria Short, ABD Başkanı George W. Bush'un saldırıyla ilgili bir konuşmasını izledikten sonra, bir daha bu konuyla ilgili haber okumamaya karar verdiğini de dile getirdi. Bush'un Londra'ya yaptığı bir ziyaret sırasında, "Teröristlerin kazanmasına izin vermeyeceğiz" demesine çok sinirlendiğini ve elindeki yastığı yere fırlattığını anlatan Short, "Bunu söylememeliydi, çünkü teröristler kazanıyor. Teröristler İngiliz Konsolosluğu'nu havaya uçurmak istedi ve kazandı. Kabullenmeliyiz" diye konuştu. Victoria Short, saldırıyı düzenleyen teröristler hakkında da "Bunu yapanlar insan değil. Hakkında düşünmemi bile hak etmiyorlar" şeklinde konuştu 


</TEXT>
</DOC>
