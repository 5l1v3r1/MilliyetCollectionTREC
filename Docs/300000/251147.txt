<DOC>
<DOCNO> 251147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/dunya/axdun02.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 Türk'ün başını keseriz' tehdidi 
</HEADLINE>
<TEXT>


Irak'ta 3 Türk işçisini rehin alan El Kaide yanlısı teröristler, tüm Türk şirketlerinin 72 saat içinde ülkeden çekilmelerini istediler 

DIŞ HABERLER SERVİSİ 


Irak'ta çalışan 3 Türk'ün kaçırıldığı bildirildi. Katar'ın El Cezire televizyonu, dün akşamki yayınında Ürdün asıllı terörist Ebu Musab El Zerkavi'ye bağlı teröristlerin Türk işçilerini kaçırdığını duyurdu. 
El Cezire'nin bir çalışanı telefonla, Amerikan Associated Press ajansına, teröristlerin, "Türk şirketlerinin ve müteahhitlerinin Irak'tan çekilmemesi durumunda 72 saat içinde 3 Türk'ün kafasını kesecekleri" tehdidinde bulunduklarını söyledi. El Cezire TV'si, teröristlerin uyarısının ve 3 Türk'ün Türkçe adlarını ve Irak'ta ne iş yaptıklarını söylerken gösteren bir video kaset de yayımladı. El Cezire'ye dün ulaşan video kasette, 3 Türk'ün ne zaman ve nerede rehin alındıkları belirtilmiyor. Bağdat'taki Türk Büyükelçiliği yetkilileri ise, konuyla ile ilgili dün gece yaptığı açıklamada, işçilerin muhtemelen perşembe günü kaçırılımş olabileceğini söylerken, yine de durumun bir netlik kazanmadığını kaydettiler. 
Gözlemciler, teröristlerin verdiği sürenin, Türkiye'nin ev sahipliğini yaptığı NATO'nun Irak'ta alacağı rolü görüşecek olan ABD Başkanı George W. Bush'un da katılacağı NATO Zirvesi'nin bitiminden önce sona ereceğine dikkat çekiyorlar. 
Terör örgütü El Kaide'nin lideri Usame Bin Ladin'e bağlı Zerkavi'nin El Tevhid ve El Cihad adlı grubu, Amerikalı işadamı Nicholas Berg ve Güney Koreli rehine Kim Sun - il'in kaçırılması ve kafalarının kesilmesi eylemini üstlenmişti. 


</TEXT>
</DOC>
