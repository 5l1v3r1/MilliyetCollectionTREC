<DOC>
<DOCNO> 290863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko14.html </URL>
<DATE> 2004/10/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Aksoy ve Bilgin koleksiyonları 403 milyar 445 milyon liraya satıldı 
</HEADLINE>
<TEXT>

     Tasarruf Mevduatı Sigorta Fonu TMSF tarafından borçlarına karşılık malvarlıklarına haciz getirilen Etibank'ın eski sahibi Dinç Bilgin ve İktisat Bankası'nın eski sahibi Erol Aksoy'a ait tablo, antika ve arkeolojik eserlerin bugünkü satışından 403 milyar 445 milyon liralık gelir elde edildi. 
     TMSF tarafından ihaleye çıkarılan tablo, antika ve arkeolojik eserlerin ikinci satışı, Antik Palace tarafından bugün gerçekleştirildi. 
     Eserlerin muhammen bedellerinin yüzde 40 aşağısından satıldığı ikinci ihaleden elde edilen toplam tutar, arkeolojik eserler hariç 350 milyar 820 milyon lira oldu. 
     Satışa çıkan eserlerden Aksoy Grubu'na ait olan 58 lottan 44 tanesi 311 milyar 640 milyon liraya satılırken, Bilgin Grubu'na ait olan 27 lottan 17'si 39 milyar 180 milyon liraya alıcı buldu. 
     Aksoy Grubu'na ait Halil Paşa'ya ait payzaj, tuval üzeri yağlı boya tablo 65 milyar lira ile müzayedenin en yüksek bedelli eseri oldu. 
     Satışa çıkan arkeolojik eserlerden 39'unun satışından ise 52 milyar 625 milyon lira gelir elde edildi. 
     Bu ihalede de satılamayan tablo, antika ve arkeolojik eseler pazarlık yöntemi ile satılacak. 
     
</TEXT>
</DOC>
