<DOC>
<DOCNO> 281906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo22.html </URL>
<DATE> 2004/10/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bıçakcı Fenerbahçe, Şampiyonlar Ligi'nde grubunda 3.'lüğü hedef almalı 
</HEADLINE>
<TEXT>

     Balkan Spor Yazarları Birliği BASU Kongresi ve Eğitim Semineri'ne katılan Futbol Federasyonu Levent Bıçakcı, Fenerbahçe'nin Olympique Lyon yenilgisinin ardından Avrupa Şampiyonlar Ligi'nde grubunda üçüncülüğü hedeflemesi gerektiğini düşündüğünü söyledi. 
     Gazetecilerin sorularını yanıtlayan Bıçakcı, Fenerbahçe'nin maalesef istediği futbolu ortaya koyamadığını ifade ederek, ''Rakip de çok güçlüydü. Fenerbahçe'nin bence artık grupta üçüncülüğü hedef alması ve UEFA Kupası'nda yoluna devam etmesi gerekir. Dün geceki sonuç, rakibin aşırı güçlü olması ve Fenerbahçe'nin çok pas hatası yapmalarından da kaynaklandı'' diye konuştu. 
     Öte yandan Bıçakcı, lig maçlarının yayıncı kuruluşuyla ilgili bir soruyu ise ''Yayıncı kuruluşla ilgili bazı sorunlarımız var. Bu hafta Beşiktaş ile Fenerbahçe maçlarının aynı güne denk gelmesi, kulüplerin isteği nedeniyle oldu. Bazı kulüpler maçlarını saat 20.00'de oynamak istiyor'' şeklinde yanıtladı. 
     
     ''GELECEK SEZON KULÜPLER LİSANS ALMAK ZORUNDA'' 

     Başkan Bıçakcı, UEFA'nın lisans kriterleri getirdiğini, kendilerinin de buna uygun olarak bir lisans kitapçığı hazırladıklarını, gelecek sezon da Birinci Süper Lig ve İkinci Lig A Kategorisi'ndeki tüm kulüplerden bu kriterlere uymalarını isteyeceklerini söyledi. 
     Gelecek sezondan itibaren Şampiyonlar Ligi veya UEFA Kupası'na katılamayan kulüplere yardımda bulunmayı planladıklarını anlatan Levent Bıçakcı, ayrıca altyapı tesisi yapmayı da zorunluluk haline getireceklerini söyledi. Başkan Bıçakcı, kulüplere tesisleşmeye lisans sistemine uygunluklarına göre yardımda bulunacaklarını da ifade etti. 
     Bıçakçı ayrıca, bir soru üzerine, Türkiye'deki tüm kulüplere aynı mesafede olduklarını da vurgulayarak, büyük kulüplerin tarihleri ve taraftarıyla güçlü camialar olduğunu, ancak kendilerinin federasyon olarak tüm kulüpleri bir tuttuklarını da dile getirdi. 
     Öte yandan Bıçakcı, BASU Kongresi'nde yaptığı konuşmada, günümüzde sporun ekonomisiyle de ön plana çıktığını vurgulayarak, ''Ülkemizde köklü bir geçmişe sahip spor yazarlığı bambaşka bir çehre kazandı, ancak halen genel yaklaşımı zedeleyen bir kesim var. Düzenlenen kongre gibi çalışmaların, bu anlamda çok yararlı olacağına inanıyorum. Sporun geleceğine yönelik bir çalışma olacağını düşünüyorum'' diye konuştu. 

     
</TEXT>
</DOC>
