<DOC>
<DOCNO> 252054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/magazin/yazdud.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeşme'den İstanbul'a... 
</HEADLINE>
<TEXT>


Arnavutköy'de Çardak Balıkhane, Theo Burgazada'da, Türk kızı Özlem'in başarısı, Aşkın'ın isyanı, Dalyan'da Hasan, Alaçatı'da farklı, keyifli, stresten uzak bir hayat 


Efendim, Çeşme maceralarım öyle kolay bitmez. Her gittiğimde Kemas'ın yakışıklı patronu Kemal Subaşı sayesinde yeni yerler ve insanlar tanıyorum. Kemal 10 yıldır İzmir ve Çeşme'de yaşıyor. Alaçatı'da da bana komşu sayılır. Bir de Allah nazardan saklasın, iyi anlaşıyoruz. O nedenle gece eğlencesinden fırsat buldukça Çeşme'deki koyları, köyleri birlikte dolaşıyoruz. Son gittiğimde Kemal "Köy çok güzel oldu. Yeni yerler açıldı. Gel, şöyle bir turlayalım" deyince tereddüt etmedim. İlerde Alaçatı Köyü'nde yaşamak istediğim için insanlarını, mekanlarını tanıyayım istedim. Meydana indik. Bizim sevgili Nur Tekin, restoranı Delice'nin yanına bir de şık kafe açmış. Minicik bir oda. Ama o kadar sevimli ki. Nur alışverişe gittiği için oturmadık. Bilen bilir, Nur'un sohbeti mönüdeki yemek çeşitleri kadar güzeldir. Biz de Cafe Agrilia'ya uğradık. Köyün ortasında, çok şık bir yer. Özellikle kurabiye, kek, pasta, börek gibi hamur işlerinde başarılı. Üniversite sınavları yüzünden fazla hareket olmadığı için sokaklar tenhaydı ama insanın elektriğini alan harika bir hava vardı. Semra ve Nejat Erdoğan çiftine ait Tuval Cafe'de soluklandık. Amerika'dan yeni gelen ve neredeyse dünyanın pek çok ülkesini dolaşan ben bu kadar şık, bu kadar keyif veren bir yer az gördüm. İç içe geçmiş odalardan meydana gelen iki katlı kafenin yanında bir de hediyelik eşya dükkanı var. Sabah kahvaltısıyla başlanan gün, öğle ve akşam yemekleriyle devam ediyor. Mönü, çok zengin. Hele ekmek çeşitleri muazzam. Meşhur Kara Fırın'ın yanı sıra cevizli, zeytinli, özel taşfırın kumru, kepekli ekmek ve İzmir simidiyle doyarsınız. Kendi yaptıkları katkısız doğal reçeller arasında bulunan bardacık ve üzüm reçelini tatmazsanız üzülürüm. Hormonsuz domates, salatalık, Ege zeytinyağı gezdirilmiş siyah ve yeşil zeytinler, haşlanmış köy yumurtası diyet yapanları bile çileden çıkarır valla. Kahvaltıda tıka basa yiyin, için, kişi başı 15 milyon verin. İstanbul'da olsanız, 35-40 milyon lira ödersiniz. Buranın kalamar, karidesli ve safran soslu pilavı, cevizli-peynirli makarnası ve et çeşitleri meşhur. Ama restoran fiyatları İstanbul'u aratmıyor. Tuval Çeşme Alaçatı'nın telefon numarası 0232 716 88 90. 

Tuna Tango, Sakızlı Han 

Dolaşırken butik otellerden biri dikkatimi çekti. İnsanın stres atabileceği bahçesi, muhteşem. Zeynep-Banu Şedele'ye ait otelin fiyatları da çok makul. Sezonda, yani temmuz-eylül arası çift kişilik oda 150 milyon. Diğer aylarda ise 130 milyon. Alaçatı'ya yolunuz düşerse orada kalmanız şart değil, bahçesinde buz gibi bira içmek de size keyif verecektir. Sakızlı Han'ın telefon numarası 0232 716 61 08. O gün son durağımız Çeşme Laila'nın da ortağı olan Alaaddin Ulaş ve Turgut Karaçay'ın kışlık-yazlık mekanı Tuna Tango oldu. Bir kış günü sevgili Besim Kazado, Tıpa Tıp Show'un yaratıcısı güzel arkadaşım getirmişti beni buraya. Greek müzik eşliğinde sirtaki yapmış, çok da eğlenmiştik. Akdeniz mutfağını benimseyen Tuna Tango'nun yemekleri de çok lezzetliydi. Bu aralar işleri biraz azalmış. Tabii yazın insanlar kapalı yerlere pek girmek istemiyor. Ama bence bu mevsim de çok güzel oluyor Tuna Tango. Yine de Şef Hüseyin Eski işlerin fena olmadığını, her akşam buzuki Erkan eşliğinde Greek müziğin ortalığı yıktığını anlattı. Tuna Tango, Çeşme'de bu tarz müzik yapan tek yermiş. Saat 24.00'den sonra da diskoya dönüşüyor. Telefon numarası 0232 716 85 87. 

Şamdan Adana'da 

Efendim, sayelerinde var olduğum okuyucularımla gurur duyuyorum. Özellikle gençler, hemen her yerde beni takip ediyor. Tıpkı sevgili Memo ve Özlem Bulut gibi. İstanbul'da nerede imza günüm olsa, bakıyorum, Memo yanıbaşımda. Şu günlerde bazı psikolojik sorunları var, dilerim atlatır. Bir çok kez yazdım ama köşemin yeni fanatikleri için tekrar belirtmekte yarar görüyorum. Çarşamba ve cumartesi günleri POSTA'da, pazarları PAZAR POSTASI'nda okuduğunuz yazılarım Milliyet internet sayfalarında, değişik günlerde de Hürriyet Avrupa'da çıkıyor. Dolayısıyla dünyanın dört bir yanından okuyucularım oluyor. İşte sevgili Özlem Bulut da bunlardan biri. Geçen hafta Kelebek, Radikal, Referans gazetelerinde Özlem'in haberlerini görmüşsünüzdür. Özlem dünyanın en büyük yolcu gemisi olan QUEEN Mary 2'de çalışan ve pazarlama müdiresi olan tek Türk. Henüz 23 yaşında. Michael Douglas, Catherina Zeta-Jones, Donald Trump ve Kraliçe Elizabeth ile tanışmış, onlara fotoğraf servisi vermiş. Düşünebiliyor musunuz Türkiye'nin tanıtımı için ne kadar önemli. Özlem çok milliyetçi bir kız. 
İyi bir iş bulduğu takdirde Türkiye'ye dönebileceğini söylüyor. Hem de aldığı milyarlara rağmen. Özlem, Amerika'dan gelip beni görmek için Çeşme'de kaldığım Dalyan Plaza Oteli'ne güzel annesiyle yerleşecek kadar fanatik bir okuyucum. Özlem'le yoğun iş tempomda fazla ilgilenemedim. Biraz Çeşme Şamdan'da oturup dertleştik. Özlem'le de kendimle de gurur duydum. Böyle okuyucularım olduğu sürece özgüvenim artıyor. Özlem ile sohbetimize Şamdan'ın patronu Memo Mehmet Tuna ve güzel karısı Psikolog Şehnaz da katıldı. Memo, Şamdan'ın şubesini kışın Adana'da açacakmış. Şamdan'ın İşletme Müdürü olan sevgili Selma Şeşbeş'i ortalıkta göremeyince sordum. Selma ayak bileğini kırmış. Kendisine geçmiş olsun diyorum. Şamdan'dan çıkışta POSTA ve Milliyet 
gazetelerinin yakışıklı İzmir Temsilcisi Bülent Zarif, güzel eşi Yonsa Ferah, konuklarıyla Dalyan Plaza'da yemek yiyorlardı. Ayaküstü Bülent ile kaynattık. O gece Kemal ile birlikte, Dalyan'ın en güzel balıkçılarından olan, her zaman taze mezeleri, balık çeşitleri ve deniz ürünleri ile tanınan Balıkçı Hasan'a gittik. Şef Sait ve Hasan'ın yakışıklı oğlu Toray karşıladı bizi. Hasan, sevgili Celal Eğriboz ile birlikte İstanbul-Yeniköy'de, eski Balıklama'nın yerinde çok şık bir balık lokantası açtı. Biz rezervasyonsuz gittik, zorlandık. Bırakın deniz kenarını, kapı önünde zor yer bulursunuz rezervasyon yapmazsanız. Ona göre yani. Birer ızgara levrek, deniz ürünleri köftesi ve çoban salatası yedik. Balıkçı Hasan-Çeşme'nin telefon numarası 0232 724 96 79. İşte böyle efendim. Bir Çeşme seyahatim daha böylece noktalanmış oldu. 

Ve İstanbul... 

Şu an Amerika'da yaşayan, sinemanın eski gamzeli güzeli Bahar Öztan, dünya beyefendisi olan iş adamı 
eşi Yavuz Çolak, dünya tatlısı oğulları Yiğit ve kızkardeşi Nalan Cerrahoğlu ile birlikte, çok eski arkadaşım Uğur Hurşitoğlu'nun Arnavutköy'deki 'Çardak Balıkhane'sine gittik. Cadde üstünde çok şeker bir yer yapmış Hurşit. İki katlı, bir de minik bahçesi var. Hava serin olmasına rağmen bahçede oturduk. Hurşit de favori yerlerimden biri olan Arnavutköy'deki Vira Vira Balık'ın ortağı Zafer gibi. Hemen masaya mezeleri yığmaya başladı. Hepsi de çok tazeydi. Patlıcan salatası, sarımsaklı yoğurtlu semizotu, fava, acılı ezme özel yemekleri arasında. İstavrit, sardalya, çipura ve levrek gibi mevsim balıklarının hepsi vitrinde. Mutfak şefi Şerif Güngör, kasiyer Hatice Düzgit Yazıcı çok sempatik insanlar. O akşam sevgili Bahar ve Yavuz ile geçmişe 
gittik. İnsanın böyle güzel dostlar olması büyük mutluluk. Çardak Balıkhane'nin telefon numarası 0212 263 83 46. 

Theo Burgazada'da 

Yazımı yazarken Fedon'un yakışıklı oğlu Theo aradı. Prens Adaları'ndan biri olan Burgazada'da nefis bir yer açmış. Eşsiz manzarası ve dekoru, Ege-Yunan mezelerinin lezzeti, buzuki ve gitar eşliğinde Türkçe ve Greek müziğiyle özlenen meyhane kültürünü yaşatacakmış. Zaman bulsam, gideceğim. Fedon, Hayko, Alex, Armando orada sahne alacakmış. Mutfak ekibinin başında, yakından tanıdığım lezzet ustası Anita var. Mönü, deniz mahsulleri ve balık çeşitlerinden oluşuyor. Ulaşımı dert etmeyin. Adalar'a ve Bostancı'ya motor servisi veriyorlar. Telefon numarası 0216 381 19 99. Sesi ve fiziğiyle sahnelerin güzel isimlerinden biri olan sevgili Aşkın Nur Yengi komşum oldu. Ama bana biraz kırgınmış. Menajeri olan güzel arkadaşım Lisa Tuna söyledi. Aslında Aşkın biraz haklı, biraz haksız. Ama ben yine de ona bir güzellik yapayım Aşkın'ın, oturduğumuz sitenin, yani Seba İnşaat'ın ortağı Haşmet Murşit ile aşk yaşadığına dair gazetelerde çıkan dedikodular yalan. Gerçekten. Çünkü Haşmet'in yaşamında biri var. Haşmet, Aşkın'ın tarzı değil zaten. Evet efendim, bugünlük de bu kadar. Kısmetse cumartesi günü Bodrum dedikodularında buluşmak üzere... Sevinçleriniz okyanuslar, üzüntüleriniz ise kum 
tanesi kadar olsun. Hoş kalın. 

gecce summer Guide 2004 
Efendim gecce. com'un sahibi sevgili arkadaşım Kenan Erçetingöz ve güzel eşi Gül yine muhteşem bir kitapçık çıkardılar gecce.summer.guide.2004. İstanbul, Bodrum, Çeşme, Antalya, Marmaris, Fethiye, Göcek, Kuşadası... Tatilciler için on numara bir kitap. Üstelik İngilizce ve Türkçe. Tam keyifli bir tatil rehberi. Dolu dolu. İçinde yok yok. Yani atın çantanıza, düşün yola. Büyük bir emeğin ve çalışmanın ürünü. Tüm kitapçılarda bulabilirsiniz. Fiyatı 10 milyon lira. Ama değer. 



</TEXT>
</DOC>
