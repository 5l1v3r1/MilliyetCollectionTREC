<DOC>
<DOCNO> 264156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur03.html </URL>
<DATE> 2004/08/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İstanbul'da yağış nedeniyle toplam 2 bin 458 su baskını oldu 
</HEADLINE>
<TEXT>

     İstanbul'da aralıklarla devam eden yağış nedeniyle Eyüp'te çöken asfalta turist otobüsü saplandı. 
     Eyüpsultan Bulvarı'nda meydana gelen olayda, yaklaşık 1 metre derinliğinde ve 2 metre çapında bir göçük meydana geldi. 
     Asfaltın çökmesiyle meydana gelen çukura, 34 UD 4299 plakalı bir turist otobüsünün arka tekerlekleri saplandı. Olay yerine gelen itfaiye ekipleri, otobüsü girdiği çukurdan kurtardı. 
     Kaza sırasında otobüste bulunan turist grubunun, başka bir araca aktarılarak kaldıkları otellere gönderildiği öğrenildi. 
     Asfalt çökmesi nedeniyle yol trafiğe kapatılırken, Büyükşehir Belediyesi ekipleri de yolda onarım çalışması başlattı. 
     Bu arada, yağış nedeniyle Alibeyköy Karadolap Mahallesi'nde dere yatağındaki su da yükselerek taşma seviyesine ulaştı. 
     Belediye ekipleri, bölgede iş makineleriyle ve kanal kapaklarını açarak yollarda biriken suyu tahliye etti. 
     Öte yandan, İstanbul Büyükşehir Belediyesi Afet Koordinasyon Merkezi'nce AKOM , İstanbul'da aralıklarla devam eden yağmur nedeniyle sabah saatlerinden bu yana toplam 2 bin 458 su baskını ihbarı alındığı bildirildi. 
     İstanbul'da rüzgar hızının da saatte 70 kilometreyi bulduğu kaydedildi. 
     Yetkililer, evleri su basma tehlikesi altında bulunan 3 aileden toplam 10 kişinin de kendi müracaatları üzerine Atatürk Öğrenci Yurdu'na yerleştirildiğini ifade ettiler. 
     
</TEXT>
</DOC>
