<DOC>
<DOCNO> 279215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur34.html </URL>
<DATE> 2004/10/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sedat Peker, teslim olurken yakalandı... 
</HEADLINE>
<TEXT>

     Grubuna yönelik başlatılan operasyon kapsamında hakkında çıkartılan gıyabi tutuklama kararı uyarınca aranan Sedat Peker, teslim olmak için geldiği Beşiktaş'taki İstanbul Adliyesi'nde polis tarafından gözaltına alındı. 
     ''Kelebek'' adı verilen operasyonla gözaltına alınan, ancak çıkarıldığı mahkemece serbest bırakıldıktan sonra hakkında çıkartılan gıyabi tutuklama kararı uyarınca aranmasına başlanan Peker, saat 15.00 sıralarında Beşiktaş'taki İstanbul Adliyesi'ne geldi. 
     Ağabeyi Atilla Peker ile adliyeye gelen Sedat Peker, binaya üst kapıdan girmek istediği sırada polis tarafından gözaltına alındı. 
     Polis aracına bindirilen Peker, emniyete götürüldü. 
     Atilla Peker ise avukatlarının araya girmesi üzerine binaya alınarak, teslim olması sağlandı. 
     
     KÖŞE KAPMACANIN PERDE ARKASI 

     Sedat Peker'in savcılığa gitmeden polis tarafından adliye kapısında yakalanmasının ardında küçük ama önemli ayrıntılar yatıyor. Hakkında gıyabi tutuklama kararı bulunan Sedat Peker, savcıya gitmiş olsa, karar vicahiye çevrilecek ve polis tarafından yeniden sorgulanmadan doğrudan cezaevine gönderilecekti. 
     Polis sabah saatlerinde Sedat Peker'in bazı medya organlarına faks çekerek 'bugün teslim olacağım' demesi üzerine alarma geçip adliye kapılarında önlem aldı. Peker'i üst kapıdan içeri girmeden yakalayarak, hakkındaki karar vicahiye çevrilmeden ele geçirip, cezaevine değil emniyete götürerek yeniden sorgulama fırsata yakaladı. 
     Ancak polis, köşe kapmaca medyanın önünde yaşandığı ve avukatları hemen harekete geçtiği için yasal prosedürü uygulayıp, emniyete götüremeden Sedat Peker'i tekrar adliyeye getirmek zorunda kaldı. 
     Kardeşi Atilla Peker ise emniyete gitmemek için araya avukatlarını soktu ve savcılığa ulaşarak emniyet yerine cezaevine ulaşmanın yolunu bulmuş oldu. 
     
     SEDAT PEKER ADLİYEYE GETİRİLDİ 

     Adliye binasının üst kapısında gözaltına alındıktan sonra İstanbul Organize Suçlar Şube Müdürlüğü'ne ait bir araca bindirilen Peker, kısa bir süre sonra geri getirildi. 
     Adli Tabiplik'te sağlık kontrolünden geçirilen Peker ve ağabeyi Atilla Peker'in, haklarındaki gıyabi tutuklama kararının vicahiye çevrilerek cezaevine gönderilmesi bekleniyor. 
     Sedat Peker'in avukatı Bülent Kılıç, adliye binası girişinde basın mensuplarına yaptığı açıklamada, müvekkilinin teslim olma olasılığına ilişkin soruşturmayı yürüten Cumhuriyet Savcısı ile görüştüğünü belirtti. 
     Avukat Kılıç, teslim olmak için adliyeye gelen Peker'in, kapıdan girişi sırasında polisler tarafından dövülerek ve itilerek zorla arabaya konulduğunu ileri sürdü. 
     Bu uygulamanın hukuk dışı olduğunu savunan Kılıç, infaz işlemlerini Cumhuriyet Savcılığı'nın yaptığını vurgulayarak, teslim olan bir kişinin gözaltına alınamayacağını söyledi. 
     Avukat Kılıç, Adalet ve İçişleri bakanlarından konunun takipçisi olmalarını istedi. 
     
     CEZAEVİNE GÖNDERİLDİ 

     Sedat Peker ile ağabeyi Atilla Peker ve Hüseyin Nalbantoğlu, daha sonra çıkartıldakları nöbetçi mahkemede gıyabi tutuklulukları vicahiye çevrilerek cezaevine gönderildi. 
     Beşiktaş'taki İstanbul Adliyesi'nde sağlık kontrolünden geçirilen Sedat Peker ile sağlık kontrolüne alınmayan Atilla Peker ve Hüseyin Nalbantoğlu, daha sonra İstanbul Nöbetçi 10. Ağır Ceza Mahkemesi'ne çıkarıldı. 
     Burada, gıyabi tutuklulukları yüzlerine okunarak vicahiye çevrilen Sedat Peker, Atilla Peker ve Hüseyin Nalbantoğlu, daha sonra polis aracıyla Bayrampaşa Cezaevi'ne gönderildi. 
     
     DÜN DE ATİLLA EKSER TESLİM OLMUŞTU 

     Sedat Peker ile birlikte hakkında gıyabi tutuklama kararı bulunan 7 kişiden biri olan Atilla Ekser de dün teslim olmuştu. Ekser, hakkındaki gıyabi tutuklama kararının vicahiye çevrilmesinin ardından cezaevine gönderilmişti. 
     
     ARANAN 4 KİŞİ KALDI 

     Mahkemece serbest bırakıldıktan sonra savcılığın bir üst mahkemeye yaptığı itiraz üzerine haklarında gıyabi tutuklama kararı çıkartılan 7 isimden Ali Bin Kalkan, Hakan Öztürk, Hüseyin Nalbantoğlu ve Ali Şahin Gürman'ın yakalanması amacıyla polisin başlattığı çalışmalarsa sürüyor. 
     Peker ve diğer kişilerin yakalanması amacıyla Organize Suçlar Şube Müdürlüğü bünyesinde emniyet amiri, başkomiser ve komiserlerden oluşan 35 kişilik 16 ekip kurulmuştu. Bu ekipler, Cumartesi gününden bu yana Peker ve diğer kişilerin bulunabileceği yerlere operasyonlar düzenlemiş ancak hiçbir ize rastlanamamıştı. 

     
</TEXT>
</DOC>
