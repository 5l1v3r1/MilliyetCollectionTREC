<DOC>
<DOCNO> 278707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo07.html </URL>
<DATE> 2004/10/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kartal'da 20 kişilik transfer listesi hazır... 
</HEADLINE>
<TEXT>

     Yönetimin ara transfer için hazırladığı 20 kişilik liste, Del Bosque’ye verilecek. En az 2 oyuncu alınacak, 4 futbolcuyla yollar ayrılacak 
     
     İsimler Arpacı’nın elinde 
     Süper Lig’de zor günler geçiren, UEFA Kupası’nda gruplara kalarak taraftarını mutlu eden Siyah - Beyazlılar’da hareketli günler yaşanıyor. 2005 yılı Ocak ayında başlayacak ara transfer döneminde kadroyu takviye etmeye hazırlanan Beşiktaş Yönetimi, bu konudaki çalışmalarına hız verdi. Yerli ve yabancı futbolculardan oluşan 20 kişilik liste, Futbol Direktörü Erdil Arpacı aracılığıyla teknik direktör Vicente Del Bosque’ye iletilecek. 
     
     Öncelik yerli ve takasta 
     Yönetim, sezon başında 11 yerli, 2 yabancı futbolcu alarak oldukça geniş bir kadro yaratmıştı. Ancak kalabalık bir soyunma odası yarar getirmez’ diyen İspanyol çalıştırıcı, yaptığı iki ayrı revizyonda 11 futbolcunun gönderilmesini talep etmişti. Bu çerçevede, Ocak ayında en az 2 takviye yapılacak, ancak Bosque’nin belirleyeceği en az 4 futbolcuyla da yollar ayrılacak. Oyuncu alımında öncelik, yerli ve takasla gelecek isimler üzerinde olacak. 
     
     Yolcular hemen hemen belli 
     Özel işleri nedeniyle bir süredir İsviçre’de bulunan Başkan Yıldırım Demirören dün yurda döner dönmez bu konudaki girişimlerin hızlandırılmasını sağladı. Listede bulunan 20 futbolcunun ismi sır gibi saklanıyor, ancak Beşiktaş’tan gönderilecek isimler konusunda önemli ipuçları var. Bosque’nin çok şans tanımadığı Mustafa Doğan, Emre Aşık, Veysel Cihan ve Berkant Göktan topun ağzında... 
     
</TEXT>
</DOC>
