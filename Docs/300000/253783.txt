<DOC>
<DOCNO> 253783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun15.html </URL>
<DATE> 2004/07/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fransa, laiklik yasasını uygulamakta kararlı 
</HEADLINE>
<TEXT>

     Fransa Milli Eğitim Bakanı Francois Fillon, devlet okullarında dini simge ve giysilerin yasaklanmasıyla ilgili yasanın uygulanması konusunda kararlı olduklarını söyledi. 
     France-inter radyo kanalının sorularını yanıtlayan Fillon, ''Fransa'daki Müslümanların çoğunluğunun, devletin laiklik ilkesini koruyan yasaya destek verdiğini'' belirtti ve ''Sadece küçük bir azınlığın bunu istismara çalıştığını'' bildirdi. 
     Fillon, ''Kimse hayale kapılmasın. Kişisel olarak bu yasanın uygulanması konusunda ayrıcalık tanınmayacağını garanti ediyorum, Cumhuriyet bu konuda kararlı olacak'' dedi. 
     Fransız medyasında çıkan haberlerde Fillon'un bu açıklaması, bir süre önce yaptığı çağrıyla Müslüman kızların okula istedikleri giysiyle gelmelerini talep eden Fransa İslam Örgütleri Birliği'ne UOIF uyarı olarak değerlendirildi. 
     Fransa'da nisanda kabul edilen yasa, orta dereceli devlet okullarında türban, kippa ve büyük haç kolyelerle derslere girilmesine yasak getiriyor. 
     
</TEXT>
</DOC>
