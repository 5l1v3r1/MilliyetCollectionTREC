<DOC>
<DOCNO> 288374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy10.html </URL>
<DATE> 2004/11/12/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Cumhurbaşkanı Sezeriki kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 5256 sayılı ''Aile ve Sosyal Araştırmalar Genel Müdürlüğü Teşkilat ve Görevleri Hakkında Kanun'' ile 5257 sayılı ''Milli Eğitim Temel Kanununda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanunlar, yayımlanmak üzere Başbakanlığa gönderildi. 
     5256 sayılı ''Aile ve Sosyal Araştırmalar Genel Müdürlüğü Teşkilat ve Görevleri Hakkında Kanun'', ülkedeki sosyal sorunların tespiti ve çözümü ile Türk ailesinin bütünlüğünün korunması, güçlendirilmesi ve sosyal refahının artırılmasına yönelik ulusal ve uluslararası bilimsel araştırmalar yapmak veya yaptırmak, projeler geliştirmek, desteklemek, bunların uygulamaya konulmasını sağlamak ve aileye yönelik milli bir politikanın oluşmasına yardımcı olmak'' üzere Başbakanlığa bağlı Aile ve Sosyal Araştırmalar Genel Müdürlüğü kurulması öngörülüyor. 
     Genel müdür ve iki yardımcısı bulunacak teşkilatın ana hizmet birimleri, Aile ve Sosyal Sorunları Araştırma, Eğitim, Yayın ve Dokümantasyon ile Dış İlişkiler Daire Başkanlıklarından oluşacak. Strateji Geliştirme Daire Başkanlığı ile Hukuk Müşavirliği ise danışma birimi olarak görev yapacak. Yardımcı hizmet birimleri de İnsan Kaynakları ve Destek Hizmetleri Daire başkanlıklarından oluşacak. 
     
     DANIŞMA KURULU 
     Kanunla, teşkilatta Aile ve Sosyal Araştırmalar Danışma Kurulu da oluşturuluyor. Kurul üyelerinin görev süresi 3 yıl olacak. Üyeliği sona erenler yeniden seçilebilecek. Kurul'un sekreterya hizmetleri Genel Müdürlük tarafından yürütülecek. 
     Kurul en az yılda bir kez toplanacak. Kurul üyelerine Harcırah Kanunu hükümleri uyarınca ödeme yapılacak. Kurul'un çalışma usul ve esasları Genel Müdürlükçe hazırlanacak yönetmelikle belirlenecek. 
     Aile ve Sosyal Araştırmalar Kurulu'nun görevleri kanunda şöyle sıralanıyor 
     ''Genel Müdürlüğün görevleri içinde yer alan araştırma projelerinin öncelik sırası ve uygulanacak projeler hakkında görüş bildirmek ve önerilerde bulunmak, Uluslar ve uluslararası sosyal amaçlı vakıf, dernek, federasyon ve gönüllü kuruluşlarla işbirliği yapılması hususunda görüş bildirmek ve önerilerde bulunmak, Sosyal, ekonomik ve kültürel faktörleri itibariyle aile yapısına etkili olabilecek yayınlar konusunda ilgili kuruluşlara görüş bildirmek ve önerilerde bulunmak, Genel müdürlüğün görev alanına giren mevzuat konusunda görüş ve öneri oluşturmak.'' Kanunla, Genel Müdürlük için toplam 77 kadro ihdas ediliyor. 
     
     OKUL AİLE BİRLİKLERİ 
     5257 sayılı ''Milli Eğitim Temel Kanununda Değişiklik Yapılması Hakkında Kanun'' ise okul aile birliklerini yeniden düzenliyor. 
     Kanuna göre, eğitim kurumlarının amaçlarının gerçekleştirilmesine katkıda bulunmak amacıyla okullarda okul-aile birlikleri kurulacak. Bu birlikler, okulların eğitim ve öğretim hizmetlerine etkinlik ve verimlilik kazandırmak, okulların ve maddi imkanlardan yoksun öğrencilerin zorunlu ihtiyaçlarını karşılamak üzere, aynı ve nakdi yardımları kabul edebilecek. Maddi katkı sağlamak amacıyla sosyal ve kültürel etkinlikler ve kampanyalar düzenleyebilecek, okulların bünyesinde bulunan kantin, açık alan, salon ve benzeri yerleri işletebilecek veya işlettirebilecek. 
     Okul-aile birliklerinin kuruluş ve işleyişi, birlik organlarının oluşturulması ve seçim şekilleri, bağışların kabulü, harcanması ve denetlenmesi ile kantin, açık alan, salon ve benzeri yerlerin işletilmesi veya işlettirilmesinden sağlanan gelirlerin dağıtım yerleri ve oranları, harcanması ve denetlenmesine dair usul ve esaslar, Milli Eğitim ve Maliye bakanlıklarınca müşterek hazırlanacak yönetmelikte düzenlenecek. 
     Okul-aile birliklerinin gelirleri, her türlü vergi, resim ve harçtan muaf olacak. 
     
</TEXT>
</DOC>
