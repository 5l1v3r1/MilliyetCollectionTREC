<DOC>
<DOCNO> 262384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun50.html </URL>
<DATE> 2004/08/11/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Vatikan yetkilisi "Türkiye AB'ye değil Araplara katılmalı" 
</HEADLINE>
<TEXT>

     Vatikan Dinsel Öğretiler Kurulu Başkanı Kardinal Joseph Ratzinger, ''Türkiye'nin AB'ye değil Araplara katılması gerektiğini'' öne sürdü. 
     Le Figaro gazetesinin dergisiyle mülakat yapan Almanya doğumlu ünlü din bilimci, nüfusunun çoğunluğu Müslüman olan Türkiye'nin geleceğini Hıristiyan kökenli AB yerine, bir İslam ülkeleri örgütünde araması gerektiğini savundu. 
     Vatikan'ın din öğretisi alanında en önemli kişisi olan Ratzinger, Türkiye'nin her zaman Avrupa için tezat oluşturacağını, Avrupa'ya bağlanmasının hata olacağını ileri sürdü. 
     AB'nin Hıristiyan mirasını tartışmaya devam etmesi gerektiğini ifade eden Ratzinger, Türkiye'nin tarihte daima farklı bir kıtayı temsil ettiğini, devamlı olarak Avrupa'ya tezat oluşturduğunu öne sürerek, Osmanlı İmparatorluğu'nun geçmişte Viyana kapılarına dayandığını ve Balkanlar'da savaştığını hatırlattı. 
     Ratzinger, iki kıtayı özdeşleştirmenin bir hata olacağını belirterek, bunun zenginliğin kaybedilmesi ve ekonomik çıkarlar için kültürün kaybolması anlamına geleceğini iddia etti. 
     Türkiye'nin Arap komşularıyla kültürel bir bölge oluşturabileceğini söyleyen Ratzinger, böylelikle Türkiye'nin kendi kimliğiyle önde gelen bir figür olabileceğini kaydetti. 
     Ratzinger, İslam toplumuyla AB arasında işbirliği yapılmasına karşı olmadığını, her iki topluluğun da radikal dinciliğe karşı birlikte mücadele edebileceğini bildirdi. 
     Vatikan'ın kiliseyle devletin ayrılmasına destek verdiğini söyleyen Ratzinger, buna rağmen AB'nin Hıristiyan geçmişi tarihsel gerçeğini reddetmesini yanlış bulduğunu kaydetti. 
     Avrupa anayasasında Hıristiyanlığa vurgu yapılmamasına da değinen Ratzinger, bu karşı çıkışın arkasında Avrupa'nın kendisi ve büyük tarihine karşı bir nefretin saklı olduğundan korktuğunu ifade etti. 
     Fransa'da son dönemlerde laiklik yanlısı kararlara ve devlet okullarında türbanın yasaklanmasıyla ilgili olarak da Ratzinger, ''saldırgan laikliğin'' İslami radikal dinciliği geriletmekten daha ziyade artıracağını kaydetti. 
     Allah'ı tanıma ya da kutsala saygının kaybolmasını reddeden bir dünyaya karşı çıkan bir dünya olduğunu söyleyen Ratzinger, kutsallık duygusu ve ötekilere saygının kaybının, Arap ve İslam dünyasında kendi kendini savunma tepkisi doğurduğunu ifade etti. 
     
</TEXT>
</DOC>
