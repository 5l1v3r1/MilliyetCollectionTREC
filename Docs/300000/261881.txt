<DOC>
<DOCNO> 261881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas10.html </URL>
<DATE> 2004/08/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Günlük 8 milyon 'Orta direğin' tatil tercihi Doğu Akdeniz... 
</HEADLINE>
<TEXT>

     Doğu Akdeniz'de uzun sahil şeridi bulunan Mersin Anamur, Silifke ve Erdemli ilçelerindeki düşük fiyatlı otel ve pansiyonlarıyla, orta gelirlilere tatil imkanı sağlıyor. 
     Antalya kıyıları ile Ege'de bazı otellerin fiyatları, kişi başı günlük 200 milyon lirayı aşıyor. Bu bölgede, yabancı turist yoğunluğu nedeniyle yıldızsız otel ve pansiyonlar bile orta gelirli kalabalık ailelerin bütçelerini zorluyor. 
     Buna karşın, Mersin'in 326 kilometrelik uzun sahil şeridi, genellikle yazlık tatil sitelerinin arasına sıkışan otel ve pansiyonlarıyla, özellikle orta gelirli aileler tarafından tercih ediliyor. 
     Yurtdışı turizme yeteri kadar açılamadığı için müşterilerinin hemen tamamı yerli olan ve fiyatları günlük kişi başı 8 milyon liradan başlayan oteller, sahil turizminin yoğun olduğu bölgelere göre kat kat daha ekonomik tatil olanağı sağlıyor. 
     İlde kiraya verilen yazlıklar ise bir aileye 1 ay süreyle 300-500 milyon lira arasında kiralanabiliyor. Bu durumda, tatil süresi uzadığı gibi, maliyet daha da düşürülebiliyor. 
     Anamur, Silifke'nin Taşucu beldesi gibi tatil mekanları, doğa tutkunlarına da farklı seçenekler sunuyor. Tatilini burada geçirenler, Akdeniz foku, caretta caretta kaplumbağalar ile tarihi mekanları görme fırsatı bulabiliyor. 
     Altın sarısı kumlara sahip Mersin sahilleri, yer yer 30-40 metreye kadar uzanan oldukça sığ deniziyle, yüzme bilmeyenlerce tercih ediliyor. Erdemli İlçesi'nin Kızkalesi Beldesi de bu özelliği nedeniyle hafta sonları oldukça kalabalık oluyor. 
     
</TEXT>
</DOC>
