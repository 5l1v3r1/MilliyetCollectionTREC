<DOC>
<DOCNO> 279353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun08.html </URL>
<DATE> 2004/10/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Çırılçıplak Bush' tablosu ABD'yi karıştırdı, sergi kapandı 
</HEADLINE>
<TEXT>

     Ünlü ressam Manet'nin ''Olympia'' eserinden esinlenerek hazırlanan ve ABD Başkanı George Bush'u çıplak yatarken sergileyen bir tablo, Washington Şehir Müzesi'nin duvarından indirildi. 
     Sanatçı Kayti Didriksen'in, Bush'u çıplak yatarken ve Başkan yardımcısı Dick Cheney'yi Başkan'a petrol kuyusu sunarken gösteren ''Boş Zamanı olan Adam, Kral George'' başlıklı karikatürize edilmiş tablosu, ''Eğlenceli Mobilya'' adlı serginin toptan iptal edilmesine de yol açtı. 
     Pazar günü yaklaşık bir düzine kişinin görmesinin ardından tablo, ''Kristof Kolomb'' günü tatili nedeniyle kapalı kaldığı sırada duvardan indirildi. Bunun ardından müze yetkilileri, serginin tamamen kaldırıldığını açıkladılar. 
     ''Eğlenceli Mobilya'' sergisi için düşünülen Bush tablosu, Edouard Manet'nin empresyonist eseri ''Olympia'dan'' esinlenerek yapılmış bir eser. Ancak kadın hizmetkarın yerinde takım elbiseli Başkan Yardımcısı Dick Cheney duruyor ve Bush'a bir taç ve onun tepesinde minyatür petrol kuyusunu bir yastık üzerinde sunuyor. 
     Washington Şehir Müzesi'nin ''Eğlenceli Mobilya'' sergisinde Bush tablosunun yanısıra, Cumhuriyetçi eski ABD başkanlarından Ronald Reagan'ı AIDS krizini ciddiye almamakla suçlayan bazı resim ve yazılarla süslü bir kilise bankı ile uyuşturucu bulundurmaktan hapse giren, Washington'ın eski belediye başkanlarından Marion Barry'nin uyuşturucu teçhizatıyla süslenmiş bir sehpa da bulunuyordu. 
     Müze yetkilileri, serginin iptal edilme nedeni olarak Washington Şehir Müzesi'nin sanat değil, tarih müzesi olmasını gösterdi. 
     Müzenin icra kurulu üyelerinden biri, Washington Post gazetesine açıklamasında, serginin mobilya üzerine olacağını sandığını söyledi. 

     
</TEXT>
</DOC>
