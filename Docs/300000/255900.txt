<DOC>
<DOCNO> 255900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko31.html </URL>
<DATE> 2004/07/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kart harcamasına NATO Zirvesi dopingi... 
</HEADLINE>
<TEXT>

     Türkiye'de, NATO Zirvesi'nin gerçekleştirildiği Haziran'da yabancıların MasterCard kredi kartı ve Maestro banka kartı ile yaptıkları harcamalar, yüzde 23 artarak 96.7 milyon euroya yükseldi. 
     MasterCard Türkiye, yaptığı araştırmada, NATO Zirvesi ve birçok uluslararası toplantıya evsahipliği yapılan Haziran ayında, MasterCard kartları ile yapılan harcamaları geçen yılın aynı dönemine göre değerlendirdi. 
     Haziran'da yabancılar MasterCard kredi kartı ve Maestro banka kartı ile geçen yılın aynı dönemine göre yüzde 23'lük artışla 96.7 milyon euro harcadı. 
     Araştırmada, harcama artış oranında ABD'liler öne çıktı. Haziran ayında ABD'den gelen konuklar, MasterCard kartları ile 11.1 milyon euro harcadı. ABD'den gelen konukların harcamalarında geçen yılın aynı dönemine göre yüzde 48 artış kaydedildi. 
     Artış oranında ABD'yi takip eden İngiliz konukların harcamaları ise geçen yılın Haziran ayına göre yüzde 40 artışla 14.3 milyon euro olarak gerçekleşti. 
     Haziran ayında MasterCard kredi kartı ve Maestro banka kartları ile yapılan toplam harcamada ise Almanya 29.8 milyon euro ile ilk sırayı aldı. 
     Yabancıların ülkelerine göre harcamaları, Hollanda 17.8 milyon euro, İsviçre 3.7 milyon euro, Belçika 2.8 milyon euro, Fransa 2.4 milyon euro, Avusturya 2 milyon euro, Rusya 1.8 milyon euro, İsveç 1.2 milyon euro ve diğer ülkelerden gelen konuklar 9.8 milyon euro olarak sıralandı. 
     
</TEXT>
</DOC>
