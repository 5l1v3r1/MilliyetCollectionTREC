<DOC>
<DOCNO> 256546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy18.html </URL>
<DATE> 2004/07/19/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Şirin, Erdoğan hakkında suç duyurusunda bulundu 
</HEADLINE>
<TEXT>

     İstanbul Bağımsız Milletvekili Emin Şirin, Başbakan Recep Tayyip Erdoğan hakkında Yargıtay Cumhuriyet Başsavcılığı'na suç duyurusunda bulundu. 
     Şirin, suç duyurusunda Başbakan Erdoğan'ın ''Bizi birbirimize düşürmek isteyenlere fırsat vermeyeceğiz. Türkü ve Kürdüyle, Lazı ve Çerkeziyle, Gürcüsü ve Abhazasıyla ortak bir paydamız var. Hepimiz Türkiye cumhuriyeti vatandaşıyız'' ifadelerinin çeşitli basın organlarında çıktığına dikkati çekti. 
     Erdoğan'ın bütünüyle bu ifadesinin Türkiye Cumhuriyeti'ni çeşitli halkların kurduğu, bu halkların birbirine düşme ihtimali olduğu tezi üzerine kurulduğunu iddia eden Şirin, suç duyurusunda, ''Türkiye Cumhuriyeti'nde kurucu halklar yoktur. Türkiye Cumhuriyeti'nde sadece Lozan Antlaşması'nın belirlediği azınlıklar hariç Türk halkı vardır. Bu ifade Anayasamızın 66. maddesindeki, Türk Devleti'ne vatandaşlık bağı ile bağlı olan herkes Türk'tür ifadesi ile çelişki içindedir'' görüşüne yer verdi. 
     
</TEXT>
</DOC>
