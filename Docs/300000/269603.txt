<DOC>
<DOCNO> 269603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/guncel/gun01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Müfettişin işgüzarlığı 
</HEADLINE>
<TEXT>


Ders esnasında 'Evrim Teorisi'ni anlattığı için bir öğretmene soruşturma açan İlköğretim Müfettişi Yusuf Ziya Acun'un daha önce de 9 yaşındaki çocukların ifadelerini aldırdığı ortaya çıktı... 

ANKARA ANKA 

Derste "Evrim Teorisi"ne değindiği gerekçesiyle Öğretmen Zeliha Avcı hakkında soruşturma açan İlköğretim Müfettişi Yusuf Ziya Acun'un, daha önceki görev yeri Antalya'da yürüttüğü bir soruşturmada 9 yaşındaki çocukların ifadesini aldığı, kendilerinden öğretmenleri hakkında görüş istediği ortaya çıktı. Çocuklarının psikolojisinin olumsuz etkilendiğini bildiren veliler, Acun'u Valilik ve Kaymakamlık'a şik yet etti. 
Halen Ankara İl Milli Eğitim Müdürlüğü bünyesinde görev yapan Acun'un, Antalya'daki görevi sırasında pedagojiye aykırı yöntemlerle soruşturmalar yürüttüğü savunuldu. 
Acun, çocuklarını okula kayıt ettirmek için gelen vekilleri ikna ederek makbuzsuz çek ve para aldığı iddia edilen Alanya Kemal Şuberi İlköğretim Okulu Müdürü Erdal Sayı hakkında yaklaşık altı ay süren bir soruşturma sürdürdü. 
Acun'un, soruşturma kapsamında okulda eğitimlerini sürdüren öğrencilerin ifadelerine de başvurduğu kaydedildi. Acun'un dokuz yaşındaki çocukları, müdürleri hakkındaki görüşlerini açıklamaları için sorguya aldığı, öğrencilerin yanında öğretmenlerinin bulunmadığı belirtildi. 

Zorla ifade aldı 
Acun'un soruşturma yöntemine tepki gösteren, çocuklarının psikolojilerinin bozulduğunu ifade eden veliler, Acun'un cezalandırılmasını istedi. Acun hakkında Valilik'e şik yet dilekçesi veren velilerden Ayşe Mat, "3 B sınıfı öğrencisi Doğukan Mat'ın annesiyim. Çocuğumun zorla ve tehditle ifadesi alınmıştır. Müfettiş tarafından çocuğuma anne ve babasına bu uygulamanını söylenmemesi, söylendiği takdirde cezalandırılacağı iletilmiştir. Çocuğumun psikolojik olarak etkilendiğine inandığım için gereğinin yapılmasını arz ederim" dedi. 
Velilerin şik yeti üzerine hakkında soruşturma açılan Acun, herhangi bir cezaya çarptırılmadı. 

Müdür beraat etti 
Müdür Sayı, Acun'un soruşturmasının ardından görevinden alınması yönündeki teklifi üzerine Antalya Gündoğmuş İlçesi Köprülü Köyü'ne gönderildi. Hakkındaki iddialar kapsamında Ağır Ceza Mahkemesi'nde yargılanan Sayı, beraat etti. 


</TEXT>
</DOC>
