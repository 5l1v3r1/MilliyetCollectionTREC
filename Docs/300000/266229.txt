<DOC>
<DOCNO> 266229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun10.html </URL>
<DATE> 2004/08/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD başkanlık seçimleri yine Florida'da kilitlenebilir... 
</HEADLINE>
<TEXT>

     ABD'de yapılan son bir anketin sonuçlarının doğru çıkması durumunda, Amerikalılar 2 Kasım seçimlerinin sonuçlarını öğrenmek için, tıpkı 2000 yılı seçimlerinde olduğu gibi, kritik Florida oyları sayılırken yine heyecandan tırnaklarını kemirecek. 
     CNN USA Today Gallup araştırmasına göre, ABD Başkanı George Bush ile Demokrat rakibi John F. Kerry, Florida eyaletinde oyların yüzde 45'ini alıyor. Florida'da Reform Partisi tarafından aday gösterilen Ralph Nader ise oyların yüzde 3'ünü kazanıyor. 
     Başkanı seçecek 27 seçici oyuyla seçimin en kritik bölgesi durumundaki Florida'da, 2000 yılı başkanlık seçimlerinde 6 milyondan fazla oy sayılmış, ancak Başkan Bush bu eyalette rakibinden sadece 7 oy fazla almak suretiyle Beyaz Saray'a giden aday olmuştu. 
     2000 yılı başkanlık seçimlerinden bu yana başta 11 Eylül saldırıları ve Irak savaşı olmak üzere ülkeyi etkileyen çok önemli olaylar olmasına rağmen, Floridalı seçmenlerin siyasi bölünmüşlüğünde herhangi bir değişiklik olmadığı, eyaleti vuran Çarli kasırgasının bile bu konuda bir etki yapmadığı kaydediliyor. 
     Temmuz ortalarında yapılan bir anketin sonuçlarıyla mukayese edildiğinde Başkan Bush'un Florida'daki desteği yüzde 4 oranında gerilemiş bulunuyor. 
     
</TEXT>
</DOC>
