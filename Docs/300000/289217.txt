<DOC>
<DOCNO> 289217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun43.html </URL>
<DATE> 2004/11/16/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
ABD enflasyona yeniliyor... TEFE Ekim'de 1,7 arttı 
</HEADLINE>
<TEXT>

     Artan petrol ve gıda fiyatları yüzünden Ekim ayında toptan eşya fiyatlarının yüzde 1,7 oranında tırmandığı ABD'de, enflasyon endişesi yaşanıyor. 
     Toptan eşya fiyatlarında 1990'lı yılların başından bu yana görülen en yüksek fiyat artışının bu yılın Ekim ayında yaşandığı belirtilirken, ABD Hazinesi'nin son aylarda kredileri sıkılaştırma politikalarının da bu artışta etkili olduğu ifade ediliyor. 
     Enerji fiyatlarının Ekim ayı içerisinde yüzde 6,8 oranında arttığına dikkat çekilirken, benzin fiyatlarının yüzde 17,3, fuel oil'in yüzde 17,9 ve likit gaz fiyatının ise yüzde 14,7 oranında arttığı belirtiliyor. 
     Başta sebze-meyve ve et olmak üzere gıda fiyatlarının Ekim ayı içerisinde 1,6 oranında artış gösterdiğine işaret edilirken, binek otolarının fiyatının yüzde 1,3 oranında düştüğü, ancak inşaat makinaları fiyatının yüzde 2,7 oranında arttığı kaydediliyor. 
     Toptan eşya fiyatları ekonomistlerin beklentilerinin ötesinde bir artış gösterirken, Wall Street de bu artışa hisse senetlerinde düşüş şeklinde cevap verdi. Sabah seansında Dow Jones endeksindeki sanayi hisselerinde 59 puanlık bir gerileme gözlenirken, Nasdaq'ta da 16 puanlık bir gerileme görüldü. 
     Enflasyonun son dönemde açık şekilde artış içinde olduğunun gözlendiğini söyleyen ekonomistler ise bu artışın şimdilik ekonomi için bir tehdit arz etmediğini ifade ediyorlar. 
     Ekonomistler ayrıca, enflasyondaki artışın sağladığı meşruiyet zemini üzerinde ABD Hazinesi'nin 14 Aralık'ta yapacağı toplantıda faiz oranlarını artırma kararı almasını beklediklerini de kaydediyorlar. 
     
</TEXT>
</DOC>
