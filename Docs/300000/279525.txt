<DOC>
<DOCNO> 279525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur27.html </URL>
<DATE> 2004/10/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mahkeme katipleri Sedat Peker'e mi çalışıyordu 
</HEADLINE>
<TEXT>

     Sedat Peker ve adamlarına yönelik operasyon sürüyor. Polis bugün de aralarında, Peker'in yargılandığı mahkemede katip olarak görev yaptıkları öne sürülen iki kişinin de aralarında bulunduğu 6 kişiyi gözaltına aldı. 
     İstanbul Organize Suçlar Şube Müdürlüğü'ne getirilerek sorgularına başlanan 6 kişiden 2'sinin bayan olduğu ve Beşiktaş'taki İstanbul Adliyesi'nde katip olarak görev yaptıkları öğrenildi. 
     İddiaya göre, ağır ceza mahkemesi görevlileri, Sedat Peker'in dosyasındaki bazı bilgileri avukatlara sızdırarak yargılamayı etkiliyorlardı. 
     
     TESLİM OLDULAR 

     Sedat Peker ve adamlarına yönelik operasyon kapsamında gözaltına alınıp serbest bırakıldıktan sonra haklarında gıyabi tutuklama kararı çıkartılan kişilerden Hakan Öztürk, Ali Şahin Gürman ve Ali Bin Kalkan da savcılığa teslim oldu. 
     Beşiktaş'taki İstanbul Adliyesi'ne koşarak girmeye çalışan 2 kişi, çevrede önlem alan İstanbul Organize Suçlar Şube Müdürlüğü ve adliye polislerince durduruldu. 
     Üst aramasından geçirilen bu kişilerin, Sedat Peker ve adamlarına yönelik operasyon kapsamında haklarında çıkartılan gıyabi tutuklama kararı uyarınca aranan Hakan Öztürk ve Ali Şahin Gürman oldukları ve savcılığa teslim olmak için geldikleri anlaşıldı. 
     Bunun üzerine Öztürk ve Gürman, haklarındaki gıyabi tutuklama kararı vicahiye çevrilmek üzere mahkemeye çıkartıldı. 
     Öztürk ve Gürman'dan kısa bir süre sonra da Ali Bin Kalkan adliyeye gelerek teslim oldu. 
     Daha sonra teslim olan Hakan Öztürk, Ali Şahin Gürman ve Ali Bin Kalkan, haklarındaki karar vicahiye çevrilerek cezaevine gönderildi. 
     İstanbul Nöbetçi 12. Ağır Ceza Mahkemesi'nce gıyabi tutuklama kararları yüzlerine karşı okunan ve vicahiye çevrilen Öztürk, Gürman ve Kalkan, daha sonra elleri kelepçeli olarak binadan çıkartıldı. 
     Organize Suçlar Şube Müdürlüğü'ne ait araca bindirilen Öztürk, Gürman ve Kalkan, daha sonra Bayrampaşa Cezaevi'ne gönderildi. 

     
</TEXT>
</DOC>
