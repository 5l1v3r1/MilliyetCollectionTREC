<DOC>
<DOCNO> 282898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun10.html </URL>
<DATE> 2004/10/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak'ta yeni ordudan 49 askerin cesedi bulundu... 
</HEADLINE>
<TEXT>

     Irak'ın Bakuba kentinin güneyinde yeni Irak ordusundan 49 askerin cesedi bulundu. 
     AP ajansının haberine göre, Diyala vilayetinin polis yetkilisi General Valid El Azzavi, cesetlerin Bakuba'nın 50 kilometre güneyindeki bölgede bulunduğunu söyledi. 
     El Azzavi, askerlerin yere yatırıldıktan sonra vurularak öldürüldüğünü tespit ettiklerini belirtti. 
     General Azzavi, askerlerin tamamının yeni Irak ordusunun üyesi olduğunu ve Baladruz'daki Kirkuş askeri kampında eğitim gördüklerini söyledi. 
     Yetkili, olayın muhtemelen askerlerin evlerine döndüğü sırada olduğunu ifade etti. 
     Reuters ajansı da Ulusal Irak Muhafızları yetkilileri ve polise dayanarak verdiği haberde, cesetlerin İran sınırı yakınındaki Mandali köyü civarında, yol kenarında bulunduğunu bildirdi. 
     Cesetlerin 37'sinin dün, 12'sinin de bu sabah bulunduğu belirtildi. 
     Bir Amerikan askeri kaynağı ise olayı doğruladı, ancak ceset sayısının 30-35 olduğunu söyledi. 
     
</TEXT>
</DOC>
