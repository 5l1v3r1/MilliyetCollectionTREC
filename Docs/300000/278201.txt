<DOC>
<DOCNO> 278201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas08.html </URL>
<DATE> 2004/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Charlize Theron sette yaralandı, artık dublör kullanacak 
</HEADLINE>
<TEXT>

     Son filminin tehlikeli bir sahnesinde dublör kullanmadığı için telden düşerek yaralanan ünlü aktris Charlize Theron'ın aklı başına geldi. Güzel yıldız, bundan sonraki kontratlarına ''tehlikeli sahnelerde dublör kullanma'' şartı koymaya karar verdi. 
     Internetteki ''imdb'' sitesinin haberine göre, Oscarlı oyuncu Theron, bundan sonra tehlikeli sahnelerde görev almayacak. 
     ''Aeon Flux'' filminde tellerden atlarken boynunu ciddi şekilde inciten ve Almanya'daki çekimleri yarıda keserek ABD'ye dönen Theron, bir aylık tedavi süresini tamamlayarak işine geri döndü. 
     Doktorlarının onay vermesiyle sete dönen Theron'a erkek arkadaşı aktör Stuart Townsend'den de ültimatom geldi. Güzel yıldızın bundan sonraki filmlerinde tehlikeli sahnelerde dublörsüz oynamasını yasaklayan Townsend'in uyarısına kulak veren Theron da bundan sonraki film kontratlarına ''tehlikeli sahnelerde dublör kullanma'' şartı koymaya karar verdi. 
     Charlize Theron'ın yakın bir arkadaşı, oyuncunun bugüne kadar tehlikeli sahnelere gözü kapalı atladığını dile getirerek, ''Ancak artık dersini aldı. Bundan sonra kesinlikle dublör kullanacak'' açıklamasında bulundu. 
     Charlize Theron, ''Aeon Flux'' adlı konusu gelecekte geçen filmde halkın çoğunun hastalıktan kırıldığı bir ortamda mevcut yönetime başkaldıran asiler arasında yer alan bir komandoyu canlandırıyor. Film, MTV'nin ünlü çizgi serisinden beyazperdeye aktarıldı. 
     Theron, 2004 yılında ''Cani'' filmindeki dünyanın ilk kadın seri katili rolüyle Oscar ödülünü kazanmıştı. 

     
</TEXT>
</DOC>
