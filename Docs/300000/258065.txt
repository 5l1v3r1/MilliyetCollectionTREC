<DOC>
<DOCNO> 258065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur03.html </URL>
<DATE> 2004/07/25/ </DATE>
<TIME> 09.57 </TIME>
<AUTHOR>  </AUTHOR>
<HEADLINE>
Ege ve Akdeniz sahillerindeki otellerin doluluk oranı yüzde 90'ı aştı... 
</HEADLINE>
<TEXT>

     Türkiye Otelciler Birliği TÜROB Başkanı Ahmet Barut, Ege ve Akdeniz sahillerindeki otellerin tümünde doluluk oranlarının yüzde 90'ı aştığını söyledi. 
     Turistik yatak sayısında artış olduğu için otellerin ortalama doluluk oranlarının mevsim normallerinin altında kaldığına dikkati çeken TÜROB Başkanı Barut, ''Yatak sayısı turist sayısına göre çok daha fazla artıyor. Bu nedenle otellerin ortalama doluluk oranları bir önceki yıla göre daha düşük gerçekleşiyor'' dedi. 
     Antalya, Fethiye, Marmaris, Bodrum, Çeşme'deki otellerin ortalama doluluk oranlarının yüzde 90'ları aştığına işaret eden Barut, Kuşadası'nda doluluk oranının diğer bölgelere göre biraz daha düşük olduğunu, İstanbul, Ankara, Kapadokya gibi kültür turlarının yapıldığı bölgelerdeki doluluk oranlarının ise mevsim itibariyle daha düşük gerçekleştiğini belirtti. 
     Ahmet Barut, golf sahaları, temalı parklar, eğlence yerleri gibi yatırımların artırılmasını, turistler için yeni cazibe merkezlerinin oluşturulmasını istedi. 
     
     ''ANTALYA EN YÜKSEK DOLULUK ORANINA SAHİP'' 

     Akdeniz Turistik Otelciler Birliği AKTOB Başkanı Osman Ayık ise Antalya'da hedeflenen rakamlara ulaşıldığını belirterek, şunları söyledi 
     ''Şu andaki veriler her şeyin beklenildiği gibi geliştiğini gösteriyor. Geçen yıla göre yüzde 20 turist artışı gerçekleşiyor ama geçen yıl temmuz ayında yüzde 100 dolu olan Antalya'daki oteller bu yıl daha fazla turist gelmesine rağmen ortalama doluluk oranı yüzde 90 civarındadır. Bunun nedeni bu yıl hizmete giren 50 bin yataktır. Turist sayısı yatak sayısıyla orantılı artmıyor. Çok fazla yatak yapılıyor. Buna rağmen Antalya Türkiye'de en yüksek doluluk oranına sahiptir.'' 
     
</TEXT>
</DOC>
