<DOC>
<DOCNO> 250178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun11.html </URL>
<DATE> 2004/06/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
En iyi başkan, 'görevde olmayan' başkan... 
</HEADLINE>
<TEXT>

     Yapılan bir araştırma, yeni çıkan ''Hayatım'' adlı kitabıyla gündemde olan eski ABD Başkanı Bill Clinton'a bugünlerde verilen halk desteğinin başkanlık dönemindeki en yüksek destek civarında olduğunu ortaya koydu. 
     ABC News ile Washington Post gazetesi tarafından ortaklaşa yapılan anketin sonuçlarına göre, başkanlık döneminde yaptıklarıyla Clinton, geçmişe yönelik olarak halkın yüzde 62'sinin onayını alırken, Amerikan halkının görevden ayrılmış başkanları görevleri sırasında olduğundan çok daha fazla ''hayırla'' anmak gibi bir alışkınlığa sahip olduğu ifade ediliyor. 
     Clinton'ın dün piyasaya çıkan ve 1,5 milyon adet basılan kitabı için gece yarılarından itibaren kuyruklarda beklenmesi ve kitabı için verilen sipariş miktarının 2 milyonu aşmasında, Amerikan halkının ''eski başkanlarını hayırla yad etme'' alışkanlığının da etkili olduğu kaydediliyor. 
     Başkanlığı döneminde halktan destek görme oranı ortalama yüzde 57 olan Clinton'ın, Monica Lewinsky skandalı döneminde ise halktan destek görmeme oranı yüzde 67'ye yükselmişti. 
     Clinton'ın Beyaz Saray'a veda etmek üzereyken halk desteği ise yüzde 65'i bulmaktaydı. 
     Bill Clinton, başkanlık performansının halktan gördüğü tasvip oranıyla iki hafta önce hayatını kaybeden eski ABD Başkanı Ronald Reagan'a yakın bir desteğe sahip bulunuyor. 
     Başkan Bush'un babası eski başkan George Bush'un geçmişe dönük destek oranı, görevi bıraktıktan 4 yıl sonra yüzde 63'e kadar yükselmişti. 
     İkinci Dünya Savaşı sonrasında göreve gelen bütün ABD başkanları arasında en düşük tasvip oranına sahip bulunan Jimmy Carter bile, görevi bıraktıktan tam 18 yıl sonra, 1999'da yapılan kamuoyu araştırmasına göre, görev sırasında halktan aldığı destekten 20 puan daha fazla destek almıştı. 
     2002 yılında yapılan bir anketin sonuçlarına göre ise Reagan'ın geçmişe yönelik halk desteği ise yüzde 73'ü bulmuştu. 
     
</TEXT>
</DOC>
