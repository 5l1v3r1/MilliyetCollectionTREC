<DOC>
<DOCNO> 286180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur50.html </URL>
<DATE> 2004/11/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kilisede iftar... 
</HEADLINE>
<TEXT>

     Samsun'da bulunan İtalyan Katolik Kilisesi'nde görevli rahip, çevre esnafı için kilisede iftar yemeği verdi. 
     Ulugazi Mahallesi'ndeki Mater Dolarasa Katolik Kilisesi'nde görevli rahip Pier Brunissen tarafından organize edilen yemeğe, çevre esnafının yanı sıra Samsun Müftü Yardımcısı Hasan Görer, İlkadım Belediye Başkan Yardımcısı Mehmet Dikici ile Mahalle Muhtarı Filiz Kavalcı da katıldı. 
     Dinler arasındaki hoşgörünün bir örneği olarak böyle bir yemek verdiğini anlatan Rahip Brunissen ''Zaten çoğunu uzun süredir tanıdığım insanlarla böyle bir yemekte birlikte olmak, benim için de güzel bir duygu'' dedi. 
     İftar yemeğiyle, Müslüman kardeşlerine saygı ve dostluk göstermek istediklerini kaydeden Brunissen, ''Çok yerde savaşlar var. Terör var. Bazen farklı dinlerin mensupları çarpışır. Bu, Allah'ın isteğine karşıdır. Biz burada misyonerlik yürütmek için bulunmuyoruz. Parayla insanları kandırarak dinimize çekmeye çalışmıyoruz. Birbirimize karşı şüpheye düşmeyelim. Diniyle, diyalogla barışa katkıda bulunalım'' diye konuştu. 
     Yemeğe katılan çevre esnafı, Rahip Brunissen'in bu davranışından memnuniyet duyduklarını ifade ederek, kendisine, hoşgörüsü ve nazik davranışı için teşekkür ettiler. 
     
</TEXT>
</DOC>
