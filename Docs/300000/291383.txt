<DOC>
<DOCNO> 291383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun33.html </URL>
<DATE> 2004/11/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Powell'dan sonra Straw da Ortadoğu'ya gidiyor 
</HEADLINE>
<TEXT>

     İngiltere Dışişleri Bakanı Jack Straw'un, İsrail ve Filistin'i ziyaret etmek amacıyla yarın İngiltere'den ayrılacağı bildirildi. 
     İsrail Dışişleri Bakanlığı tarafından yapılan yazılı açıklamada, Ortadoğu barış planına işlerlik kazandırmak amacıyla yoğun diplomatik temasların yapıldığı bir döneme rastlayan ziyarette Straw'un, İsrail Başbakanı Ariel Şaron, Dışişleri Bakanı Silvan Şalom, İşçi Partisi lideri Şimon Peres ile temaslarda bulunacağı belirtildi. 
     Diplomatik kaynaklar, Straw'un Filistin geçici devlet başkanı Ruhi Fettuh, Başbakan Ahmed Kurey, Filistin Kurtuluş Örgütü lideri Mahmud Abbas ile de görüşeceğini açıkladı. 
     Aynı kaynaklar, Straw'un temaslarında, Rusya, BM, AB ve ABD'den oluşan Dörtler grubunun ortaya attığı barış planı olan yol haritası ve Filistin'de 9 Ocak'ta yapılması beklenen başkanlık seçimleri konularını görüşeceğini kaydetti. 
     Rusya Dışişleri Bakanı Sergey Lavrov'un da taraflarla görüşmek üzere bölgeye gelmesi bekleniyor. ABD Dışişleri Bakanı Colin Powell da dün bölgeyi ziyaret etmişti. 
     
</TEXT>
</DOC>
