<DOC>
<DOCNO> 288421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur26.html </URL>
<DATE> 2004/11/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İDO'dan Bayram önlemleri... 
</HEADLINE>
<TEXT>

     İstanbul Deniz Otobüsleri İDO A.Ş, Ramazan Bayramı dolayısıyla ilave sefer düzenleyecek. 
     İDO'dan yapılan yazılı açıklamada, bayram nedeniyle tatilini şehir dışında geçirecek yolculara ulaşım kolaylığı sağlamak için İstanbul-Bandırma-İstanbul, İstanbul-Yalova-İstanbul ve İstanbul-Mudanya-İstanbul arasında tarifeli seferlerin dışında ek seferler konulduğu bildirildi. 
     İDO Genel Müdürü Dr. Ahmet Paksoy da, şunları kaydetti 
     ''Tatile gidecek yolcularımızın ihtiyaçlarını göz önünde tutarak, tarifeli seferlerimize takviye yaptık. Özellikle Yalova hattında çalışan gemilerimizin kapasitelerini, yüzde 100 oranında artırdık. 
     Böylelikle kısa bayram tatili için İstanbul dışına çıkacak yolcularımız, zamandan kazanarak tatillerini uzatacak, sevdiklerine daha fazla vakit ayırabilecekler.'' Özellikle bayram öncesi seyahat talebinin her zamanki gibi yoğun olacağını vurgulayan Paksoy, tatil sonrası İstanbul'a dönüşlerde de sıkıntı yaşanmaması için gerekli tedbirlerin alındığını, personel ve sefer kapasitelerinin artırıldığını sözlerine ekledi. 
     Bu arada, İDO yolcuları, bilet satış ve rezervasyon için ''www.ido.com.tr'' web adresi ve ''444 4 436'' numaralı telefondan 24 saat süreyle yararlanabilecek. 
     
</TEXT>
</DOC>
