<DOC>
<DOCNO> 259064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo10.html </URL>
<DATE> 2004/07/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mehmet Okur ABD'den döndü Çok rahatladım 
</HEADLINE>
<TEXT>

     NBA Ligi takımlarından Utah Jazz ile 6 yıllık sözleşme imzalayan Mehmet Okur, ''Kendimi milli takıma verme açısından çok rahatlamış durumdayım'' dedi. 
     Mehmet Okur, New York'tan İstanbul'a gelişinde, Atatürk Havalimanı'nda eşi Yeliz Okur tarafından karşılandı. 
     Gazetecilerin sorularını yanıtlayan milli basketbolcu, beklenen imzayı attığını belirterek, ''6 sene inşallah Utah Jazz'dayım, basketbol hayatımı burada devam ettireceğim. Şu an çok mutluyum. Böyle güzel bir imza attığım ve başardığım için çok mutluyum. Artık bundan sonra oraya gidip, en iyi şekilde mücadele edeceğim'' diye konuştu. 
     
     TÜRKİYE'Yİ EN İYİ ŞEKİLDE TEMSİL EDECEĞİM 
     Yeni takım arkadaşlarıyla görüşme olanağı bulamadığını belirten Mehmet Okur, takım sahibi ve kulüp başkanıyla beraber olduğunu kaydederek, ''Kendimi milli takıma verme açısından çok rahatlamış durumdayım. Heyecanlıyım. Çok ilgi vardı. Türkiye'yi en iyi şekilde temsil edeceğim'' dedi. 
     Geçen sezon takımında fazla oynama süresi bulamadığını hatırlatan milli basketbolcu, ''Normalda her oynayan oyuncu mutlu ve huzurludur. Ben de oynayabileceğim, huzurlu olabileceğime inandığım bir takımla anlaştım. Hem maddi, hem manevi olarak iyi şekilde hissetiğim için sözleşme imzaladım. Bence çok süreler alacağım' diye konuştu. 
     
     İDMAN AÇIĞINI KAPATACAK 
     Milli takım kampının son 3 gününe katılamadığını belirten Mehmet Okur, şöyle devam etti 
     ''Onları yakalayabilmek için antrenman yapmam gerektiğini düşünüyorum. Önümüzdeki günlerde Yeni Zelanda ve ABD milli takımlarıyla 2'şer maç yapacağız. Bence iyi bir kadroyuz. Genç arkadaşlarımız var. Bizim tecrübelerimizle beraber onların da enerjisi, yeni hocamızla beraber inanıyorum ki en iyi şekilde Türk Milli Takımı'nı istenilen yere getireceğiz.'' 
     
     FAVORİLERİ KAYA PEKER İLE KEREM GÖNLÜM 
     Mehmet Okur, Türkiye'de basketbol oynayan ve NBA'e gidebilecek konumda 2 favorisi olduğunu söyledi. 
     Okur, ''Kaya Peker gitti, fakat Efes Pilsen'de kalmayı tercih etti. Diğeri de Kerem Gönlüm. Ben bu ikisinin önümüzdeki senelerde bir gün NBA'de oynayabileceğini düşünüyorum. Önümüzdeki senelerde NBA'de izleyebiliriz'' diye konuştu. 
     
</TEXT>
</DOC>
