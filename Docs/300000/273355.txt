<DOC>
<DOCNO> 273355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko16.html </URL>
<DATE> 2004/09/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Konsolide bütçe toplam borç stoku 5.6 katrilyon lira arttı... 
</HEADLINE>
<TEXT>

     Konsolide bütçe toplam borç stoku, bu yıl Ağustos sonu itibarıyla, bir önceki aya göre 5.6 katrilyon lira artarak 309.9 katrilyon liraya yükseldi. 
     Hazine Müsteşarlığı, 31 Ağustos 2004 itibarıyla aylık Konsolide Bütçe iç ve dış borç istatistikleri geçici verilerini açıkladı. 
     Buna göre Ağustos sonu itibarıyla oluşan Konsolide Bütçe Toplam Borç Stokunun 174,5 katrilyon TL tutarındaki kısmı Türk Lirası cinsinden, 124,1 katrilyon TL tutarındaki kısmı döviz cinsinden ve geriye kalan 11,3 katrilyon TL tutarındaki kısmı ise dövize endeksli borçlardan oluşuyor. 
     2004 Ağustos ayı içerisinde iç borç stokunda 2,3 katrilyon TL ve dış borç stokunda 3,3 katrilyon TL artış gerçekleşti. 
     
     DOLAR CİNSİNDEN GERİLEDİ 
     Konsolide bütçe toplam borç stoku, ABD Doları cinsinden ifade edildiğinde ise 2004 Ağustos sonu itibariyle bir önceki ay sonuna göre 1 milyar dolar azalarak 207 milyar dolara indi. 
     Bu azalışın bileşenlerine bakıldığında, Ağustos ayı içerisinde iç borç stokunda 1,8 milyar ABD Doları tutarında azalış, dış borç stokunda ise 772,5 milyon ABD Doları tutarında artış gerçekleşti. 
     
     TOPLAM BORCUN YÜZDE 42'Sİ İÇ PİYASAYA 
     2004 Ağustos sonu itibariyle toplam borç stoku içinde en büyük payı ise yüzde 42 ile iç piyasaya ve yüzde 27 ile kamu kesimine olan borçlar oluşturdu. Dış borçların ağırlığı ise yüzde 31 olarak gerçekleşti. 
     
     İÇ BORÇ STOKUNUN AYRINTISI 
     2004 yılı Ağustos sonu iç borç stoku, 2004 yılı Temmuz ayı sonuna göre 2,3 katrilyon TL artış göstererek, 214,3 katrilyon TL olarak gerçekleşti. 
     Ağustos ayı içerisinde yapılan toplam 13,8 katrilyon TL'lik anapara ödemesine karşılık, gerçekleştirilen 15,9 katrilyon TL'lik borçlanma ve ilgili dönemde oluşan net 165,9 trilyon TL tutarındaki kur artışı ile birlikte, iç borç stoku net 2,3 katrilyon TL arttı. 
     Ağustos ayı içerisinde nakit imkanı sağlayan senetlere ilişkin net 2,1 katrilyon TL borçlanma gerçekleştirildi. Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 84,7 trilyon TL'lik artış ile birlikte, nakit imkanı sağlayan senetlere ait borç stoku net 2,8 katrilyon TL arttı. 
     Özel tertip senetlere ilişkin net 606 trilyon TL ödeme gerçekleştirilirken, döviz cinsi ve dövize endeksli özel tertip senetlerin kur farklarından kaynaklanan net 81,2 trilyon TL kur artışı ile özel tertip senetlere ait borç stokundaki azalış, net 524,8 trilyon TL oldu. 
     ABD Doları cinsinden ifade edildiğinde, 2004 Temmuz - Ağustos dönemi içerisinde iç borç stokunda net 1,5 milyar ABD Doları tutarında artış gerçekleşirken, 3,3 milyar ABD Doları tutarında kur hareketlerinden kaynaklanan azalış ile birlikte iç borç stoku toplam 1,8 milyar ABD Doları tutarında azaldı. 
     
     DIŞ BORÇ STOKU 
     Konsolide Bütçe Dış Borç Stoku'ndaki gelişmelere bakıldığında ise 2004 Ağustos sonu itibarıyla dış borç stoku, 2004 Temmuz sonuna göre 772,5 milyon ABD Doları tutarında artış göstererek 63,8 milyar ABD Doları olarak gerçekleşti. 
     Dönem içinde yaklaşık 778,3 milyon ABD Doları tutarında dış borç kullanımı ve 157,3 milyon dolar tutarında dış borç anapara ödemesi gerçekleşti. 
     Sonuç olarak dönem içinde 621 milyon ABD Doları tutarında net kullanım yapıldı. Ağustos ayı içerisinde ABD Doları cinsinden ifade edilen dış borç stokunda, kur hareketlerinden kaynaklanan 151,4 milyon dolar tutarında artış gerçekleşti. 
     
</TEXT>
</DOC>
