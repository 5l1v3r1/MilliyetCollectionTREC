<DOC>
<DOCNO> 298820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/siyaset/axsiy02.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ın kabalığı 
</HEADLINE>
<TEXT>


Brüksel'de Erdoğan'a randevu vermeyen Fransa Cumhurbaşkanı Jacques Chirac, zirve sonunda Başbakan'ı tebrik etmeyen tek lider oldu 

UTKU ÇAKIRÖZER, ELÇİN ERGÜN Brüksel 

İşte 48 saatlik maraton 


Türkiye tarihinin kilometre taşlarından biri olacak 17 Aralık Brüksel zirvesi, alınan önemli kararın yanı sıra 48 saat süren çetin pazarlık ve perde arkasında yaşanan birbirinden ilginç olay ve diyaloglarıyla da hafızalarda yer edecek. İşte 2 günlük Brüksel maratonunun akıllarda kalacak tarihi anları 

16 ARALIK 2004 

Berlusconi şoku 
Türk heyetinin maratonu başladı. İtalya Başbakanı Silvio Berlusconi ile 16.30'daki randevu, Erdoğan'ın isteği üzerine 11.30'a alındı. Erdoğan, Berlusconi'nin otele geldiğini öğrenince kurmaylarına, "O eski dostum, beni kırmaz. Bir an önce görüşmek istiyorum" dedi. Ancak Erdoğan'ın Kıbrıs yaklaşımını yanlış anlayan Berlusconi'nin, "Erdoğan, Kıbrıs'ı tanımaya hazır" diye açıklama yapması, hem Başbakan'ı hem Türk heyetini şoke etti. 
Erdoğan, daha sonra Belçika, Hollanda, Yunanistan ve İngiltere başbakanları ile bir araya geldi. Chirac'tan istenilen randevu talebine ise gün boyunca yanıt gelmedi. Chirac, Erdoğan'la görüşmek yerine doğrudan liderlerin yemeğine gitti. 

Sürpriz ziyaretçi 
Yemek sürerken İngiltere'nin Ankara Büyükelçisi Peter Westmaccot, Türk heyetiyle sürpriz bir görüşme yaptı. Westmaccot'ın Türk heyetine sızdırılan karar taslağının Kıbrıs bölümü konusunda Türk tarafının nabzını tutmaya geldiği öğrenildi. Türk tarafından, "Bu şartları asla kabul etmeyiz" yanıtını alan Westmaccot, 17 Aralık'taki düğümün çözümündeki kilit isimlerden biri oldu. 
AB liderlerinin yemeğinin bitmesinin ardından Balkenende basın toplantısı düzenledi. Ancak Balkenende'den telefon bekleyen Erdoğan, taslağı Reuters ajansının geçmesinden rahatsız oldu. Erdoğan'a AB Dönem Başkanı Hollanda'nın Başbakanı Jan Peter Balkenende'den beklenen davet, ancak gece yarısı geldi. 

'Emeğimize yazık olmuş' 
Taslağı inceleyen Türk heyeti, metnin bu haliyle kabul edilemeyeceğini bildirdi. Balkenende'ye sitem eden Erdoğan, değişiklik taleplerinin hiçbirinin metne girmediğini belirterek, "Boşuna uğraşmışız. Harcadığımız emeğe yazık olmuş" dedi. Metnin Kıbrıs bölümünün tümüyle Rum taleplerini içerdiğini kaydeden Erdoğan, "600 bin kişilik Rum topluluğu, 70 milyon Türk'e tercih ettiniz. Size bir şey anlatamamışız" diye konuştu. Bunun üzerine Balkenende, Türk - Hollandalı teknik heyetlerinin bu yönde bir metin hazırlamasını istedi. Hollanda, bu metni ertesi gün Rum tarafına kabul ettirme sözü verdi. 

17 ARALIK 2004 

'Rahat uyuyun' 
Balkenende'den umutlu ayrılan Erdoğan, otele girişinde gazetecilere, "Rahat uyuyun" diyerek ibrenin olumlu istik mete döndüğü mesajını verdi. Erdoğan ve Gül, 02.45'te yattıktan sonra bürokratlar sabah saatlerine kadar Türk tarafının olmazsa olmaz önerilerini hazırladı. Sabah 07.30'da bürokratlar Konsey'de Hollanda heyeti ile buluştu. Türkiye tarafından, 17 Aralık'ta uyum protokolünün paraflanması şartının kalkması durumunda 2 Ekim'e kadar müzakere edilerek imzalanacağı sözü verildi. Ancak Rumlar bu taslağı reddederek, "O zaman 'imzalanmazsa Türkiye ile tam üyelik müzakereleri başlayamaz' ifadesi konmalı" şartını getirdi. Rum lider Tasos Papadopulos'un, "Türklere güvenmem" diyerek ısrarcı olduğu şartlar, Hollanda tarafından metne konuldu. 

Chirac, Erdoğan'dan kaçtı 
5 saat süren ve restleşmelerle geçen müzakerelerin sonrasında Türkiye'nin "evet" dediği metin son şeklini aldı ve Erdoğan, Konsey salonuna davet edildi. Liderlerle tokalaşan Erdoğan'ın kendine doğru geldiğini gören Fransa Cumhurbaşkanı Chirac, yerinden kalkarak, Başbakan'ın aksi yönüne doğru gitti. Fransa Dışişleri Bakanı Michelle Barnier ile el sıkışan Erdoğan'ın uzaklaşmasından sonra Chirac, yeniden yerine oturdu. Erdoğan'ı tebrik etmeyen tek lider Chirac oldu. 

YARIN 
Erdoğan'dan Avrupalılara "Kulübünüz hayırlı olsun"Avrupalı liderler, Erdoğan'a "Kalkarsanız 10 yıl oturamazsınız" dedi.Erdoğan arkadaşını öpmedi. 


</TEXT>
</DOC>
