<DOC>
<DOCNO> 262648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/aspo.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DOĞAN FRENE BASTI 
</HEADLINE>
<TEXT>


Trabzon'da Dinamo Kiev galibiyetiyle Şampiyonlar Ligi yolunda dev bir adım atmanın sevinci yaşanıyor. Kaçan gollere üzülen Ziya Doğan ise temkini elden bırakmıyor, "Bunu büyütürsek altında kalırız" diyor 


"İnancın zaferi" 
BORDO - Mavili takımın teknik patronu Ziya Doğan, Dinamo Kiev karşısında turun kesin olmadığını söyledi. Ukrayna deplasmanında alınan 2 - 1'lik skorun önemli bir avantaj olduğunu kaydeden tecrübeli hoca, "Eksiklerimiz çok fazlaydı ama maça inançla çıktık. Bu kadar golü sahamızdaki maçlarda bile kaçırdığımızı hatırlamıyorum. İkinci yarıda bariz gol fırsatlarından birini daha gole çevirsek rövanşa daha rahat çıkardık" dedi. 

'Ayaklar yere basmalı" 
OYUNCULARININ hepsinden memnun olduğunu belirten Ziya Doğan, "Şu anda ayaklarımızı yere basmak zorundayız. Çünkü büyük bir avantaj yakaladık ama hiçbir şey garanti değil. Bunları söylerken, herkese, 'ölçülü sevinelim, işin bitmesini bekleyelim' diyorum. Çok büyütürsek bu başarının altında kalırız" yorumunu yaptı. Takımına güvendiğinin altını çizen Doğan, "Bu oyuncular, Trabzonspor'u daha yükseklere taşıyacak" diye konuştu. 

Atay Aktuğ keyifli 
KULÜP Başkanı Atay Aktuğ ise, "Dinamo Kiev karşısından çok daha farklı bir skorla dönebilirdik, ama olmadı" ifadesini kullandı. Şampiyonlar Ligi'nin eşiğine geldiklerini hatırlatan Aktuğ, "Skonto Riga'yı eledikten sonra son turun daha kolay olacağını söylemiştim. Dinamo Kiev, çok güçlü bir takım ama Trabzonspor özellikle üzerine gelen rakiplerinin üzerine k bus gibi çöküyor. Gollü beraberlik diyorduk, iyinin de iyisi oldu" dedi. 

"Allah yardım etti" 
DİNAMO Kiev önünde çok iyi mücadele verdiklerini belirten Atay Aktuğ, şöyle devam etti "Trabzonspor, sadece futbolu düşünen takımlara karşı daha iyi oynuyor. Bu başarıyı elde edeceğimizi söylüyordum. Allah da bize yardım etti. İnşallah Trabzon'daki maçı da güzel bir skorla tamamlarız". Trabzon Başkanı, ikinci yarıda forma giyen yeni transfer Thijs'in takıma uyum sağlayıp, yavaş yavaş verimli olmaya başladığını sözlerine ekledi. 


</TEXT>
</DOC>
