<DOC>
<DOCNO> 272507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/agun.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zincirli köle ticareti 
</HEADLINE>
<TEXT>


Simsarların sokaklardan toplayarak 500 milyon lira karşılığında sattığı dördü çocuk ve çoğu zihinsel engelli 19 kişi, kaldıkları ahırlardan kurtarıldı 

FATİH KARAÇALI, YAŞAR KORKUSUZ Adana DHA 

Adana'da kayıp bir çocuğu arayan güvenlik güçleri, AB kapısındaki Türkiye'de akıllara durgunluk veren köle ticaretini ortaya çıkardı. Simsarların sokaklardan toplayıp Kozan'a bağlı Arslanlı köyündeki toprak ağalarına 500 milyon lira karşılığı sattığı, 4'ü çocuk ve çoğu zihinsel engelli 19 kişi, ahırlardan kurtarıldı. 13 - 65 yaşlarındaki "çağdaş köleler"i boğaz tokluğuna çalıştırdıkları için göz-altına alınan 20 kişiden 11'i tutuklandı. 
Olay, Almanya'dan ailesiyle birlikte memleketi Adana'ya tatile gelen zihinsel engelli Kaan Şık'ın 13 , 10 Temmuz'da kaybolmasıyla ortaya çıktı. Aile, çocuklarının bulunması için Adana Emniyet Müdürlüğü Çocuk Şubesi Müdürlüğü'ne aynı gün kayıp başvurusunda bulundu. Polis, Adana'ya yaklaşık 70 kilometre uzaklıktaki Kozan'a bağlı 60 haneli Arslanlı'da, ellerinden ve ayaklarından zincire vurulup bağlanan Şık'ın zorla çalıştırıldığı bilgisine ulaştı. Bunun üzerine polis, konuyu jandarmaya iletti. 

Jandarma bir ay iz sürdü 
İl Jandarma Komutanlığı İstihbarat, Kaçakçılık ve Organize Suçlar şubelerine bağlı ekipler, Arslanlı'nın Topallar Mahallesi'nde bir ay süren çalışma yaptı. İşçi ve seyyar satıcı gibi hareket eden sivil timler, bazı evlerde ailelerle bağı olmayan çocukların çalıştırıldığını saptayınca operasyon için düğmeye basıldı. 

400 askerle operasyon 
400 askerle çarşamba günü 05.00'te köyü kuşatan jandarma, merkez ve Topallar Mahallesi'ndeki 41 evi ve ahırlarını didik didik aradı. Ahırlarda barınan ve çoğu zihinsel engelli 19 kişi, İlçe Jandarma Komutanlığı'na götürüldü. Bu kişileri çalıştırdığı belirlenen ve geniş arazileri bulunan 20 kişi de gözaltına alındı. Ancak Şık bir türlü bulunamadı. 
Jandarma, Şık'ın bulunması için çevre köylerde de araştırma başlattı. 
Jandarma, kimlikleri açıklanmayan bu kişilerin 3 kişi tarafından Adana'da sokaktan toplanarak 500 milyon liraya ağalara teslim edildiğini saptadı. Bu kişilerin işkence yapılarak çalıştırıldığı, istenilen düzeye gelemeyenlerin geri gönderildiği belirlendi. Olayın köyde rutin genel bir uygulama olarak görüldüğü ve kanıksandığı anlaşıldı. 

16 yıldır köle 
Köye 7 yaşında getirilen ve 23 yaşındaki bir gencin zihinsel engelli olduğu kaydedildi. Diğerlerine oranla zihinsel engeli daha az olan üçünün de "Sigortanız yatırılıyor, SSK'dan emekli olacaksınız" diye kandırıldığı anlaşıldı. Engellilerin aileleri hakkında da bilgi sahibi olmadıkları ortaya çıktı. 
Jandarmada güçlükle ifadeleri alınan bu kişiler, 24 saat ağalarına hizmet ettiklerini, her türlü işi yaptıklarını ve karşılığında para alamadıklarını söyledi. Genç köleler, "Ahırlarda yatıp kalkıyoruz. Çalışmamız karşılığında para almıyoruz" dediler. Ağırlıklı olarak buğday, pamuk, mısır ve narenciye üretimi yapılan köyde çoğu zihinsel engelli kimsesizleri köle olarak kullanan 20 kişi, gözaltına alındı. Ağalar, iddiaları kabul etmeyerek kendilerini şöyle savundu "Günde ortalama 100 dönüm tarla sulatıyoruz. Her evde 3 - 4 işçi var. Bizden yanımızda çalışan işçilerin kayıtlarını istemiş olsalardı, muhtar bile verebilirdi. Zorla tutup, çalıştırmıyoruz. Sahipsiz insanlara sahip çıkmak suç mu " 

11 kişi tutuklandı 
Zanlı köylüler, ifadeleri alındıktan sonra Nöbetçi Sulh Ceza H kimliği'ne gönderildi. Aslanlı Köyü Azası Sacit Topaloğlu, İhsan, Mustafa, Feyzullah, Hüsamettin, Ahmet ve Abdurrahman Topaloğlu ile İbrahim Mercan, Halis Fetha Özkan, Ömer Binici ile Mustafa Kutlu, tutuklandı. 9 kişi ise, tutuksuz yargılanmak üzere serbest bırakıldı. 


'Halı sahaya gitmişti' 

Kaan'ın babası Ahmet Şık 51 , oğlunun 7 Ağustos'ta arkadaşlarıyla birlikte halı sahaya futbol oynamaya gittiğini ve bir daha dönmediğini söyledi. Oğlunu el ilanları bastırıp gazete ve yerel televizyonlarda fotoğraflarını yayımlatarak aradığını ancak hiç bir haber alamadığını belirten baba Şık, "Onun insan tacirlerinin eline düşmesinden korkuyorum. Belki kaçırıp dilendiriyorlardır, ya da zorla bir yerlerde çalıştırıyor olabilirler. Hatta organ mafyası bile kaçırmış olabilir diye düşünüyoruz" dedi. 


Cezası 10 yıl 

Jandarmada ifadesi alınan 20 kişi, köle yerine kullandıkları 19 kişi ile birlikte Kozan Adliyesi'ne sevk edilirken Kimsesiz kişileri zorla çalıştıran her köylü için 5 ile 10 yıl arasında hapis cezası istenebilecek . Köle yerine kullanılan 19 kişi ahırların gizli yerlerinden böyle çıkarıldı. 


</TEXT>
</DOC>
