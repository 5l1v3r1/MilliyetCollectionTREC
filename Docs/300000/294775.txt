<DOC>
<DOCNO> 294775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo14.html </URL>
<DATE> 2004/12/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Formula 1'de Türk pilot için önemli adım... 
</HEADLINE>
<TEXT>

     2005 yılında Formula 1'e ev sahipliği yapacak olan Türkiye, bu önemli organizasyonda yarışabilecek Türk pilotlarının çıkarılabilmesi için ilk önemli adımını attı. 
     Geleceğin Türk Formula 1 pilotları olarak gösterilen Jason Tahincioğlu ile Can Artam'ın, F 3000'in yerine organize edilecek ve Formula 1'in bir alt basamağı olarak gösterilen GP2 Şampiyonası'nda yarışabilmeleri için hazırlıklara başlandı. 
     Conrad Otel'de düzenlenen basın toplantısında medya mensuplarının karşısına çıkan iki genç pilot, GP2 Şampiyonası'nın önemine değinerek, sponsor desteği istediler. 
     Turizm ve Kültür Bakanlığı'nın desteğiyle başlatılan çalışmayla ilgili olarak, 2-2,5 milyon euroluk bir bütçeye ihtiyaç duyulduğu, bütçenin hazırlanmasının ardından da iki pilotun birlikte mücadele edecekleri bir takımla anlaşma yapılacağı kaydedildi. 
     
     TAHİNCİOĞLU ''ZAMANIMIZ AZ'' 
     Jason Tahincioğlu, özellikle zaman sorunlarının bulunduğunu ifade ederek, ''GP2 Şampiyonası'nda yarışabilmek için en yakın zamanda gereken bütçeyi bulup, bir takımla anlaşmalıyız. Herşey dahil ikimiz için 2-2,5 milyon euroluk bir bütçeye ihtiyacımız var. Bu yarışlar, Formula 1'e giden yolda çok önemli'' dedi. 
     İtalya veya İngiltere'de bir takım bulmak istediklerini ve statü gereği takımın bu sezon F 3000'de mücadele etmiş olması gerektiğini anlatan Tahincioğlu, ''Yarışlar 12 takımla sınırlandırıldı ve her takımın da 2 pilot hakkı var. Zamanımız sınırlı. Arabayı tanımak ve antrenmanlara başlamak için mali konuları ve takım bulma işini en kısa sürede bitirmiş olmamız lazım'' diye konuştu. 
     
     ARTAM ''FORMULA 1 İÇİN SON ADIM'' 
     Başarılı pilot Can Artam ise özellikle GP2 Şampiyonası'nın Formula 1 için son adım olmasına dikkat çekerek, şunları söyledi 
     ''GP2, Formula 1'in Avrupa'daki yarışlarının tamamında açılış yarışı olarak yapılacak. F 3000 yarışlarının yerine bu yarışlar organize edildi ve araçlar teknoloji olarak Formula 1 araçlarına daha yakın seviyede. Biz de şubat-mart ayına kadar hazır olmalıyız. Podyum şansımız tabii ki var. Çok iyi hazırlanmamız gerekiyor. Bu, hiçbir orgnanizasyona benzemiyor. Formula 1'den sonraki en zor yarışlar olacak. Rahatlıkla söyleyebilirim ki, alacağımız destekle GP2'de kendimizi gösterdikten sonra Formula 1'de de başarıyla mücadele edebileceğimizi düşünüyorum. Eğer orada yarışabilirsek, F1 takımlarının da gözü üzerimizde olacak.'' Basın toplantısında, organizasyon sorumlusu Banu Akdeniz'in yanı sıra, Türkiye Otomobil Sporları Federasyonu TOMSFED Başkanı Mümtaz Tahincioğlu ile Cengiz Artam da oğullarına destek vermek amacıyla bulundu. 
     
</TEXT>
</DOC>
