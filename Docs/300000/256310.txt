<DOC>
<DOCNO> 256310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy02.html </URL>
<DATE> 2004/07/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
CHP'li Selvi AKP kendi zenginin yaratıyor... 
</HEADLINE>
<TEXT>

     CHP Genel Başkan Yardımcısı Cevdet Selvi yoksul, emekli ve işsizin hükümetin umurumda olmadığını öne sürerek, ''AKP kendi zenginini yaratıyor ve kendi yarattığı zenginleri gördükçe her şeyin iyiye gittiğini zannediyor'' dedi. 
     Selvi, yaptığı yazılı açıklamada, işsizliğin çığ gibi büyüdüğünü ve emekçiler ile çalışanların hak ettiklerinin karşılığını alamadığını kaydetti. 
     Sayıları gittikçe artan dilencilerin bile memurdan, asgari ücretliden daha fazla kazandığını iddia eden Selvi, AK Parti hükümetinin, uyguladığı ekonomi politikalarını toplumun geniş kesimlerini yoksullaştırma pahasına sürdürdüğünü savundu. 
     Cevdet Selvi, emeğiyle geçinenlerin sabrının tükendiğini ve toplumun her kesiminden ''geçinemiyoruz'' seslerinin yükseldiğini ifade ederek, şunları kaydetti 
     ''AKP iktidarı ise toplumdan yükselen haklı taleplere kulak vermemektedir. İktidarda iki yılını doldurmakta olan AKP hükümeti bilmelidir ki birikimlerini tüketerek ayakta kalmaya çalışan işçi, memur, emekli, çiftçi, esnaf zor durumdadır. 
     Yoksul, emekli, işsiz bu hükümetin umurumda değil. AKP kendi zenginini yaratıyor ve kendi yarattığı zenginleri gördükçe her şeyin iyiye gittiğini zannediyor. Milyonlarca işsiz, 318 milyon liralık asgari ücret ve daha düşük ücretlerle çalışanlar, çocuğunun, torununun eline bakar hale gelen emekliler, siftah yapamayan esnaf, ürününü maliyetinin de altında fiyatla satmak zorunda kalan çiftçi, açlık ve yoksulluk sınırı altında çalışan memur, sabırla ülkesinin ve çocuğunun geleceği için özveride bulunup beklerken, Başbakan'ın israf ve gösteriş merakı yüreğini sızlatmaktadır.'' 
     
</TEXT>
</DOC>
