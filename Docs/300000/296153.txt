<DOC>
<DOCNO> 296153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun03.html </URL>
<DATE> 2004/12/09/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Amerika yeni istihbarat yasa tasarısını kabul etti 
</HEADLINE>
<TEXT>

     ABD Temsilciler Meclisi'nin ardından bugün de ABD Senatosu, yeni istihbarat yapılanmasının yolunu açacak istihbarat yasa tasarısını kabul etti. 
     Tasarı, ABD Başkanı George W. Bush'un imzalamasının ardından yasalaşacak ve böylece ABD'nin bütün istihbarat kurumlarını tek bir çatı altında toplayacak Ulusal İstihbarat Direktörlüğü ve Terörizmle Mücadele Merkezi kurulmuş olacak. 
     ABD'de yeni istihbarat yapılanmasına duyulan ihtiyaç, 11 Eylül saldırılarının ardından ortaya çıkmıştı. ABD istihbarat bütçesinin yüzde 80'ini elinden bulunduran ABD Savunma Bakanlığı Pentagon ve Bush yönetimindeki şahinler, istihbarat bütçesi ve operasyonları üzerinde Pentagon'un yetkisinin alınmasına karşı çıkıyordu. Ancak Başkan Bush'un da baskısıyla ABD kongresinde bekleyen tasarı, belli tavizlerle uzlaşma sağlanması sonucunda ilerleme kaydetti. 
     Buna göre Pentagon, belli operasyonların kontrolünü elinde tutmayı sürdürecek. Cumhuriyetçi Partili kongre üyelerinin bir kısmı, savaş zamanı Pentagon'un bazı istihbarat yetkilerini elinden almanın, savaş alanındaki komutanların işini zorlaştıracağı için tasarıya karşı çıkıyordu. 
     ABD Merkezi Haberalma Teşkilatı CIA'in, yeni istihbarat yasası çerçevesindeki konumu hakkında ise henüz Beyaz Saray'dan bir işaret gelmedi. Washington'da bazı gözlemciler, CIA Başkanı Porter Goss'un, yeni oluşturulacak Ulusal İstihbarat Direktörlüğü görevine getirilebileceğini savunuyor. CIA'in bütçesinin kontrolü bu yeni oluşturulacak birime bağlı olacak, ancak operasyonlar için CIA, doğrudan bu birimin kontrolünde olmayacak. 
     Yeni istihbarat yasa tasarısı, ABD kongresinin atadığı üyelerden oluşan bağımsız 11 Eylül Komisyonu tarafından yapılan öneriler temelinde hazırlanmıştı. Bush da, komisyonun önerilerini onayladığını açıklamıştı. 
     Yeni yasayla kaçak göçmenlere doğum belgesi, ehliyet ve sosyal güvenlik kartı verilmesi de zorlaşacak. 
     
</TEXT>
</DOC>
