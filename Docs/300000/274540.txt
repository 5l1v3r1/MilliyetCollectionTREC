<DOC>
<DOCNO> 274540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko09.html </URL>
<DATE> 2004/09/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Olmaz demeyin 2'nci el otomobil fiyatına güvercin 
</HEADLINE>
<TEXT>

     Şaban KARDEŞ TEKİRDAĞ, DHA 
TEKİRDAĞ'ın Çerkezköy İlçesi'nde Evcil Kanatlı Hayvanlar ve Güvercin Sevenler Derneği'nde yetiştiricilerinin haftanın belirli günlerinde aralarında yaptıkları açık artırmalarda, güvercinler cins ve özellikleri bakımından 5 milyar liraya kadar alıcı buluyor. 
     Güvercin yetiştiriciliğinin başlı başına yatırım sektörü haline geldiği Çerkezköy'de Evcil Kanatlı Hayvanlar ve Güvercin Sevenler Derneği'nde yapılan açık arttırmalarda güvercin sevenler bir araya geliyor. Arttırmada en yüksek fiyatta alıcı bulan Mardin' cinsi güvercinler 1994 ve 1995 model otomobillerin fiyatına satılıyor. Havada peş peşe 3 kez takla atma yeteneğine sahip Mardin cinsi güvercin 2-4 milyar lira arasında alıcı buluyor. 
     Birçok hayvan sever döviz ve altın yerine güvercine yatırım yapmayı tercih ediyor. Türlerine göre farklı değerleri olan güvercinlerin açık arttırmada da fiyatları değişiyor. Çekişmeli açık arttırma ortamında güvercin fiyatları katlanıyor. Çekişme ortamında bir güvercinin fiyatı zaman zaman 5 milyarı geçiyor. 
     Çerkezköy Evcil Kanatlı Hayvanlar ve Güvercin Sevenler Derneği Başkanı Ahmet Sezer, her iş gibi güvercin beslemenin de zorlukları olduğunu anlatırken, şöyle dedi 
     "Güvercinler de insanlar gibi hastalanır, ateşi çıkar, ilgi isterler. Bu güzel, sevimli hayvanları herkes sevse de, beslemeyi göze alan çok azdır. Bu sevimli hayvanlara cinsinin özellikleri ve alıcının merakına göre fiyat biçilir. Güvercin merakı olanlar 2-3 milyara kadar çıkabilen fiyatlara aldırmadan bir güvercin için o kadar parayı verir. Aslında yaptıkları bir çeşit yatırımdır, aynı zamanda meraklı oldukları güvercinlere sahip olurlar. Türünün tüm özelliklerini taşıyan bir güvercin 2-3 milyara kadar alıcı buluyor.'' Dernek Başkanı Ahmet Sezer, güvercinlerin şehir dışına çıkarılıp oralarda da satışa sunulduğunu, insanlar arasında mutluluk ve temizliğin simgesi olarak kabul edilen beyaz güvercinlerin değerinin çok düşük olduğunu anlattı. Sezer, "Geçmiş yıllarda 200-300 milyona kadar alıcı bulabilen beyaz güvercinler şimdi 20-25 milyondan alıcı bulabiliyor. Bu fiyat düşüşü, beyaz güvercinin piyasada çok olmasından kaynaklanıyor. Bir tür piyasada çok bulunursa rekabetten dolayı fiyatı düşer'' diye konuştu. 
     Her güvercin türünün farklı özellikleri olduğunu dile getiren Sezer, sözlerini şöyle sürdürdü 
     "Bu özellikler güvercinin fiyatını belirler. Örneğin Miski kuşunun göğüs tarafında kırmızılık olması onun aranan özelliğidir. Bu kırmızılık sırt tarafında da olursa güvercinin fiyatı düşer. Bu özelliğin bozulması da farklı türle çiftleştiğinde olur. Bu yüzden her güvercinin kendi türünden bir çifti var. Çerkezköy'de 15 kadar güvercin çeşidi var. Elimizde bulunan türlerden en çok Arap, Miski ve Mardin türü ilgi görüyor.'' 
     
</TEXT>
</DOC>
