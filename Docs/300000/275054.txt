<DOC>
<DOCNO> 275054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko02.html </URL>
<DATE> 2004/09/26/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
400 milyarder, toplamda dolar trilyoneri 
</HEADLINE>
<TEXT>

     Nafiz ALBAYRAK BOSTON, DHA 
ABD'de geçen yıl 262 olan milyarder sayısı bu yıl 313'e yükselirken en zengin 400 kişinin toplam maddi varlığı 1 trilyon dolar düzeğine ulaştı. Zenginler listesinde, birinci sırayı 48 milyar dolar servetiyle Microsoft'un kurucusu Bill Gates alırken, Google'nin kurucuları 31 yaşındaki Sergey Brin ve Larry E. Page, listenin en genç üyeleri oldu. 
     Forbes Dergisi'nin geleneksel hale getirdiği En zengin 400 Amerikalı 2004' listesinin birincisi 48 milyar dolar düzeyine çıkardığı servetiyle yine Microsoft'un kurucusu Bill Gates oldu. Gates'i, geçen yıl olduğu gibi yine ünlü yatırımcı Warren Buffett izledi. Servetini 5 milyar dolarlık artışla 41 milyar dolara yükselten Berkshire Hathaway'in sahibi Buffett, 2'inci sıradaki yerini korumayı başardı. 
     Son 1 yılda servetinden 2 milyar dolar kaybeden Microsoft'un ikinci büyük ortağı Paul Allen, 20 milyar dolar ile 3'üncü sıradaki yerini korudu. ABD'nin ünlü süpermarket zinciri Wal-Mart'ın sahibi Walton ailesinin 5 üyesi Alice, Helen, Jim, John ve S.Robson Walton ise 18'er milyar dolarlık varlıklarıyla Forbes'in listesinde 4'üncülükten 8'inciliğe kadar olan basamaklarında yerlerini aldılar. 
     Forbes'in geçen yılkı listesine göre ilk 10'da tek sıra değişimi, Dell'in sahibi Michael Dell ve Oracle'ın sahibi Awrence Ellison arasında oldu. 14,2 ve 13,7 milyar dolarlık servetleriyle sırasıyla 9'uncu ve 10'unculuğa yerleşen ikiliden Ellison, geçen yıl 18 milyar dolar olan servetinin 13,7'ye gerilemesiyle, 14,2 milyar dolarlık Michael Dell'in gerisine düşmüş oldu. 
     Aralarında geçtiğimiz ay kamuya açılan dünyanın en büyük arama motoru Google'ın ortakları Sergey Brin ve Larry E. Page'in de bulunduğu 45 yeni ismin yer aldığı en zengin 400 ABD'linin toplam zenginlikleri son 1 yılda 45 milyar dolar artışla 1 trilyon dolara ulaştı. Ayrıca, Forbes'ın listesinde 43'üncü sırayı paylaşan Google'nin kurucuları 31 yaşındaki Sergey Brin ve Larry E. Page, listenin en genç üyeleri oldu. 
     Forbes Dergisi'nin editörü Peter Newcomb, ABD ekonomisindeki büyümenin zenginler listesine de yansıdığını belirterek, mali sektörün yanısıra, sanayi, gıda ve alkollü içecekler sektörlerinde de işlerin iyi göründüğünü ifade etti. 
     
</TEXT>
</DOC>
