<DOC>
<DOCNO> 296276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy15.html </URL>
<DATE> 2004/12/09/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Eğitim-Sen kapatılması çeşitli illerde protesto edildi... 
</HEADLINE>
<TEXT>

     Adıyaman, Uşak, Denizli ve Mersin'deki Eğitim-Sen üyeleri, sendika hakkında açılan kapatma davasını protesto etti. 
     Adıyaman'da, Gölbaşı Caddesi'ndeki Atatürk Lisesi önünde toplanan Eğitim-Sen yönetici ve üyeleri, ''Eğitim Sen Kapatılamaz'' pankartı ve meşalelerle, slogan atarak Üçken Park'a yürüdü. 
     Şube Başkanı İzzet Karadağ, burada yaptığı konuşmada, eğitim emekçilerinin yüz yıllık mücadelesinin mirasçısı Eğitim-Sen'in, geliştirdiği emek ve demokrasi mücadelesi nedeniyle kapatılmak istendiğini savundu. 
     Eğitim-Sen'in çalışanların hakları için sendikal mücadele verdiğini ifade eden Karadağ, şöyle konuştu 
     ''Sendikamıza açılan dava hukuki değil, siyasal bir karardır. 17 Aralık öncesi gündeme taşınan davanın bundan sonraki sürecinde, kendi örgütsel gücümüze dayanarak mücadelemizi sürdüreceğiz.'' 
     
     UŞAK 

     Eğitim-Sen Uşak Şubesi üyeleri, Atatürkçü Düşünce Derneği'nin önünden Tiritoğlu Parkı'na yürüdü. Sendika üyeleri, yürüyüş sonunda Tiritoğlu Parkı'nda mum yakıp slogan attı. 
     Şube Başkanı Tufan Bican, burada yaptığı konuşmada, örgütlenme haklarının başta Uluslararası Çalışma Örgütü'nün sözleşmesi olmak üzere birçok anlaşmayla güvence altına alındığını söyledi. 
     Türkiye'nin de bu anlaşmaların altında imzasının bulunduğunu belirten Bican, ''Öğretmenlere örgütlenme yolunda yeni haklar vermek yerine, uluslararası anlaşmalar yok sayılarak onların sendikalarını kapatmak büyük bir çelişki olacaktır'' dedi. 
     Bican, şube binasında sabaha kadar nöbet tutacaklarını, yarın da Tiritoğlu Parkı'nda kapatma davasını protesto edeceklerini kaydetti. 
     
     DENİZLİ 

     Çaybaşı Caddesi'nde toplanan Eğitim-Sen Denizli Şubesi üyesi bir grup, ellerinde meşalelerle sloganlar atarak Delikliçınar Meydanı'na yürüdü. 
     Şube Başkanı Hüseyin Öztürk, burada yaptığı konuşmada, Eğitim-Sen'in fırsat eşitliğini savunduğunu belirterek, ''Biz eğitimde, özelleştirmeye, eğitimde eşitsizliğin önlenmesine ve sözleşmeli öğretmenlik uygulamasına karşı çıktık. Suçumuz budur.'' dedi. 
     Geniş güvenlik önlemlerinin alındığı eylem sonrası, grup olaysız şekilde dağıldı. 
     
     MERSİN 

     Eğitim-Sen Mersin Şubesi önünde toplanan grup, yürüyerek Mersin Büyükşehir Belediye binası önüne geldi. 
     Eğitim-Sen Mersin Şube Sekreteri Ayhan Afşar, yakılan meşaleler eşliğinde yaptığı açıklamada, Yargıtay'ın Eğitim-Sen'in kapatılmasını istemesinin, Türkiye'de demokratikleşme sürecinin ciddi anlamda kesintiye uğratılması anlamına geldiğini öne sürdü. 
     
     İSTANBUL 

     Kadıköy'de Eğitim-Sen üyesi bir grup, sendikanın kapatılması istemiyle açılan davaya ilişkin eylemlere polisin müdahalesini protesto etti. 
     Kadıköy'deki Eğitim-Sen 2 No'lu Şube Başkanlığı'ndan çıkan yaklaşık 20 kişilik grup, Kadıköy Postanesi'ne kadar yürüdü. 
     Burada, dün Eğitim-Sen hakkındaki kapatma davasını protesto eden gruba polisin müdahale etmesini eleştiren bir basın açıklaması yapan sendika üyeleri, daha sonra dağıldı. 
     Öte yandan, Fatih ve Kartal'da da Eğitim-Sen hakkındaki kapatma davasını protesto amaçlı gösteriler yapıldı. 
     Ellerindeki meşale ve pankartlarla bir süre slogan atan gruplar, olaysız dağıldı. 
     
     ŞANLIURFA 

     Eğitim-Sen üyeleri, sendika hakkındaki kapatma davasını, Şanlıurfa'da meşaleli eylemle protesto etti. 
     Ali Şelli Parkı'nda bir araya gelen gruptakiler, ellerindeki döviz ve meşalelerle, Atatürk Bulvarı'ndaki Karakoyun İşmerkezi'ne kadar yürüdü. 
     Eğitim-Sen Şanlıurfa Şube Başkanı Mehmet Kutlu, burada yaptığı açıklamada, ''Sendikamızın kapatılması fikri toplumdaki tüm demokrasi güçlerine yönelik bir gözdağıdır. Sendikamızın kapıtılmasını engellemek için tüm gücümüzle çalışacağız'' dedi. 
     Eyleme çocuklarıyla katılan bazı aileler, daha sonra sendika binasına kadar sessizce yürüdü. Burada gitar eşliğinde türkü söyleyen eylemciler, dava sonuçlanana kadar sendika binasında dönüşümlü olarak nöbet tutacaklarını kaydettiler. 
     
</TEXT>
</DOC>
