<DOC>
<DOCNO> 281845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko24.html </URL>
<DATE> 2004/10/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı 17 Aralık'taki karar ekonomi için çok önemli 
</HEADLINE>
<TEXT>

     Rahmi Gündüz AA 

TÜSİAD Yönetim Kurulu Başkanı Ömer Sabancı, AB Konseyi'nin 17 Aralık zirvesinde müzakerelerin başlaması konusunda alacağı kararın, Türk ekonomisi için çok önemli olduğunu vurgularken, Fransa'nın gerekli desteği vereceğine inandıklarını söyledi. 
     TÜSİAD, Fransız muhatabı Fransız Girişimciler Hareketi MEDEF ile ''AB'ye üyelik yolunda ekonomik perspektifler ve fonlar'' başlıklı ortak seminer düzenledi. 
     Fransız iş dünyası ve bankacılık sektörünün temsilcilerinin katıldığı toplantıda Sabancı, müzakerelerin başlaması konusunda Fransa'nın Türkiye'ye gerekli desteği vermesi çağrısında bulundu. 
     Fransa'da Türkiye'nin AB üyeliğiyle ilgili tartışmanın Türkiye'de yarattığı endişeye dikkati çeken Sabancı, Türkiye'nin tam üyelik konusunun iç politika malzemesi edilmemesi gerektiğine işaret etti. 
     Sabancı, Türkiye ile tam üyelik müzakerelerin başlamasının, Türk-Fransız ekonomik ilişkileri için de önemli olduğunu söyledi. 
     Seminerde Sabancı'nın yanı sıra TÜSİAD Yönetim Kurulu üyeleri Ömer Aras, Merkez Bankası Başkanı Süreyya Serdengeçti de söz aldı. 
     AB zirvesisi öncesinde Fransa'nın desteğini almak için Paris'te temaslarda bulunan TÜSİAD heyeti, öğleden sonra çeşitli siyasi parti temsilcileriyle görüşecek. 
     
</TEXT>
</DOC>
