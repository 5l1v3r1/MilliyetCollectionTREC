<DOC>
<DOCNO> 282174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko30.html </URL>
<DATE> 2004/10/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan Türkiye ödevini yaptı, 17 Aralık'ta AB test edilecek 
</HEADLINE>
<TEXT>

     Rahmi Gündüz AA 

Başbakan Recep Tayyip Erdoğan, Türkiye'nin Kopenhag kriterlerine yerine getirip ödevini yaptığını vurgularken, ''17 Aralık'ta Avrupa Birliği test edilecek. AB'nin bu testi başarması gerekir'' dedi. 
     Ekonomik İşbirliği ve Kalkınma Teşkilatı OECD binasında, OECD Türkiye Raporu'nun yayınlanması nedeniyle, Genel Sekreter Donald Johnston ile ortak basın toplantısı düzenleyen Başbakan, gazetecilerin OECD, Türkiye-AB ve diğer dış politika konularına ilişkin sorularını yanıtladı. 
     Erdoğan, AB üyeliğine ilişkin bir soruya, ''50 yıldır oyalanan bir Türkiye var. Bugüne kadar üye ülkelerin yetkilileri, nüfusunuz fazla, ekonominiz kötü diye Türkiye'ye karşı çıkmadılar, aksine teşvik ettiler'' cevabını vererek, müzakerelerin Aralık ayında başlamasını beklediklerini söyledi. 
     
     ''İÇ POLİTİKA MALZEMESİ YAPILMASIN'' 
     Bir İtalyan gazetecinin, ülkesindeki muhalefet partisi liderinin Türkiye konusunda referandum istenmesiyle ilgili sorusuna karşılık Erdoğan, Başbakan Berlusconi'nin 'Türkiye'nin üyeliğinin iç politika malzemesi yapılmaması' yolundaki uyarısının, en güzel cevap olduğunu ifade etti. 
     Bu konuda Fransa'ya da seslenen Erdoğan, ''Fransa'da bu konu iç politika malzemesi yapılmasın. Çünkü biz dostuz'' dedi. 
     Başbakan Erdoğan, devletlerarası ilişkilerde duygusallığa yer olmadığını, aksi takdirde bunun gayri ciddilik olacağını kaydetti. 
     
     ORTADOĞU'NUN MODERNLEŞMESİ 
     Türkiye'nin AB üyeliğinin, ''Ortadoğu'nun moderleşmesine katkıda bulunup bulunmayacağı'' sorusuna karşılık Başbakan Erdoğan, Türkiye'nin bireysel olarak ve uluslararası örgütlerde, Ortadoğu ülkeleriyle ekonomik ve siyasi alanlarda güçlü ilişkileri olduğunu hatırlattı. 
     Irak'taki son gelişmelere atıfta bulunan Erdoğan, Türkiye'nin bu ülkeye sağlık, gıda, enerji alanında en fazla desteği veren ülkeler arasında yer aldığını hatırlatıp, bu uğurda 50 Türk vatandaşının hayatını kaybettiğine dikkati çekti. 
     Türkiye'nin İslam Konferansı Örgütü Genel Sekreterliğini üstleneceğini de hatırlatan Erdoğan, Ankara'nın İsrail-Filistin sorununda arabulucu olmaya hazır olduğunu da belirtti. 
     Başbakan, Türkiye'nin AB üyeliğiyle Ortadoğu'nun modernleşmesine yapılacak katkının daha farklı olabileceğini sözlerine ekledi. 
     
     DİN FAKTÖRÜ 
     ''Din faktörünün, Türkiye'nin üyeliğine zorlaştırıp zorlaştırmayacağı'' sorusu üzerine Başbakan Erdoğan, ''Din faktörünün bu konuda engel olduğu sorusunda zorlanıyorum ve bunu böyle söylemek istemiyorum. Çünkü Avrupa'da konuştuğum dostlarım AB'nin bir Hıristiyan klübü olmadığını'' söylüyor'' diye konuştuk. 
     Erdoğan, bir başka soru üzerine de, ''Türkiye-AB sürecinin yeni olmadığını'' belirtirken, Ankara Anlaşması, gümrük birliği, Helsinki ve Kopenhag zive kararlarına atıfta bulundu. 
     
     KIBRIS VE ERMENİ SOYKIRIMI İDDİALARI 
     Başbakan Erdoğan, ''KKTC'den asker çekilip çekilmeyeceği ve sözde Ermeni soykırımının inkarının Türk Ceza Kanunu'nda suç sayılıp sayılmadığına'' ilişkin soruya da, ''Ceza Kanunu'nda böyle bir ifadenin yer almadığı'' karşılığını verdi. 
     Aynı konuda bir Ermeni gazetecinin sorusunu yanıtlayan Erdoğan, Türkiye'nin Kıbrıs'ta Annan planını desteklediğini, KKTC'nin de plana evet demesine rağmen, ekonomik, kültürel izalasyonun hala devam ettiğini, referanduma hayır diyen Rum kesiminin ise tam üye olduğunu hatırlatırken, ''Bu çelişki değil mi '' karşılığını verdi. 
     Erdoğan bu konuda Türkiye ve KKTC'ye saldırarak, taraflı ve ideolojik yaklaşmanın yanlış olduğunu söyledi. 
     Başbakan Erdoğan, Türkiye'nin yaklaşımının Ermenistan'da olmadığını ifade ederken, sözde soykırım iddialarının araştırılmasının tarihçilere bırakılması gerektiğini ifade etti. 
     Erdoğan, ''Türkiye'deki Ermenilerin şikayeti yok. Siz de uzaktan bakarak bu işi ajite etmeyin. Kine dönüştürmeyin, dostluğa dönüştürün'' uyarısında bulundu. 
     Bu konuda iddiaları ortaya atanların kendi arşivlerine bakarak görüş beyan ettiklerini hatırlatan Erdoğan, ''Türkiye, Ermeni iddiaları konusunda rahat bir ülke. Bu konuda iddiada bulunanlar, Osmanlı ve Türk arşivlerine bakmadan konuşuyorlar'' dedi. 
     Başbakan Erdoğan ''Gelin, bizim açtığımız arşivlere de baktıktan sonra bu konuyu değerlendirin'' çağrısında bulundu. 
     Türkiye'nin Ermenistan'a hava sahasını açtığını hatırlatan Erdoğan, ''Biz düşman üretmeyi değil, dost kazanmayı telakki eden bir ülkeyiz. Diğer ülkeler de böyle düşünürse dünya barışı kazanır'' şeklinde konuştu. 
     
     FRANSA İLE İLİŞKİLER 
     Fransız kamuoyunda oluşan Türkiye karşıtı havaya ilişkin bir soru üzerine Erdoğan, Fransız firmalarının Türkiye'de yatırım yabancı firmaların arasında ilk sıralarda yer aldığını hatırlatırken, iki ülke arasında yüzyıllara dayanan yakın ilişkilere dikkat çekti. 
     Erdoğan, Türkiye'nin AB üyeliğinin, küresel güç olmak isteyen AB için de gerekli olduğunu ifade etti. 
     
     OECD RAPORU 
     OECD'nin Türkiye raporuna ilişkin görüşlerini açıklayan Erdoğan, Türkiye'nin gerçekleştirdiği reformlarda, OECD'nin önemli katkıları olduğunu belirtti. 
     Dünya ekonomisinin küreselleştiğini ve bu çerçevede dengelerin de değiştiğini kaydeden Başbakan, OECD'nin de bu değişimlere uyum göstermesini dilediğini ifade etti. 
     OECD raporunun Türkiye'nin ekonomik alandaki başarısını ortaya koyduğuna işaret eden Erdoğan, ''raporu önemsiyoruz'' derken, önemli tavsiyeler içeren raporun ileriki aşamalarda Türkiye'ye 'ışık tutacağını' söyledi. 
     
     DONALD JOHNSTON 
     Basın toplantısında konuşan OECD Genel Sekreteri Donald Johnston da, müzakerelerin başlamasının, Türkiye'deki büyümeye katkıda bulunacağına inandığını bildirdi. 
     Johnson, Erdoğan'ın başbakanlığında, Türkiye'nin ekonomik alanda çok önemli reformlar gerçekleştirdiğini belirtti. 
     Başbakan Erdoğan, basın toplantısının ardından, Genel Sekreter Johnston'ın onuruna verdiği yemeğe katıldı. 
     
</TEXT>
</DOC>
