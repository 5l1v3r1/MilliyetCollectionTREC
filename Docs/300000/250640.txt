<DOC>
<DOCNO> 250640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur40.html </URL>
<DATE> 2004/06/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ankara... Görgü tanığı 15 kişi emniyete getirildi... 
</HEADLINE>
<TEXT>

     Hilton Otel yakınlarında meydana gelen ve iki polis memurunun yaralanmasına sebep olan patlamayla ilgili, görgü tanıklarının bilgilerine başvurulduğu bildirildi. 
     Patlama olayının ardından, Ankara Emniyet Müdürlüğü'ne bağlı Olay Yeri İnceleme Şube Müdürlüğü ekipleri ve bomba uzmanlarının incelemeleri sürüyor. 
     Yetkililer, patlayıcının düzeneğinin tespitinin şu an için söz konusu olmadığını ancak, ilk tespitlere göre Adalet Bakanlığı Eğitim Merkezi önünde geçen yıl patlayan ve 16 emniyet görevlisinin yaralanmasına neden olan patlayıcı ile aynı olma ihtimalinin yüksek olduğunu kaydettiler. 
     Adalet Bakanlığı Eğitim Merkezi önünde gerçekleşen patlama ve ardından Ankara, İstanbul ve İzmir'de meydana gelen çok sayıdaki patlama olaylarının, yasadışı MLKP terör örgütünce gerçekleştirildiği saptanmıştı. 
     Bombacılardan ikisinin kimliği belirlenmiş, yapılan tüm aramalara rağmen yakalanamamışlardı. 
     Bu arada, patlamayla ilgili taksi sürücüsü, otel görevlileri ve otel yakınlarında bulunan 15 görgü tanığının Terörle Mücadele Şube Müdürlüğü'ne getirildiği öğrenildi. 
     Görgü tanıklarının olayla ilgili bilgilerine başvurulacağı bildirildi. 
     Emniyet yetkilileri, kendilerine ya da medya kuruluşlarına şu ana kadar olayı üstlenen herhangi bir açıklama ulaşmadığını kaydettiler. 
     
</TEXT>
</DOC>
