<DOC>
<DOCNO> 271195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo20.html </URL>
<DATE> 2004/09/12/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Tokatspor-Giresunspor maçında olay... 7 kişi gözaltına alındı 
</HEADLINE>
<TEXT>

     Üçüncü Futbol Ligi 2. Grup'ta oynanan Tokatspor-Giresunspor karşılaşmasında çıkan olaylarda, 7 taraftar gözaltına alındı. 
     Tokat Gaziosmanpaşa Stadı'nda oynanan maçın ilk yarısında, Giresunspor taraftarının, plastik koltukları sökerek sahaya atması üzerine, maçı izleyen İl Emniyet Müdürü Atilla Çınar, taraftarı taşkınlık yapmaması konusunda uyardı. 
     Olayların devam etmesi üzerine, gruba müdahale eden güvenlik güçleri, Giresunspor taraftarı 7 kişiyi gözaltına aldı. Bu kişiler Behzat Polis Karakolu'na götürüldü. 
     Tokatspor Basın Sözcüsü Muhittin Sağun, 0-0 sona eren karşılaşmanın ardından yaptığı açıklamada, çıkan olaylara üzüldüklerini belirterek, taşkınlığı Giresunspor taraftarına yakıştıramadıklarını söyledi. 
     Maçı Tokat Valisi Ayhan Nasuhbeyoğlu ile belediye başkanı Adnan Çiçek de izledi. 
     
</TEXT>
</DOC>
