<DOC>
<DOCNO> 290721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonyas03.html </URL>
<DATE> 2004/11/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
''G.O.R.A'yı ancak bir Türk anlayabilir ..'' 
</HEADLINE>
<TEXT>

     Gişe rekorları kıran ''G.O.R.A'' filmi dünyanın dört bir yanından filmlerin bulunduğu ''internetmoviedatabase imdb '' sitesinde çoğunluğu Türk olan kullanıcılar ''G.O.R.A'' ile ilgili yorumlarda bulundu. 
     Stand-up'ın usta ismi Cem Yılmaz'ın mizah gücünün vurgulandığı yorumlarda, ''G.O.R.A'daki espriler, Türk kültüründen öğeler taşıdığı için ancak bir Türk tam olarak anlayabilir'' denildi. 
     Türk sinema sektöründe bugüne kadar bilim-kurgu filmi çekilmediğinin de vurgulandığı yorumlarda, Türk sinemasında fantastik komedi türünün ilk örneği olduğu için G.O.R.A'nın önem taşıdığının da altı çizildi. 
     Sitede ayrıca, filme İsviçre'nin bazı kantonları ile İngiltere'den de oyların geldiği ifade edildi. 
     Filmin künyesinin yazıldığı bölümde ise, yapımın başrollerinden Robot 216'yı canlandıran Ozan Güven, Kraliçe Mulu rolünü üstlenen İdil Fırat, Amir Tocha rolünde seyirci karşısına çıkan Cezmi Baskın ile Bob Marley Faruk'u canlandıran Rasim Öztekin'in isimlerinin karşısında rollerinin yazmadığı dikkati çekti. Sitede, ''G.O.R.A'' filminin ilgi çekici fragmanına da yer verildi. 
     Cem Yılmaz'ın rol aldığı ''Herşey Çok Güzel Olacak'' adlı film de G.O.R.A'nın tanıtımında izleyiciye tavsiye edildi. 
     ''G.O.R.A'', Türkiye'deki 450 sinema salonunun yanı sıra, Almanya, Avusturya, Belçika, Danimarka, Fransa, Hollanda, İngiltere ve İsviçre'de gösteriliyor. 
     Senaryosunu Cem Yılmaz'ın kaleme aldığı, Ömer Faruk Sorak'ın yönettiği filmde uzaylılar tarafından ''G.O.R.A'' gezegenine kaçırılan uyanık halı tüccarı Arif'in Dünya'ya dönmek için verdiği mücadele anlatılıyor. 
     ''G.O.R.A'', ilk haftasında 1 milyon 732 bin 274 kişi tarafından izlenerek rekora imza atmıştı. 

     
</TEXT>
</DOC>
