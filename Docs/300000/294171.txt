<DOC>
<DOCNO> 294171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy21.html </URL>
<DATE> 2004/12/02/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Aydın "Müzakereler için yeni koşullar Türkiye'yi rahatsız eder" 
</HEADLINE>
<TEXT>

     Devlet Bakanı Mehmet Aydın, AB'nin tam üyelik müzakerelerine başlanabilmesi için Aralık zirvesinde yeni koşullar ileri sürmesinin, Türkiye'yi ve Türk kamuoyunu rahatsız edeceğini söyledi. 
     Aydın, Hollanda'nın Lahey kentinde ''Justitia et Pax'' adlı Katolik kökenli bir kuruluşun düzenlediği ''Yeni Avrupa'da Din ve Din Özgürlüğü'' konulu konferansa katıldı. 
     Devlet Bakanı Aydın, konferanstan sonra Türkiye'ye hareketinden önce Amsterdam Schiphol Havaalanı'nda yaptığı açıklamada, birkaç günden beri müzakereler konusunda ortaya atılan iddiaların henüz söylenti olduğunu, ancak böyle yeni koşulların varlığının kesinlikle kabul edilemeyeceğini ve bunun Türkiye'yi rahatsız edeceğini bildirdi. 
     Avrupa'nın Türkiye ile ilgili kararını verirken bu olaya yalnızca kendi açısından tek yönlü bakamayacağını vurgulayan Aydın, şöyle devam etti 
     ''Ortak bir noktadan bakılması lazım. Herkes kendi açısından bakarsa o zaman ortada uzlaşma denen bir şey olmaz. Türkiye'nin de hassasiyetleri ve duyarlılıkları vardır. Yapılması gerekeni yapmıştır. Ev ödevini yapmıştır, bu zaten resmi belgelere de geçmiş durumdadır. Türkiye Kıbrıs konusunda çözümden yana olduğunu bütün dünyaya göstermesine rağmen, bu kadar ilerlemeye rağmen, kalkıpta yeniden müzakereler için gündeme getirilmesinin bir anlamı yoktur. Bu aşamada bunun gerçekten bir anlamı yok. Şimdi bu işi başarmış, önemli görevleri yerine getirmiş bir hükümeti de, kamuoyunu da rahatsız edecek yeni koşullar belirtilmesi, ne ahlaki, ne de siyasi açıdan doğrudur.'' Mehmet Aydın, Türkiye'nin bazı ekiklikleri olabileceğini, bunun müzakere süreci içinde giderilebileceğini belirtti. ''Bugün AB üyesı olup da insan hakları konusunda eksiklikleri olmayan hiçbir ülke yoktur'' diyen Aydın, başka ülkelerde de azınlıklar olmasına rağmen, bu azınlıkların ait oldukları etnik kimliklerini dahi telaffuz edemediklerini söyledi. 
     Aydın, Türkiye'nin AB'ye üye olmasının sadece AB'nin değil, tüm insanlığın lehine olacağını bildirdi. Türkiye'nin üye olmakla aslında çok önemli bir görevi üstleneceğini belirten Aydın, ''Tarihi, coğrafyası, kültürü, stratejisi ona bu imkanı veriyor. Türkiye'nin kültürü bir yönüyle Türk-İslam kültürü olmasına karşılık bir yönüyle de Avrupa kültürüdür. Şimdi bu gerçekler, sağduyulu olarak değerlendirilirse, birlikte bir yolculuk hepimizin hayrına olacaktır'' şeklinde konuştu. 
     Devlet Bakanı Aydın, katıldığı toplantıya ilişkin, basına kapalı olduğu gerekçesiyle bilgi vermedi. 
     Aydın, Türkiye'ye dönmek üzere THY'nin tarifeli uçağıyla Hollanda'dan ayrıldı. 
     
</TEXT>
</DOC>
