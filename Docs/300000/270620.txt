<DOC>
<DOCNO> 270620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun09.html </URL>
<DATE> 2004/09/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Irkçı polisler, kozmonotu Çeçen soyadı olduğu için dövdüler 
</HEADLINE>
<TEXT>

     Moskova'da bir kozmonotun, Çeçen soyadı olması nedeniyle ırkçı polisler tarafından dövüldüğü bildirildi. 
     Moskomovski Komsomolets gazetesinde bugün çıkan habere göre, Albay Magomed Tolboyev, dün gece Vukhino metro istasyonu yakınında 2 polis çavuşu tarafından durdurularak belgeleri istendi. 
     Haberde, polislerin Albay'ın adını gördükten sonra Müslüman Kafkas kökenli biri olduğunu anladıklarını ve onu dövmeye başladıkları kaydedildi. 
     Çevredeki insanların polis karakolunu araması üzerine polisler Albay'ı dövmeyi bırakarak, ''Buradan defol ve akrabalarına bedeli ne olursa olsun hepinizi boğazlayacağımızı söyle'' diye bağırdılar. 
     Seçkin bir deneme pilotu ve Rusya'nın Onursal Kahramanlık belgesine sahip olan Tolboyev, Rusya'nın ilk uzay mekiği Buran'ın da komutanlığını yapmıştı. 
     Tolboyev, Radyo Eko Moskova'ya yaptığı açıklamada, ''Toplumun bu yüzkaraları hakkında dava açmayacağım. Kaldı ki, bu tip insanlardan on binlerce var. Bunlara hiçbir şey yapılamaz'' dedi. 
     Polislerin saldırısından kendini bir saniyede kurtarabileceğini, ancak o zaman da kendisini onlara saldırmakla suçlayacaklarını anladığını belirten Tolboyev, ''Bu yüzden onlara bana arkadan vurmamalarını söyledim. Çünkü bir defasında yüksek basınçtan alçak basınca düşmüştüm ve tüm omuriliğim plastik'' diye konuştu. 
     Haberde, Albay'ın Dağıstanlı olduğu belirtildi. 
     İçişleri Bakanlığı Moskova Dairesi'nden bir yetkili, olayla ilgili soruşturma başlattıklarını bildirdi ve bu soruşturmanın sonuçlarının kamuoyuna açıklanacağına söz verdi. 
     
</TEXT>
</DOC>
