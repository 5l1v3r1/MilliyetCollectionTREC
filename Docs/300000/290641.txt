<DOC>
<DOCNO> 290641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko01.html </URL>
<DATE> 2004/11/21/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Kardemir Bugüne kadar borcumuzun 194.5 trilyon lirasını ödedik 
</HEADLINE>
<TEXT>

     Karabük Demir ve Çelik Fabrikaları A.Ş KARDEMİR Yönetim Kurulu Başkanı ve Genel Müdürü Osman Kılavuz, ''Geçen yıl yapılandırılarak 10 yıla yayılan borcumuzun, bugüne kadar 194.5 trilyon lirasını ödedik'' dedi. 
     Kılavuz, Karabük Ticaret ve Sanayi Odası'nda düzenlenen, ''Bilgilendirme Toplantısı''nda, 1 Nisan 1995'te özelleştirilen KARDEMİR'in çok zor günler yaşadığını, geçen yıldan itibaren borsada yüzde 100 işlem gören, sermayesini 44 trilyon liradan 206 trilyon 800 milyar liraya yükseltmiş bir şirket konuma geldiğini söyledi. 
     2003 yılı öncesinde yüksek maliyetli üretim yapan fabrikanın ürettiklerini zararına sattığını, 2004 haziran ayı itibariyle ise 64 trilyon 900 milyar lira kar elde eder duruma geldiğini kaydeden Kılavuz, ''KARDEMİR'in yurtiçi ve yurtdışındaki bazı bankalara ve kamu kuruluşlarına borcu bulunuyordu. Geçen yıl yapılandırılarak 10 yıla yayılan borcumuzun bugüne kadar 194.5 trilyon lirasını ödedik'' dedi. 
     Kılavuz, şunları kaydetti 
     ''Fabrika, kok, sinter, yüksek fırın, çelikhane ve enerji tesislerinden oluşmaktadır. Çelik haddehanesinin üretimi 1 milyon 500 bin, cevher üretimiyse 1 milyon 700 bin tondur. Haddehanelerimizde inşaat ve nervürlü demir, köşebent, profil ve ray üretimi yapılmaktadır. KARDEMİR, demiryollarının istediği uluslararası standartlarda ray üretiyor. Ray üretimi bizim için çok önemli, ama bunun yanında diğer üretimleri de yaparak pazarlamak zorundayız. 
     Ereğli Demir ve Çelik Fabrikaları ERDEMİR ile İskenderun Demir ve Çelik Fabrikaları yetkilileriyle biraraya gelerek işbirliği yapmaya karar verdik. KARDEMİR ve ERDEMİR arasında yapılan 'Tren Ferisi Projesi' kapsamında demir cevheri Ereğli'den deniz yoluyla önce Zonguldak'a, oradan da trenlerle Karabük'e gelecek.'' Kılavuz, KARDEMİR'in çevreyle barışık duruma getirilmesi amacıyla projeler üretildiğini, AB standartlarında çevre koşulları oluşturma çabası içinde olduklarını belirterek, ''Fabrikayı, üretimini en üst seviyeye çıkaran, karlılığını arttıran ve diğer demir-çelik fabrikalarının üretemediği ürünleri üreten konumuna getirmeyi hedefliyoruz'' diye konuştu. 
     
</TEXT>
</DOC>
