<DOC>
<DOCNO> 274684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas09.html </URL>
<DATE> 2004/09/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Beyler dikkat Televizyon, sertleşme sorunu yaratıyor 
</HEADLINE>
<TEXT>

     Metin FERAH BOLU, DHA 
ABANT İzzet Baysal Üniversitesi Tıp Fakültesi Üroloji Anabilim Dalı Başkanı Prof. Dr. Ahmet Metin, uzun süreli televizyon izleyen erkeklerin cinsel organında sertleşme bozukluğu meydana gelebileceğini söyledi. 
     Sağlıklı erkeklerde yaşla birlikte cinsel fonksiyonlarda azalma meydana geldiğini belirten Prof. Dr. Ahmet Metin, "Erkeklerde, yaşla birlikte cinsel fonksiyonlarda azalma meydana gelir. Bu azalmalarda cinsel uyarılma ile sertleşme arasında geçen sürenin uzaması, sertleşme kalitesinin bozulması, boşalmanın güçlü olmaması, atılan meni miktarının azalması ve ikinci bir ilişki için gereken sürenin uzaması olarak dikkati çeker'' dedi. 
     Kalp sağlığı ile cinsel sağlık arasında sıkı bir ilişki olduğunu söyleyen Prof. Dr. Ahmet Metin, "Kroner arter hastalıklarında ve inmelerde, sertleşme bozuklukları daha fazla olmaktadır. Sigara içimi, hipertansiyon, şişmanlık, kolestrol yüksekliği, fiziksel aktivite azlığı, stres ve alkol, sertleşme bozuklukları risk faktörleri arasındadır. ABD'de 31 bin 742 sağlık çalışanı üzerinde yapılan 14 yıllık bir çalışma sonucuna göre, sertleşme bozukluğunun fiziki aktivite azlığı, şişmanlık, sigara ve alkol alımı ile televizyon izleme süresinin uzunluğu arasında önemli bir ilişki olduğu ortaya konulmuş bulunuyor. Haftada 20 saatten fazla televizyon seyreden erkeklerde, sertleşme bozukluğunun daha fazla olduğu anlaşılmıştır'' dedi. 
     Uzun süreli televizyon izlemenin fiziksel aktiviteyi de azalttığını belirten Prof. Dr. Metin, "Uzun süreli televizyon izleyenlerde, şişmanlama riski artmaktadır. Televizyondaki olumsuz haberler, üzüntü unsuru içeren programlarla, aşırı rekramların yol açtığı stres, kroner sağlığını ve dolayısıyla cinsel hayatımızı olumsuz etkilemektedir'' dedi. 
     Cinsel sağlığın, kalp sağlığından doğrudan etkilendiğini de belirten Prof. Dr. Metin, "Kalp sağlığını bozan her olayın cinsel sağlığı da bozduğunu söyleyen Metin, "Kalp sağlığını koruyucu her türlü tedbir, cinsel sağlığı da koruyacaktır. Kişi, kalp sağlığına önem verdiği takdirde, cinsel yaşamı da düzelecektir'' diye konuştu. 
     
</TEXT>
</DOC>
