<DOC>
<DOCNO> 290096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun23.html </URL>
<DATE> 2004/11/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Batı Trakya'daki camide dizi gerginliğinde görgü tanıkları ifade verdi 
</HEADLINE>
<TEXT>

     Batı Trakya'da İskeçe'ye bağlı Şahin köyündeki camide dizi çekimi sırasında Salı günü meydana gelen olayların görgü tanıkları İskeçe Savcılığı'na ifade verdiler. 
     Şahin köyü halkının avukatlığını üstlenen Orhan Hacıibram, İmam Sabri Köse tarafından ''kutsal mekana saygısızlık'' gerekçesiyle televizyon ekibi aleyhine açılan dava ile ilgili olarak görgü tanıkları Bekir Sartürkmen, Adil Koç, Bekir Nihat, Ezgin Kambur ve Hüseyin Kambur isimli kişilerin savcılıkta ifade verdiklerini söyledi. 
     Tanıkların ifadelerinde, ''kadın oyuncuları cami içerisinde yarı çıplak vaziyette gördüklerini açıkça belirttiklerini'' kaydeden avukat Hacıibram, ''Olayın bu şekilde gerçekleştiğine şüphe yok'' dedi. 
     
     AHMET'İN AÇIKLAMASI 
     Bu arada, Şahin köyünde yaşanan olaylarla ilgili A.A muhabirine açıklama yapan iktidardaki Yeni Demokrasi Partisi'nin YDP Rodop Milletvekili İlhan Ahmet, camide dizi çekimi sırasında kadın oyuncunun yarı çıplak gezmesiyle ortaya çıkan gerginliğin sırf ''bilgisizlik'' ve ''ihmal'' yüzünden meydana gelmiş bir olay olduğu şeklindeki iddiaları inandırıcı bulmadığını belirtti. 
     Ahmet, olayın tüm boyutlarıyla araştırılması gerektiğini kaydetti. 
     Söz konusu olayda ''şüpheyle bakılması gereken bazı noktalar'' bulunduğunu ifade eden azınlık milletvekili, ilgili makamların bu konuyu tüm boyutlarıyla araştırması gerektiğini söyledi. 
     İlhan Ahmet, ''Yunan televizyon ekibinin bu olaydaki rolü inandırıcı olamayacak kadar çelişkiler ve sözde tesadüflerle dolu. Dizinin oyuncularının ve yönetmeninin, hangi dine ait olursa olsun bir ibadethanenin kutsiyeti konusunda bu kadar bilgisiz olabileceklerine inanmıyorum. Dizi çekimleri için, Batı Trakya'da herkesin kolaylıkla ulaşabileceği birçok cami bulunmasına karşın, özellikle Şahin köyünün tercih edilmiş olması ve bu çekimlerin köydeki başka bir camide binlerce kişinin katıldığı dini bir tören sırasında yapılması üzerinde durulması gereken noktalardır. Ayrıca Şahin köyünde olaylar patlak verdiği sırada orada bulunan ve daha sonra ekibini olay yerinde terk ederek ilk uçakla Atina'ya kaçan dizinin yönetmeni Stratos Markidis'in bu konudaki tavrı da düşündürücüdür. Olaylar başladığında eğer yönetmen otomobiline binip paşa paşa köyden ayrılabilmişse diğerleri neden bunu yapmadılar'' diye konuştu. 
     Markidis'in Şahin köyünden ayrılarak Atina'ya döndükten sonra ekibini telefonla yönlendirdiğini ve olayı özel televizyon kanallarına bildiren kişinin de yine Markidis'in kendisi olduğunu belirten Ahmet, ''Bize göre bu konuda şüpheyle bakılması gereken bir çok karanlık nokta bulunmaktadır. Tüm bunların ardında çeşitli amaçlarla azınlığın kullanılmasına yönelik planlanmış, bu kelimeyi kullanmak istemiyorum ama bir provokasyon söz konusu olabilir. Bunu söylerken ortada bir derin devlet vardır demek istemiyorum kastım bu değil. Kesin olarak bilmek mümkün değil ama neticede bu olay, kar amaçlı, televizyon kanalları arasında rekabetin yarattığı reklam yapma arzusundan kaynaklanmışa da benziyor'' dedi. 
     Milletvekili, Yunan basınında gerginlik sırasında Türk köylülerinin gösterdiği tepkinin haksız olarak farklı şekillerde yorumlandığını belirterek, tepkinin aslında doğal karşılanması gerektiğini söyledi. 
     Batı Trakya'daki camilerde son zamanlarda hemen her gün çekim yapıldığını ve çok sayıda turistin bu mekanları ziyaret ettiğini, ancak hiç kimseye karşı herhangi bir saldırının söz konusu olmadığını ifade eden Ahmet, ''Hiç kimse Şahin köyü halkının bu konuya göstermiş olduğu tepkinin ardında siyasi ya da başka amaçlar aramamalı. Bazı aşırılıklar olmuş olabilir. Ancak bu, yıllar boyunca baskı altında yaşamış bir halkın kendisine göre kutsal saydığı bazı şeyleri, gayri ihtiyari olarak, koruma içgüdüsüyle ortaya koyduğu son derece doğal bir tepkidir. Bunu anlayabilmek için, Batı Trakya gerçeği çok iyi analiz edilmelidir'' diye konuştu. 
     
     ''CAMİYE GİRMEDİK'' İDDİASI 
     Özel Alpha televizyonunda yayınlanan ''Arhipelagos'' adlı dizinin Şahin köyündeki olaylara yol açtıkları öne sürülen 12 kişilik ekibi ise Yunan televizyonlarına yaptıkları açıklamalarda, camiye girmediklerini iddia ettiler. 
     Olayın, 17-18 yaşlarında bir gençle ekip üyeleri arasında çıkan tartışmanın ardından patlak verdiğini ve camiyle bağlantısı olmadığını öne süren ekip üyeleri, kadın oyuncuların caminin içinde çıplak dolaşmasının kesinlikle söz konusu olmadığını savundular. 
     Şahin köyünün çekim mekanı olarak seçilmesinin ardında herhangi bir art niyet bulunmadığını da kaydeden ekip üyeleri, çekilen dizinin Türkiye'de geçtiğini, Yunan halkı tarafından pek tanınmayan ancak Türkiye havası yaratacak bir mekan arayışı içinde Şahin köyüne gittiklerini belirttiler. 
     Olaylardan önce köy halkı ile çok sıcak ilişkiler kurduklarını da belirten ekip üyeleri, buna rağmen dertlerini anlatmalarına izin verilmeden üzerlerine saldırıldığını iddia ettiler. 
     Öte yandan bazı Yunan gazeteleri, ekip üyelerinin ani başlayan sağanak yağmurdan korunmak için camiye sığındıklarını söylediklerini yazdılar. 
     
</TEXT>
</DOC>
