<DOC>
<DOCNO> 265563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun06a.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kurs, 'tabela' uyarısına rağmen açıldı 
</HEADLINE>
<TEXT>


FERİT ASLAN Diyarbakır DHA 

Milli Eğitim Müdürlüğü'nün, sarı, kırmızı, yeşil renkli tabelaları nedeniyle uyardığı Özel Diyarbakır Kürt Dili Kursu dün açıldı. Diyarbakır Belediye Başkanı Osman Baydemir'in katıldığı törende, Kürtçe sloganlar atıldı. Kursun, Milli Eğitim'in istediği siyah zemin üzerine sarı renk yazılı küçük boyuttaki tabelanın yanı sıra, binaya sarı - kırmızı- yeşil renkli iki tabela asması sorun yarattı. Milli Eğitim, kurs yetkililerinin "reklam amacıyla asıldığını" iddia ettiği iki tabelanın yönetmeliğine uygun olmadığı gerekçesiyle indirilmesini istedi. Ancak tabelaları indirilmeyen kurs dün törenle açıldı. Mahmut Oral'ın kurucusu olduğu kursun kullandığı üç kat, Diyarbakır Sur Belediye Başkanı Abdullah Demirbaş'tan kiralandı. Demirbaş'ın katları, bir yıllığı peşin, aylık 300 milyon liraya verdiği kaydedildi. SHP'den seçilen Demirbaş, iki katlı eski binasını kat karşılığı müteahhide verdiğini belirterek, "18 yıllık devlet memuriyetim var. Gayri nizami bir olay söz konusu değil" dedi. Kurs Müdürü Vahit Güneş de, Kürtçe yaptığı konuşmada, "Eğer insanların dilleri konuşulamıyorsa o toplumda sorunlar vardır. Bu yüzden dilimize sahip çıkmalıyız" dedi. 


</TEXT>
</DOC>
