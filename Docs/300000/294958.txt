<DOC>
<DOCNO> 294958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonsiy03.html </URL>
<DATE> 2004/12/05/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu yarın toplanıyor... 
</HEADLINE>
<TEXT>

     Asgari Ücret Tespit Komisyonu, 1 Ocak 2005'ten itibaren uygulanacak asgari ücreti belirlemek üzere ikinci toplantısını yapacak. 
     Komisyonun, ilk toplantının ardından Devlet İstatistik Enstitüsü, Hazine Müsteşarlığı ve Devlet Planlama Teşkilatı'ndan istenen Türkiye'nin 2004 yılı ekonomik durumu ve 2005 yılına ilişkin projeksiyon raporlarını değerlendirmesi bekleniyor. 
     Komisyon, 5'i işçi, 5'i işveren, 5'i de hükümet temsilcisi olmak üzere toplam 15 üyeden oluşuyor. Komisyonda işçi tarafını Türk-İş, işveren tarafını ise TİSK üyeleri temsil ediyor. 
     Asgari ücret halen 16 yaşından büyük işçiler için brüt 444 milyon 150 bin, net 318 milyon 233 bin 475 lira 16 yaşından küçük işçiler için ise brüt 378 milyon, net 270 milyon 837 bin lira olarak uygulanıyor. 
     Türk-İş, asgari ücretin çalışan işçi ile birlikte dört kişilik ailenin zorunlu gıda harcaması tutarını karşılayacak düzeyde belirlenmesini ve vergi dışı bırakılmasını talep ederken, asgari ücretin saptanmasında DİE'nin rakamlarının esas alınmasını, ücretin belirlendiği şekli ile işçiye net olarak ödenmesini ve asgari ücretin ülke düzeyinde tek tip olarak belirlenmesini istiyor. Türk-İş ayrıca, asgari ücretin en düşük memur maaşı düzeyinde olması görüşünü de savunuyor. 
     TİSK ise belirlenecek yeni ücretin işletmeler ve ekonomiye yeni yük getirecek düzeyde olmamasını ve ücretin belirlenmesinde sadece çalışan işçinin dikkate alınmasını, asgari ücret üzerindeki SSK primi ve vergilerin belli oranda indirilmesini talep ediyor. TİSK, asgari ücretin toplu iş sözleşmesi uygulanan ve uygulanmayan işyerleri için farklı düzeylerde tespit edilmesini de istiyor. 
     
</TEXT>
</DOC>
