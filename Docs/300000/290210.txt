<DOC>
<DOCNO> 290210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo27.html </URL>
<DATE> 2004/11/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Standard Liege'li Kaklamanos sahalardan 5 ay uzaklaştırıldı 
</HEADLINE>
<TEXT>

     Belçika Birinci Futbol Ligi takımlarından ve UEFA Kupası B Grubu'nda Beşiktaş'ın da rakibi olan Standard Liege'de, Yunan futbolcu Alexandros Kaklamanos, kokain kullandığı gerekçesiyle sahalardan 5 ay uzak kalacak. 
     Futbol Federasyonu'ndan yapılan açıklamada, 28 Ağustos'ta oynanan Standand Liege-FC Brussels maçından sonra yapılan testlerin pozitif çıktığı ve Kaklamanos'un sözleşmesinin kulübü tarafından feshedildiği kaydedildi. Yunan futbolcunun 5 aylık cezasını, 18 Nisan 2005 tarihinde tamamlayacağı kaydedildi. 
     Federasyon sözcüsü Nicolas Cornu, Kaklamanos'un FIFA standartlarına göre en az 6 ay ceza alması gerektiğini ifade ederek, ''Belçika'da doping olaylarına sivil mahkemelerin bakması, futbolcunun az ceza almasında etkili oldu'' dedi. 
     Cornu, aralık ayından itibaren Belçika Futbol Federasyonu'nun da FIFA'nın koyduğu standartlara uyacağını belirtti. 
     İngiltere Futbol Federasyonu, kokain kullandığı gerekçesiyle geçen ay Rumen golcü futbolcu Adrian Mutu'ya 7 ay sahalardan uzaklaştırma cezası vermiş, Chelsea kulübü de futbolcusunun sözleşmesini feshetmişti. 
     
</TEXT>
</DOC>
