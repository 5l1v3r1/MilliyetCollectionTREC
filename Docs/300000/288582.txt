<DOC>
<DOCNO> 288582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy08.html </URL>
<DATE> 2004/11/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Okullar mafya yuvası mı olacak 
</HEADLINE>
<TEXT>

     Eğitim alanındaki meslek örgütlerinin okul servisleri gibi kantinlerin de sokak çetelerinin eline geçmesine yol açacağını savundukları Milli Eğitim Yasası değişikliği yürürlüğe girdi. Yasa'nın gerekçesinde "okul- aile birliklerinin gelirlerinin artırılmasının hedeflendiği" yazıyor. 
     Okul-aile birliklerinin bağışları kabul etmesi, okulların bünyesindeki kantin, oto park, salon ve benzeri yerleri işletme ve işlettirebilme olanağı sağlayan yasa değişikliği yürürlüğe girdi. 
     Milli Eğitim Temel Yasası'nın, "okul-aile birlikleri" ile ilgili 16'ncı maddesinde yapılan değişiklik Resmi Gazete'de yayımlanarak yürürlüğe girdi. 
     
     KANTİN OTOPARK GELİRLERİ OKUL AİLE BİRLİKLERİNE 
     Dernek ve vakıfların kamu kurum ve kuruluşları ile olan ilişkilerinin düzene sokulması için çıkartılan yasadan sonra müstahdemlerinin parasını ödeyemeyip, odun-kömür alamaz hale gelen okulların maddi olanaklarının geliştirilmesi amacıyla yapıldığı belirtilen bu yasa değişikliği uyarınca, okul aile birlikleri "eğitim ve öğretim hizmetlerine etkinlik ve verimlilik kazandırmak, okulların ve maddi olanaklardan yoksun öğrencilerin zorunlu gereksinimlerini karşılayacak faaliyetlerde" bulunacak. Okul aile birlikleri bu amaçla, ayni ve nakdi bağışları kabul edebilecek, maddi katkı sağlamak amacıyla sosyal ve kültürel etkinlikler, kampanyalar düzenleyebilecek, okulların bünyesinde bulunan kantin, açık alan, salon ve benzeri yerleri işletebilecek, işlettirebilecek. 
     
     BAĞIŞ YAPMAYA ZORLAMAK YASAK 
     Okul aile birliklerinin kuruluşu, işleyişi, organlarının oluşumu ve seçim şekilleri, etkinliklerden sağlanan maddi katkılar, bağışların kabulü, harcanması ve denetlenmesi hakkında Milli Eğitim Bakanlığı ve Maliye Bakanlığınca ortak bir yönetmelik hazırlanacak. Ancak bu yasaya, Milli Eğitim Komisyonunda eklenen bir hüküm sayesinde, öğrenci velileri hiçbir surette bağış yapmaya zorlanamayacak. 
     
     ŞEHİR EŞKİYASI ELE GEÇİRİR Mİ 
     Okul aile birliklerinin sokak çeteleri ve mafya karşısında kantin ve diğer kolay para getiren eğitim tesisi müştemilatının işletmesinde pasif kalacağı öne sürülüyor. 
     Milli Eğitim Vakfı ve Eğitim-Sen sendikası yasayla para getiren okul tesislerinin mafyanın eline geçeceğini, bunun çocukları, öğretmenleri ve okul çalışanlarını tehlikeye atacağını öne sürdü. 
     MEV yöneticilerinden Mustafa Turhan, okul aile birliklerinin tesisleri denetleyemeyeceğini bildirdi ve "İşletmecilerin mafya sokak çetesi olmamasını sadece diliyoruz" dedi. 
     Eğitim-Sen Genel Başkanı Alaattin Dinçer ise açıklamasında "Okul aile birliklerinin ihaleleri mafyanın karışmasına neden olabilecek. Okullara artık ticari işletme olarak bakılıyor. Sezer'in bu yasayı veto etmesini beklerdik" dedi. Dinçer, CHP'nin yasanın iptali için Anayasa Mahkemesi'ne başvurmasını istediklerini bildirdi. 
     
     AİLE ARAŞTIRMA KURUMU YASASI'NA 14 YIL SONRA KAVUŞTU 
     Öte yandan Resmi Gazete'de yayımlanan 5256 sayılı yasayla da 1990'da çıkartılan KHK ile çalışmalarda bulunan Aile ve sosyal Araştırmalar Genel Müdürlüğü de yasal statüye kavuşturulmuş oldu. CHP'liler, Genel Müdürlüğün görevleri arasından "aile planlaması" ile ilgili politika geliştirilmesi ilkesinin çıkartılmasına karşı çıkarken, kurum görevleri arasına "aile planlamasının öğretimi ve uygulanmasının" eklenmesi için verdikleri önerge de AKP'liler oylarıyla reddedilmişti. 
     
</TEXT>
</DOC>
