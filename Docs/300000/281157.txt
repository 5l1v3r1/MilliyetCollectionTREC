<DOC>
<DOCNO> 281157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun10.html </URL>
<DATE> 2004/10/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bild Resim kitabı gibi ülke Türkiye-Şarkın Avrupa'yı öptüğü yer 
</HEADLINE>
<TEXT>

     Alman Bild gazetesi, bazı turistik ve tarihi yerlerin fotoğraflarıyla birlikte Türkiye'yi tanıttı. 
     Gazetede, ''Resim Kitabı Gibi Ülke Türkiye - Şarkın Avrupa'yı Öptüğü Yer'' başlığıyla verilen haberde, Türkiye'nin ''çok çeşitli yüzleri'' olduğu belirtildi. 
     Ege ve Akdeniz'de uzun sahillerin ve çok sayıda koyun, İstanbul'da tarihi çarşılar ve görkemli sarayların bulunduğu belirtilen haberde, Pamukkale ve Kapadokya'nın da kendine özgü güzelliklerine işaret edildi. 
     Türkiye'de nereye gidilirse gidilsin, ''bir parça tarih ile eve dönüldüğü'' ifade edilen haberde, Truva, Bergama ve Efes gibi antik kentlerin yanı sıra Nuh'un gemisinin bulunduğuna inanılan Ağrı Dağı'nın da büyük ilgi odağı olduğu kaydedildi. 
     Haberde, Türkiye hakkında kısa bilgiler verildi ve ''Türkiye uzun zamandan bu yana Alman turistlerin en çok sevdiği 5 tatil ülkesi arasında. Avrupa'ya geçen haftadan bu yana da bir parça daha yakın'' şeklinde ifadeler kullanıldı. 
     
</TEXT>
</DOC>
