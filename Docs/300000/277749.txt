<DOC>
<DOCNO> 277749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko32.html </URL>
<DATE> 2004/10/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TİM Başkanı Türkiye, tam üyelik yolunda ilk vizesini aldı... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, İlerleme Raporu ile Türkiye'nin AB'ye tam üyelik yolunda ilk vizesini almış olduğunu kaydetti. 
     Satıcı, yaptığı yazılı açıklamada, raporun beklenen son değil, Türkiye-AB ilişkilerinde yeni bir başlangıç olduğunu, bugün itibarıyla başlayan bu yeni dönemin bir sona değil, AB ile ilişkilerde yepyeni bir başlangıca işaret ettiğini kaydetti. 
     Üyelik sürecindeki 40 yılda çeşitli sorunlar ve değişen uluslararası konjonktür nedeniyle, gereğinden daha uzun zaman alan ekonomik entegrasyon sürecinin bugün yepyeni bir boyut ve derinlik kazandığına işaret eden Satıcı, şöyle devam etti 
     ''AB ile ilişkilerinde tarihi bir döneme girmiş olan Türkiye, müzakerelere başlamak ve müzakerelerin temel ve tek sonucu olan tam üyelik yolunda ilk vizesini almış bulunmaktadır. Yüce milletimize hayırlı olmasını dileriz. 
     İlerleme Raporu, Türkiye'nin AB ile entegrasyon yolunda göstermiş olduğu kararlılığın ve sarf ettiği emeğin, AB tarafından teyit edildiğini göstermektedir. Avrupa Komisyonu, İlerleme Raporu'nda Türkiye ile müzakerelere başlama konusunda Konsey'e net bir tavsiyede bulunmuş ve hazırlamış olduğu etki analizi çalışmasını beraberinde sunmuştur.'' 
     
     ''YOL HARİTAMIZIN ÇETİN OLACAĞININ İŞARETİ VERİLİYOR'' 
     Satıcı, 17 Aralık'taki AB Zirvesi'nde, Türkiye'nin AB ile müzakerelere başlaması için 2005 yılı ortasında bir tarihe işaret edilmesini ve Türkiye'ye artık önünü görmesini sağlayacak bir yol haritası sunmasını beklediklerini kaydetti. 
     Müzakere sürecinin kolay bir süreç olmadığını vurgulayan Satıcı, ''İlerleme Raporu'nda ifade edildiği gibi, AB, müzakereler boyunca her müzakere başlığının kapatılmasını, o alanda Türkiye tarafından gerçekleştirilecek net uygulamalara bağlayarak yol haritamızın çetin olacağına dair ilk işareti vermektedir'' dedi. 
     Bu süreçte Türkiye'ye büyük görevler düştüğünü belirten Satıcı, şu görüşleri dile getirdi 
     ''Ancak, hatırlatmak ve üzerinde önemle durmak gerekir ki AB bu süre zarfında Türkiye'nin üyeliğini Avrupalı kimliğine bir tehdit olarak görmek yerine, stratejik bir fırsat olarak görmek gerektiğini hem Türkiye'nin üyeliğine karşı çıkan gruplara hem de AB vatandaşlarına anlatmaya çalışmalıdır. 
     Ayrıca AB, Türkiye'nin diğer aday ülkelerden farklı olarak, üyelik şartları konusunda daha çok teknik bilgi ve yardıma ihtiyacı bulunduğunu göz önüne alarak bu noktada gerekenleri yapmalıdır. Gümrük Birliği mevzuatı kapsamında yaşanan pek çok sorunun örnek teşkil etmesi ve bu tecrübelerden hareketle, müzakere sürecinde sorun yaşanmaması için her iki tarafa da büyük sorumluluk düşmektedir.'' 
     
</TEXT>
</DOC>
