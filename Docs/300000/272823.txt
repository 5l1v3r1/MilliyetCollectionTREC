<DOC>
<DOCNO> 272823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/siy11.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'nın 6 Ekim'e yetişmesi hayal 
</HEADLINE>
<TEXT>


GÜNSELİ ÖNAL Ankara 


AB'nin TCK'nın 6 Ekim'de yayımlanacak İlerleme Raporu öncesinde TBMM'den geçmesini şart koşması, AKP'yi köşeye sıkıştırdı. AKP'nin TCK'yı 6 Ekim'den önce çıkarmak istemesi durumunda, bugün 11.00'de açılacak Genel Kurul'da çoğunluğu sağlayıp olağanüstü toplantıyı sona erdirmemesi ve son 2 maddeyi geçirmesi gerekiyor. Genel Kurul bugün çoğunluk sağlanamayıp kapanırsa, Anayasa uyarınca 1 Ekim'de açılacak TBMM'de, önce başkanlık, Başkanlık Divanı ve komisyon üyeliği seçimi yapılacağından 6 Ekim'den önce komisyonların ve Genel Kurul'un çalışması mümkün olmayacak. 
TCK'yı askıya alan AKP'nin, geriye kalan 15 günde 550 maddeyi önce komisyondan, sonra Genel Kurul'dan geçirmesi gerekiyor. 346 maddeli TCK metninin, Adalet Alt Komisyonu ve Adalet Komisyonu'ndan geçirilip Genel Kurul'a 11 ayda getirilebildiği göz önüne alındığında, bunun mümkün olmadığı görülüyor. 
Adalet Komisyonu'nun gündemindeki CMUK tasarısı 389, Ceza İnfaz Kanunu tasarısı 129 ve TCK Yürürlük ve Uygulamaları Kanun Tasarısı 32 maddeden oluşuyor. 
2 tasarının Genel Kurul'a getirilebilmesi için önce Adalet Komisyonu'ndan geçmesi gerekiyor. Ancak Meclis açıldığında yeni komisyonlar kurulana kadar görevleri tamamlanan komisyonlar görev yapamayacak. 


</TEXT>
</DOC>
