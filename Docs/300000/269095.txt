<DOC>
<DOCNO> 269095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/ekonomi/eko01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hugo Boss İzmir'i üs olarak seçti... 
</HEADLINE>
<TEXT>


Hugo Boss Grup Yönetim Kurulu Üyesi Werner Lackas, istihdamı hızla artırdıklarını ve gelecek yıl 45 milyon euroluk ihracat hedeflediklerini söyledi 


Dünyanın önde gelen hazır giyim ve moda firmalarından olan Alman Hugo Boss İzmir'de yatırımlarını genişletiyor. Şirketin Yönetim Kurulu Üyesi Dr. Werner Lackas, Ege Serbest Bölgesi'nde ve İzmir'de yabancı yatırımcıya karşı gösterilen ilgi ve destekten büyük memnuniyet duyduklarını belirterek, "İzmir'de yabancı yatırımcıya verilen destek dünyaya örnek" dedi. 
Fabrika açılışı ve Hugo Boss kampüsü içinde iki yeni tesisin daha temelini atmak üzere İzmir'de bulunan Dr. Werner Lackas, yeni yatırımlarla 2 bin 400 kişiyi istihdam eden Hugo Boss'un İzmir'de büyümeye devam ettiğini anlattı. Lackas, yılbaşında istihdamın 3 bine ulaşmasının hedeflendiğini belirtti. 

'Yeni yatırımlar sürecek' 
Dr. Lackas, Hugo Boss'un İzmir'deki yatırımında 450 kişiyle 23 bin metrekare kapalı alanda başlayan takım elbise üretimine 2001'de gömlek bandının da eklenmesiyle başlamasıyla, iki vardiyada bin 500 kişi için istihdam olanağı yarattığını kaydetti. 
Lackas sözlerini şöyle sürdürdü 
"Bugün açılışı yapılan iki fabrikanın ilki, bayan giyim ve spor giyim alanında üretim yapacaktır. 15 bin metrekare kapalı alandan oluşan fabrikada 375 kişi çalışacak. İkinci fabrikadaysa klasik gömlek üretiminin yanı sıra spor ve casual gömlek üretimine de başlanmış, bu sayede kapasite günlük 7 bin adete ulaşmıştır. 750 kişiye istihdam sağlayan bu fabrika 15 bin metrekare kapalı alan üzerindedir." 
Hugo Boss İzmir'in, üretimin tamamını dünyanın dört bir yanına ihraç ettiğini kaydeden Lackas, "Yıl sonuna kadar 32 milyon euro olması beklenen ihracatımızın, gelecek yıl 45 milyon euroya ulaşmasını hedefliyoruz" dedi. Lackas, firmanın 1998'den bu yana İzmir'deki yatırım miktarının 40 milyon euroya ulaştığına işaret etti. 


</TEXT>
</DOC>
