<DOC>
<DOCNO> 278825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo06.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ringi salladık 
</HEADLINE>
<TEXT>


Avrupa Bayanlar Boks Şampiyonası'nın final gününde Ay-Yıldızlılar fırtına gibi esti. 60 kiloda Gülsüm Tatar altın kazanırken, üç sporcumuz da gümüş madalya aldı 


Finli'yi yıktı 
İTALYA'DA düzenlenen 3. Avrupa Bayanlar Boks Şampiyonası'nın son gününde sporcularımız madalyaları topladı. 60 kiloda mücadele eden Gülsüm Tatar, finalde Finli rakibi Eva Wahlstrom ile karşı karşıya geldi. Baştan sona üstün bir oyun sergileyen Tatar, 25 - 12'lik skorla zafere ulaştı ve Avrupa Şampiyonu olarak Türkiye'ye altın madalya kazandırmayı başardı. 

Kaya kıl payı 
ALTIN mücadelesi veren bir diğer sporcumuz da 52 kiloda ringe çıkan Sümeyra Kaya'ydı. Rumen Floarea Lihet karşısında müthiş bir mücadele sergileyen Kaya, bir sayı farkla 19 - 18 yenilerek gümüş madalya ile yetindi. 46 kiloda Derya Aktop, Rus Elena Sabitova'ya 28 - 21'lik sonuçla teslim oldu ve ülkemize ikinci gümüş madalyayı getirdi. 

Çarkçı takıldı 
70 kiloda ülkemizi temsil eden Nurcan Çarkçı ise finalde Rus Olga Slavinskaya karşısında beklenen performansı gösteremeyince ringten 27 - 18 yenik ayrıldı ve gümüş madalya kazandı. Bu sonuçların ardından Türkiye bir altın, 3 gümüş ve 5 bronz madalya ile Rusya'nın ardından Avrupa ikincisi oldu. Federasyon Başkanı Caner Doğaneli, "Sonuçlar gurur verici" dedi. 


</TEXT>
</DOC>
