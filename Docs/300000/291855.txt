<DOC>
<DOCNO> 291855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonyas06.html </URL>
<DATE> 2004/11/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kanser hastalarının yüzde 43'ü alternatif tedavi yöntemlerini kullanıyor 
</HEADLINE>
<TEXT>

     Erciyes Üniversitesi EÜ tarafından yapılan bir araştırmada, kanser hastalarının yüzde 43'ünün ısırgan otu, papatya ve adaçayı gibi alternatif tedavi yöntemlerini kullandığını ortaya koydu. 
     EÜ Tıp Fakültesi Medikal Onkoloji Bilim Dalı öğretim üyesi Yrd. Doç. Dr. Özlem Er, AA muhabirine yaptığı açıklamada, kanser hastalarında alternatif tedavi yöntemlerinin kullanım sıklığı ve bunu etkileyen faktörlerin değerlendirilmesi amacıyla bir araştırma yaptıklarını söyledi. 
     Araştırmaya 110'u erkek, toplam 268 kanser hastasının dahil edildiğini dile getiren Er, çalışmada kendilerini çok şaşırtan sonuçlarla karşılaştıklarını bildirdi. 
     Yaşları 18-82 arasında değişen katılımcıların yüzde 43'ünün 117 hasta alternatif tedavi yöntemlerinden en az birini mutlaka kullandığının ortaya çıktığını ifade eden Er, şunları kaydetti 
     ''En sık kullanılan yöntemin bitkisel tedavi olduğunu gördük. Kansere karşı en fazla ısırgan otu, papatya ve adaçayı kullanılıyor. Bunların dışında çörek otu, bal, keçi boynuzu, ayrık otu, soya ve keten tohumuyla bunların karışımları da tercih ediliyor. Hastaların yüzde 7'sinin bu yöntemlere tıbbi tedavi öncesinde başladığı tespit edildi. Doktordan önce bu yöntemlere başvurulması oldukça kaygı verici.'' 
     
     İNTERNETTEKİ SAĞLIK SİTELERİ... 
     Er, eğitim düzeyinin yüksek oluşu, hastalığın ileri evrede olması ve hastalık süresinin artışıyla alternatif yöntemi kullanma sıklığında da artma saptandığını vurgulayarak, ''Bunda çevrenin etkisi kadar internette yer alan sağlık sitelerinin de etkisi var. Televizyon ve gazetede bu yönde çıkan haberler de bu yöntemlerin kullanılmasında önemli rol oynuyor'' dedi. 
     Bu tedavi yöntemleri kullanılırken hastaların yüzde 78'sinin doktorundan habersiz hareket ettiğinin belirlendiğini dile getiren Er, yüzde 20'sinin ise hastalığın bitmesinden sonra da yeniden hasta olmamak için alternatif yöntemleri kullanmaya devam ettiğini bildirdi. 
     Er, hastaların bu yöntemleri kanserle savaşmak amacıyla tercih ettiği sonucuna ulaştıklarını belirterek, ''Hastaların yüzde 52'si bu yöntemlerin kendilerine yarar sağladığını söylüyor. Ancak bunun ne kadar doğru olduğu tartışmaya açık. İlaç ve ışın tedavisi gören hastaların, faydası ya da zararı bilimsel olarak kanıtlanmamış bu bitkileri kullanması tehlikeli olabilir. Bu yüzden doktora danışılmadan kesinlikle kullanılmamalıdır'' diye konuştu. 
     
</TEXT>
</DOC>
