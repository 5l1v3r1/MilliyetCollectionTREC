<DOC>
<DOCNO> 276243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy02.html </URL>
<DATE> 2004/09/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AKP'ye geçti, önerge vermeyi unuttu... 
</HEADLINE>
<TEXT>

     CHP'nin olağanüstü kurultayının ardından, Genel Başkan Deniz Baykal ve Genel Merkez yönetimini suçlayarak partisinden istifa eden ve AKP'ye katılan Adana Milletvekili Atilla Başoğlu soru önergesi vermeyi adeta unuttu. 
     CHP'nin 3 Temmuz'da gerçekleştirdiği olağanüstü kurultayından sonra, Genel Başkan Baykal ve Genel Merkez yönetimine yönelik suçlamalar yaparak partisinden istifa eden ve daha sonra AKP'ye katılan Adana Milletvekili Atilla Başoğlu, aradan yaklaşık üç ay geçmesine karşın sadece bir soru önergesi verdi. TBMM'de en çok soru önergesi veren milletvekilleri arasında yer alan Başoğlu, yaklaşık 23 aylık milletvekilliği süresi içinde Kur'an kursları, YÖK Yasası, Sırp asıllı şarkıcının demeci, bakan eşlerinin giydiği tişörtler, beyin göçü, domuz çiftliklerinden, Reşat Nuri Güntekin'in romanlarında geçen ev ve ağacın durumuna kadar çeşitli konularda AKP'ye toplam 452 soru önergesi yöneltmişti. 
     
     TATİLDE 127 ÖNERGE 
     Tatil günleri hariç neredeyse her gün bir soru önergesi vermesiyle tanınan Başoğlu, CHP milletvekili olduğu 2003 yılı haziran ayında 27, Temmuz ayında 76, Ağustos ayında 1 ve 2004 yılı haziran ayında 22 olmak üzere, meclisin tatilde olduğu yaz aylarında toplam 126 soru önergesi verdi. 
     
     SON ÖNERGENİN KONUSU ATLETİZM 
     Başoğlu'nun AKP'ye geçtiği günlerde soru önergelerini aralıksız olarak sürdüreceği ve iktidarı sorgulayacağını söylemesine karşın, bugüne dek gerçekleşmedi. Başoğlu, AKP milletvekili olarak ilk önergesini 6 Eylül'de Devlet Bakanı Mehmet Ali Şahin'in yanıtlaması istemiyle verdi. Başoğlu, önergesinde atletizm dalında yarışan bir sporcunun çalışma şartlarının iyileştirilip iyileştirilmeyeceğini sordu. 
     Önerge hala işleme konulmayı bekliyor. 
     
</TEXT>
</DOC>
