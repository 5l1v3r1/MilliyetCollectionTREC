<DOC>
<DOCNO> 284834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun27.html </URL>
<DATE> 2004/10/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rumlar yine aynı AB üyeliği için Türkiye bizi tanımalı 
</HEADLINE>
<TEXT>

     Kıbrıs Rum yönetimi parlamento başkanı Dimitris Hristofyas, ''Türkiye'nin AB ile üyelik müzakerelerine başlamak için, Kıbrıs Rum cumhuriyetini tanıması gerektiğini'' öne sürdü. 
     Hristofyas, Atina'da yayımlanan Katimerini gazetesindeki demecinde, Kıbrıs konusuna ve Türkiye-AB ilişkilerine değindi. 
     Türkiye'nin AB perspektifinin korunmasında Kıbrıs Rum cumhuriyetini tanıyıp tanımamasının ''çok ciddi bir rolü'' olduğunu iddia eden Hristofyas, bunun, AB'nin Türkiye ile üyelik müzakerelerini başlatmasının ''olmazsa olmazlarından biri olduğunu'' savundu. 
     Hristofyas, ''Türkiye bilmelidir ki eğer AB 25 üyesiyle müzakere etmesine karar vermişse, bu ülkelerden birisini görmezden gelemez, topraklarının bir bölümünü işgal ederek, tanımamazlık edemez'' dedi. 
     ''AB'nin, Türkiye'ye müzakere tarihi vermeden önce, Ankara'nın, Kıbrıs Rum cumhuriyetini tanımasını istemesi gerektiğini'' savunan Hristofyas, AB'den bunu yapmasını beklediğini belirtti. 
     Hristofyas, AB'nin böyle bir karar alması için Lefkoşa'nın Rum Atina ile ortak hareket etmesi gerektiğini kaydederek, ''Aralık ayında Türkiye'nin müzakere kararının birkaç şeyle birlikte Kıbrıs'ı Rum tanıması koşuluyla verilmesi için Yunanistan ile güçlerimizi birleştirmeliyiz'' dedi. 
     Kıbrıs sorununa değinen Hristofyas, bu konuda Rum tarafının Annan planında bazı değişiklikler yapılmasını istediğini belirtti. 
     Hristofyas, ''Annan planı parametreleri temelinde, Rumların hak ve endişelerinin, tabii ki Türklerin kazanmış olduğu hakların da ciddi şekilde dikkate alınacağı değişikler konusunda görüşmek üzere inisiyatif alınması için hazır olduğumuzu açıkladık'' dedi. 
     Kuzey Kıbrıs'a yapılması düşünülen ekonomik yardımların ve KKTC'nin dış ülkelerle doğrudan ticari ilişki kurmasının yanlış bir düşünce olduğunu savunan Hristofyas, bunun amacının Kuzey Kıbrıs'ın konumunu yükselterek, Rum tarafını sıkıştırmak olduğunu iddia etti. 
     Hristofyas, böyle bir uygulamanın ileride ''anormal durumlar'' doğuracağını öne sürerek, şunları kaydetti 
     ''Kuzey'de bu şekilde ekonomik kalkınma sağlanamaz. Ayrıca, bu yardımlar Kıbrıs Rum cumhuriyeti göz ardı edilerek yapıldığında, Kuzey Kıbrıs resmen tanınmasa bile, Kıbrıslı Türk liderler bu durumun işlerine geldiğini görerek, zamanla iki ayrı devleti kabul ettirebileceklerini ve böylelikle bir çözüme gerek bulunmadığını düşünebilirler.'' Kıbrıs'ta aralık ayına kadar herhangi bir gelişme olmasının beklenmediğini belirten Hristofyas, ''Daha önce bu konuda inisiyatif üstlenenler şu anda Kıbrıs Rum cumhuriyetini bir kenara iterek, Kıbrıslı Türklere yardım etmekle ömür tüketiyorlar. Amerikalılar ve İngilizler, Türkiye'nin müzakere tarihinin belirlenmesi konusunu ve aynı amanda Kıbrıs Türk toplumuna ekonomik destek ve ticari ilişkiler konusunu açıklığa kavuşturmak istiyorlar'' dedi. 
     
</TEXT>
</DOC>
