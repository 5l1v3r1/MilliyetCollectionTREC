<DOC>
<DOCNO> 263224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur37.html </URL>
<DATE> 2004/08/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
TCDD Başkent Ekspresi'nin hem sarıda hem de kırmızıda geçtiği anlaşıldı 
</HEADLINE>
<TEXT>

     TCDD Genel Müdürlüğü, Tavşancıl'da meydana gelen tren kazasında, bölge kumanda merkezindeki grafiklerden Başkent Ekspresi'ne giriş sinyalinin kırmızı olduğunun kesin olarak tespit edildiğini, aynı ekspresin kırmızı sinyalden 1559 metre önceki sarı sinyali de dikkate almadığının anlaşıldığını açıkladı. 
     TCDD'den yapılan yazılı açıklamada, çarpışmaya ilişkin ilk incelemelere göre, Başkent Ekspresi'nin sarı yanan sinyali, ardından 40 kilometre azami hızı gösteren tabelayı, sonra da sarı sinyalden 1559 metre ilerideki kırmızı yanan sinyali ihlal ettiği, Adapazarı Ekspresi'nin geçişine ayarlı olan makasın kilit tertibatını da tahrip ederek kendisine kapalı olan yola girmesiyle kazanın meydana geldiği bildirildi. 
     Bölge kumanda merkezindeki grafiklerden Başkent Ekspresi'ne kırmızı olan sinyali ihlal ettiğinin kesin olarak saptandığı vurgulanan açıklamada, Başkent Ekspresi'nin daha önceki sarı sinyali de dikkate almadığının anlaşıldığı ifade edildi. 
     Çarpışan lokomotiflerin her ikisinin de dinamik fren donanımının çalışır vaziyette olduğu tespitine yer verilen açıklamada, Başkent Ekspresi'nin 82.5, Adapazarı Ekspresi'nin de 10 kilometre hızla çarpıştığının, hız bandı incelemesinde anlaşıldığı kaydedildi. 
     Açıklamada, çarpışan lokomotiflerin Bosna-Hersek'ten kiralandığı, 1997 yılındaki ilk sözleşmeyle 10 adet, 1998 yılındaki sözleşmeyle ile de 10 adet olmak üzere toplam 20 lokomotif kiralandığı, bu lokomotiflerden ilkinin 1998 yılında Ocak ayında hizmete verildiği belirtildi. 
     
     ATS BULUNMAYAN ARAÇLAR 

     Ankara-Haydarpaşa hattında çalışan ve üzerinde otomatik fren durdurma sistemi ATS araç üstü ekipmanı bulunmayan bu lokomotiflerin sözleşmelerinin 2002 yılındaki protokolle 31 Aralık 2004 tarihine kadar uzatıldığı, ilgili protokolün, dönemin Genel Müdürü ve Yönetim Kurulu Başkanı Vedat Bilgin tarafından imzalandığı kaydedildi. 
     Açıklamada, şöyle devam edildi 
     ''TCDD çeken araçlar parkında değişik model ve özelliklerde toplam 738 adet araç bulunmaktadır. Bunlardan 524'ü ana hat lokomotifi, geri kalanı ise diğer araçlardır. 524 ana hat lokomotifinden 208 adedine ATS araç üstü ekipmanı takılmıştır. 
     TCDD şebekesinde iki ayrı sinyal sistemi bulunmaktadır. Her iki sistemin yol ve araç üstü ATS donanımı birbirinden farklıdır. Lokomotiflerimizin tamamının her iki ATS sistemine uyumlu hale getirilmesi için 2003 yılında başlatılan çalışmalar tamamlanarak bağlı ortaklığımız TÜLOMSAŞ'da testleri devam etmektedir.'' 
     
     HIZ KAYIT GÖSTERGESİ SAVCILIĞA TESLİM EDİLDİ 

     Açıklamada, Ankara-İstanbul demiryolu hattının uluslararası standartlara uygun olduğu, Pamukova'da meydana gelen kazadan sonra yabancı uzmanlarca yolun bütün değerlerinin ölçüldüğü ve uygunluğunun tespit edildiği vurgulandı. 
     Tavşancıl'daki kazanın ardından hız bandının bir demiryolu işçisi tarafından kaçırılmaya çalışıldığı iddialarının da gerçeği yansıtmadığı ifade edilen açıklamada, Gebze Cumhuriyet Savcısı'nın talimatı üzerine hız kayıt ve gösterge ekipmanının TCDD personeli Bekir Eryiğit ve Cemil Kaya tarafından savcılığa teslim edildiği belirtildi. 
     Açıklamanın son bölümünde de hızlı tren projesi ile ilgili bilgilere yer verilerek, buna ilişkin işlemlerin önceki genel müdürler döneminde yapıldığı, daha sonra projenin 2003 yılı başına kadar 3 yıl sürüncemede bırakıldığı, Haziran 2003'te de yeniden işe başlandığı ve çalışmaların devam ettiği kaydedildi. 
     
</TEXT>
</DOC>
