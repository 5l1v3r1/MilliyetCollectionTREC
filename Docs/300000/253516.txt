<DOC>
<DOCNO> 253516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun12.html </URL>
<DATE> 2004/07/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Irak'ta idam cezası sınırlı bir süre daha olacak 
</HEADLINE>
<TEXT>

     Irak Başbakanı İyad Allavi, idam cezasının kapsamını sınırlandırıp belli bir süre için yasalarında tutmak istediklerini söyledi. 
     Allavi, İspanyol El Pais gazetesine verdiği demeçte, idam cezasının kapsamında değişiklik yapmaya çalıştıklarını belirtti. 
     Allavi, ''Saddam zamanında, ona hakaret eden bile idam cezasına çarptırılıyordu. Bu tip aşırılıkları kaldırıp, daha somut suçlara idam cezasının sınırlı bir süreyle uygulanmasını sağlamak için hukukçularımız çalışıyor'' dedi. 
     Allavi, bunun teröristlerin Irak'ta işlediği vahşetin durmasına bağlı olduğunu da belirtti. 
     Irak Başbakanı, devrik lider Saddam Hüseyin'in yargılanmasıyla ilgili olarak da ''Iraklıların ve komşularının çektiği acılara rağmen Saddam yargı önüne çıkarıldı. Bunu büyük bir hukuki zafer olarak görüyorum'' değerlendirmesinde bulundu. 
     
</TEXT>
</DOC>
