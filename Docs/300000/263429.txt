<DOC>
<DOCNO> 263429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo14.html </URL>
<DATE> 2004/08/14/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Fenerbahçe, Samsunspor maçı öncesi notlar... 
</HEADLINE>
<TEXT>

     Ligde geçen sezonun şampiyonu Fenerbahçe, 2004-2005 sezonunda kendi sahasında Samsunspor ile yaptığı ilk maçta 91 gün sonra taraftarıyla buluştu. 
     Fenerbahçe Şükrü Saracoğlu Stadı'nda geçen sezonun son haftasında Malatyaspor'u konuk eden sarı-lacivertliler, 3 aylık bir aranın ardından sahasında yeni sezonun ilk maçına çıktı. 
     Sarı-lacivertlilerin kendi sahasındaki ilk maça taraftarlar yoğun ilgi gösterdi. Çevre illerden otobüslerle çok sayıda taraftarın da geldiği maçta tribünlerin tamamına yakını doldu. 
     Taraftarlar, ısınmak için sahaya çıkan Fenerbahçeli futbolculara yaptıkları tezahüratlarla sevgi gösterilerinde bulundu. Önce bütün takımı daha sonra da tek tek futbolcuları tribünlere çağıran taraftarlar, yaptıkları coşkulu tezahüratlarla, Samsunspor maçı öncesi oyunculara moral verdi. 
     
     ALEX SAHADA 

     Fenerbahçe'nin bu sezon flaş transferi Brezilyalı Alex de Souza bu sezon ilk kez bir maçta sarı-lacivertli formayı giydi. 
     Brezilya Milli Takımı'nın Copa Amerika'daki maçları nedeniyle takıma geç katılan ve bu nedenle hazır olmadığı için geçen hafta deplasmanda yapılan Çaykur Rizespor maçının kadrosuna alınmayan yıldız futbolcu, sarı-lacivertlilerin kendi sahasındaki ilk maçında ilk 11'de yer aldı. 
     Taraftarlar, Brezilyalı futbolcuyu tribünlere çağırarak sevgi gösterilerinde bulundu. 
     -FABIANO, MEHMET VE MURAT YEDEK- Fenerbahçe Teknik Direktörü Christoph Daum, Çaykur Rizespor ile deplasmanda yapılan karşılaşmada ilk 11'de görev verdiği Fabiano, Mehmet ve Murat'ı, Samsunspor karşısında yedek soyundurdu. 
     Fabiano'nun yerine savunmanın sol tarafında kaptan Ümit'i görevlendiren Daum, orta alanın sağında Mehmet'in yerine sakatlığı geçen Serhat'a, forvette de Murat'ın yerine Nobre'ye görev verdi. 
     Bu arada yeni transfer Alex ise forvetin arkasında görev yaptı. 
     Öte yandan Fatih, Önder ve Selçuk da yedekler arasında yer alırken Semih ve Mahmut Hanefi ile sakatlığı nedeniyle tedavileri süren Deniz ve Kemal ise kadroda yer almadı. 
     
     YENİLERİN İLK HEYECANI 

     Fenerbahçe'nin yeni transferleri, ilk kez Kadıköy'de taraftarının karşısına çıktı. 
     Alex ve Serkan ilk 11'de Murat, Önder ve Fabiano da yedekler arasında bu heyecanı yaşarken, sakatlığı nedeniyle kadroda bulunamayan Deniz, bu heyecana tribünden ortak oldu. 
     - Pier Van Hooijdonk, takımla birlikte ısınma çalışmalarını tamamladıktan sonra bir süre serbest vuruş çalışması yaptı. 
     - PAF Ligi'nde Fenerbahçe, Samsunspor'u Dereağzı Tesisleri'nde yapılan maçta Emrah'ın golüyle 1-0 yendi. 
     
     RÜŞTÜ KONUSU 

     Fenerbahçe Kulübü Asbaşkanı Osman Yalçın, teknik direktör Daum'un kaleci Rüştü konusunda kendilerine şu ana dek bir talepte bulunmadığını söyledi. 
     Yalçın, Daum'un ''Rüştü'yü istiyorum'' demesi durumunda görüşmelere başlayabileceklerini bildirdi. 
     
</TEXT>
</DOC>
