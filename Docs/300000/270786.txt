<DOC>
<DOCNO> 270786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur53.html </URL>
<DATE> 2004/09/10/ </DATE>
<TIME> 23.29 </TIME>
<AUTHOR>  </AUTHOR>
<HEADLINE>
Türk Ceza Kanun Tasarısı... "Tasarı, oldu bittiye getirilmemeli" 
</HEADLINE>
<TEXT>

     İstanbul Barosu, Türk Ceza Kanunu TCK tasarısının ''oldu bittiye getirilmemesi'' gerektiğini bildirdi. 
     İstanbul Barosu Başkanlığı'ndan yapılan açıklamada, TCK'nın, Türkiye'nin temel yasalarından biri olduğu hatırlatıldı. 
     Tasarının, halen uygulanmakta olan yasadan çok farklı ve daha çağdaş bir yasa olması için üzerinde titizlikle durulması gerektiği belirtilen açıklamada, ''Tasarı oldu bittiye getirilmemeli. İnsanımızı yakından ilgilendiren bu tür yasaların toplumsal uzlaşmayı gerektirdiği açıktır'' denildi. 
     Açıklamada, tasarı TBMM Adalet Alt Komisyonu'nda görüşülmeden kısa bir süre önce üniversite ve hukuk kurumlarından görüşler alındığı ancak, ''bu görüşlerin tasarıya ne ölçüde yansıdığının anlaşılamadığı ve tasarının Adalet Komisyonu'nda yeteri kadar incelenmeden kabul edildiği'' savunuldu. 
     İstanbul Barosu'nun, tasarı hakkında daha önce yaptığı ve kamuoyuna açıkladığı değerlendirmelerin yanı sıra bazı üniversitelerle yapılan ortak bilimsel çalışmalar sonunda hazırlanan raporları, ayrıca Baro olarak ''Çocuk Adalet Sistemi'' ve ''Cinsel Suçlar'' konularındaki tespit ve taleplerini ilgililere gönderdiği ifade edilen açıklamada, şu görüşlere yer verildi 
     ''Konunun yeniden güncellik kazanması üzerine İstanbul Barosu, Türk Ceza Hukuku Derneği'yle birlikte Galatasaray Üniversitesi'nde bugün düzenlenen toplantıda tasarıyı yeniden tartışmaya açmıştır. Toplantıda sunulan bildiriler ve değerlendirmeler de kitap haline getirilerek öncelikle milletvekillerine, medyaya ve konuyla ilgili mercilere gönderilmeye başlanmıştır.'' 
     
</TEXT>
</DOC>
