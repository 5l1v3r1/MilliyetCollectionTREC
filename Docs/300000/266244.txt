<DOC>
<DOCNO> 266244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun25.html </URL>
<DATE> 2004/08/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hollanda "Müzakereler iki yıl içinde başlamalı" 
</HEADLINE>
<TEXT>

     AB Dönem Başkanı Hollanda, AB Komisyonu'nun Türkiye ile iki yıl içinde üyelik müzakerelerine başlaması gerektiğini belirtti. 
     Hollanda hükümetinin Uluslararası İlişkilerde Tavsiye Konseyi tarafından yapılan açıklamada, Komisyon'un müzakereler için çeşitli hedefler belirlemesi ve Türkiye bu hedefleri yerine getirmede başarısız olursa müzakerelerin askıya alınması gerektiği ifade edildi. 
     
     "Müslüman bir ülkenin AB'ye alınması yeni" 
     Konsey'in açıklamasında, ''bir Müslüman ülkenin üyeliğe kabul edilmesi AB için yeni olabilir, ancak daha önceki genişlemelerden ilke olarak farklı değildir'' denildi. 
     Açıklamada Komisyon'un müzakereler için çeşitli hedefler belirlemesi ve Türkiye'nin bu hedefleri yerine getirmede başarısız olması durumunda müzakerelerin askıya alınması gerektiği vurgulandı. 
     
     Türkiye'nin gözü aralık 2004'teki zirvede 
     AB ülkeleri, Türkiye'nin AB ile üyelik görüşmelerine başlayıp başlamayacağına önümüzdeki aralık ayında Brüksel'de yapılacak zirvede karar verecek. 
     Bu zirvede, AB Komisyonu'nun 6 ekimde Türkiye ile ilgili olarak yayımlayacağı İlerleme Raporu kritik önem taşıyacak. Bu raporda Türkiye'nin üyelik için gerekli kriterleri yerine getirip getirmediğine bakılarak bir değerlendirme yapılacak. 
     AB liderleri de, bu değerlendirme doğrultusunda Türkiye'nin üyeliğiyle ilgili bir karara varacaklar. Rapordan olumlu görüş çıkması halinde Türkiye ile müzakere sürecinin başlamasına kesin gözüyle bakılıyor. 
     
</TEXT>
</DOC>
