<DOC>
<DOCNO> 285489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo32.html </URL>
<DATE> 2004/11/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gaziantepspor'da Samsunspor maçı hazırlıkları... 
</HEADLINE>
<TEXT>

     Birinci Süper Futbol Ligi'nde pazar günü deplasmanda Samsunspor ile karşılaşacak Gaziantepspor'da hazırlıklar sürüyor. 
     Ligde 5 haftadır galibiyete hasret kalan ve son olarak Çaykur Rizespor'a sahasında yenilerek kötü gidişe ''dur'' diyemeyen kırmızı-siyahlılar, son haftaların başarılı ekibi Samsunspor'u yenerek ligde yeniden çıkışa geçmenin hesaplarını yapıyor. 
     Çaykur Rizespor maçının hemen ardından istifa eden, önceki akşam yönetim kurulunun ''dön'' çağrısına uyarak tekrar takımın başına geçen Teknik Direktör Nurullah Sağlam, futbolcularının morallerinin yerinde olduğunu, ancak Çaykur Rizespor maçında kaybedilen 3 puana üzüldüklerini belirtti. 
     Ligde üst sıralara oynayan ve hedefleri olan bir ekibin özellikle evinde oynadığı karşılaşmalarda puan kaybetmemesi gerektiğini vurgulayan Sağlam, şöyle konuştu 
     ''Ligde her takım puan kaybedebilir. Sonuçta futbol maçı oynuyorsun ve 3 ihtimalli bir oyun oynuyorsunuz. Ligde daha önce söylediğim gibi hedefimiz üst sıralarda yer almak ve UEFA Kupası'na katılabilmek. Uzun lig maratonunda bu tür kazalar olabilecek. Her takımın inişi çıkışı olabiliyor. Biz artık verilen krediyi tükettik. Samsunspor son haftalarının başarılı bir ekibi. İşimizin zor olduğunu biliyoruz. Çaykur Rizespor maçında kaybedilen 3 puanın telafisi için elimizden gelen tüm gayreti göstererek, Samsunspor maçını kazanarak tekrar çıkışa geçeceğimize inanıyorum.'' Öte yandan, antrenmana sakatlığı bulunan ve durumu henüz netleşmeyen kaleci Hasegiç katılmazken, tedavileri süren Lazarov, Tarık Ettayeb ve Hasan Özer ise antrenmanda yer aldı. 
     
</TEXT>
</DOC>
