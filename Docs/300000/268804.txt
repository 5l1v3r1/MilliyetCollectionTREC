<DOC>
<DOCNO> 268804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo18.html </URL>
<DATE> 2004/09/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Şekerspor parasızlığa yenildi, bu yıl lige katılamıyor... 
</HEADLINE>
<TEXT>

     Türkiye futbol liglerinde yıllardır mücadele eden Şekerspor, sonunda maddi imkansızlıklara yenik düştü. 
     İkinci Lig B Kategorisi B Grubu'nda yer alan, bu sezon başında Düzcespor Kulübü yetkileriyle devir konusunda bir protokol imzalayan kulüp yönetim kurulu, buradan da bir sonuca ulaşamayınca ligden çekilmek zorunda kaldı. Yeşil-beyazlı kulübün yönetimi, bu gelişmeler üzerine bu yıl liglere katılamayacağını bildiren resmi yazıyı bugün Futbol Federasyonu'na gönderdi. 
     Şekerspor Kulübü Başkanı Mehmet Azim Aksu imzasıyla gönderilen resmi yazıda, ''Maddi imkansızlıklar nedeniyle bu yıl liglere katılamayacağız'' denildi. 
     Başkent temsilcisi, bu gelişmeler sonrasında gelecek yıldan itibaren Üçüncü Futbol Ligi'nde mücadele edecek. 
     Şekerspor, sezonun ilk maçında kendi sahasında yapması gereken geçen haftaki Darıca Gençlerbirliği maçına da çıkmamıştı. 
     
</TEXT>
</DOC>
