<DOC>
<DOCNO> 273483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko06.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tersane arazisi tahsisi başladı 
</HEADLINE>
<TEXT>


ANKARA Milliyet 

Ulaştırma Bakanı Binali Yıldırım, dünya gemi inşa sanayisinden Türkiye'ye düşen payın binde 5 olduğunu belirterek, Samsun'da TİGEM'e ait bin dönümlük arazinin tersanelere tahsisi için karar alındığını bildirdi. 
Yıldırım, dün düzenlediği basın toplantısında, "Türkiye'nin gemi inşaa kapasitesi 500 bin DWT. Yeni yerlerle, kapasite 1 milyon 150 bin DWT'ye çıkacak. Samsun'da TİGEM'e ait bin dönümlük arazi tersanelere tahsis edilecek. Arazi tahsisleri için müracaatlar 23 Eylül'den itibaren 1 ay süreyle Denizcilik Müsteşarlığı'na yapılacak" dedi. 
Yıldırım, Hazine'nin, Tüp Geçit Projesi'nin Avrupa Yatırım Bankası'ndan sağlanan 650 milyon euro tutarındaki ikinci etap kredisini onayladığını da kaydetti. Yıldırım, Ankara - İstanbul arası demiryolu rehabilitasyonunun ikinci etabı için önümüzdeki günlerde ihaleye çıkılacağını bildirdi. 




</TEXT>
</DOC>
