<DOC>
<DOCNO> 291666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/temelkuran.html </URL>
<DATE> 2004/11/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Et ve rakam 
</HEADLINE>
<TEXT>


"Burası Patagonya mı " diye sorulur acayip bir şey olduğunda. Böyle bir tuhaflık ancak Patagonya'da olur, gibisinden. "Keşke" demek geliyor içimden, "Keşke burası Patagonya olsa " Zira... 
Sabah haberlerinden şikayetim var. Sabah sabah rakam görmek istemiyorum ekranda. "Bu sabah dünyada neler var " sorusunun tek cevabı bu, ekranlara bakılırsa. Bütün ekranlarda balyajlı kızlar "indiler ve bindiler alemiyle" ilgili havadisler veriyorlar. Pariteli, valörlü, çaprazlama bir "hisseli harikalar kumpanyası" akıyor ekrandan. "Sabah kalkınca ilk bunları bilmelisiniz. Uykudan uyanır uyanmaz dünyada kim ne alıyor ne satıyor buna vakıf olmalısınız. Çünkü siz yataktan kalkınca bunu merak edersiniz. Etmelisiniz" diyor ekranlar. 
Felluce de bundan sonra geliyor, Washington da, hatta Kuşum Aydın da. Üstelik bir süredir bir dekorasyon malzemesi olarak kullanılıyor rakamlar. "Trend" mek nlarda kurulan plazma ekranlardan, yemek yiyip sohbet ederken bile büyük şirketlerin durumuna bakıyor insanlar Paranın MTV'si Böylece rakamlar dünyanın tek gerçeğine dönüşüyor. Sanal, sanılan, sanılmış, sanıldıkça gerçekleşmiş bir evren içinde, rakamların uçucu, etsiz askerleri oluyor insanlar. Her şey etsizleşiyor. Etsizleştiriliyor. Etten arındırılıyor insan ve dünya. Ama... 

Etler ve renkler 
Geçen Pazar Gila Benmayor yazdı. Le Monde'un birinci sayfasından giren habere göre, Patagonyalı Mapuche yerlileri ünlü İtalyan markası Benetton'a savaş açtı. Şöyle Benetton'ın Patagonya'da bir biçimde "satın alıp" yıllardır yün üretimi için işlettiği 900 bin hektar toprak, aslında Mapuche yerlilerinin yaşam alanı. Bu yüzden yakın bir zamanda Mapuche yerlileri aç kalmamak için örgütlenip bu alanın sadece 300 hektarında tarım yapmaya başlıyor. Doğal olarak şirket bu duruma gıcık oluyor. Velhasıl köylülerle Benetton davalık oluyor. Bu sırada şirketin beyni Luciano Benetton, şirketin prestijini sarsan bu duruma bir çözüm buluyor 2500 hektarlık toprağı Mapuche yerlilerine hediye etmeye karar veriyor. Aracı olarak da Nobel Barış Ödülü sahibi Adolfo Perez Esquivel'i seçiyor. Fakat Esquivel haysiyetli çıkıyor, "Mapuche toprakları satılık değildir" diyerek bu "onuru" reddediyor. 

Mate'nin büyüsü 
Mapuche yerlileri, etlerine butlarına bakmadan uluslararası bir markaya kafa tutuyor. 
Ellerinde ne bir plazma ekran var ne de dünya piyasalarıyla ilgili bir fikirleri. Muhtemelen açlıktan kırılan, baldırı çıplak, balyajsız insanlar bunlar. Ne Londra Borsası bilirler ne Nasdaq tanırlar. Etleriyle ilgili bir meseleleri var onların. Etten bir hayatları. Sıvı kristalden imal edilen plazmalara dokunulmuyor hiç. Hiç toz olmuyor sayıların aleminde. Terlemek için 
elektrikli "koşturgaçlar" sözcüğü ben uydurdum kiralanıyor. Gülmek ve ağlamak için garantili filmlere gidiliyor. Dans etmek, sevişmek, uyumak, uyanmak, uyanık kalmak, neşeli olmak için kimyasal maddeler kullanılıyor. 
Mapuche yerlileri muhtemelen bu hayatı pek bilmiyor. H l tek gerçekleri et onların. 
Birbirlerine dokunuyorlar, konuşuyor, kızıyor, öfkeleniyorlar ve sonra bütün bunları Le Monde gibi bir gazetenin birinci sayfasında görünce muhtemelen gülüyorlar. Muhtemelen bizim hiç yapmayacağımız gibi tek bir çubuktan sıcak mate'lerini çekiyorlar. Arjantinlilerin içip durduğu o berbat yeşilimsi çayda ne var bilemiyorum ama unutulmuş gerçeği, insan etinin gücünü hatırlatmak gibi bir büyüye sahip. İnsanlara etlerinin olduğunu hatırlatmak gibi bir büyü... 



</TEXT>
</DOC>
