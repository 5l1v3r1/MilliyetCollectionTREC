<DOC>
<DOCNO> 288135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur21.html </URL>
<DATE> 2004/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Arap turistin bayram tercihi Mersin... 
</HEADLINE>
<TEXT>

     Arap turistlerin Ramazan Bayramı için Mersin'i tercih ettikleri, il genelindeki otel ve pansiyonların gelen talep nedeniyle büyük ölçüde dolduğu bildirildi. 
     Mersin Kültür ve Turizm Müdür Vekili Osman Arık, AA muhabirine yaptığı açıklamada, Mersin'deki otellerin bayrama 3 gün kala doluluk oranının yüzde 100'e yaklaştığını söyledi. 
     Arık, 2004 yılının turizm açısından beklentilerinin üstünde iyi geçtiğini, serinleyen havaya rağmen, sahil şeridindeki otel ve pansiyonlara bayram nedeniyle gelen yüksek talebin de bunu gösterdiğini vurguladı. 
     Yabancı tur acentelerinin merkeze yakın otel bulunmaması nedeniyle çok sayıda turu ertelediğini ifade eden Arık, şunları söyledi 
     ''Ramazan Bayramı'nda Arap turistlerin gözde mekanı Mersin sahilleri olacak. Başta Suriye olmak üzere Ortadoğu ülkelerinin bölgemize ilgisi her geçen ay daha da artıyor. Öyle ki gelen yüksek talep nedeniyle sahillerdeki otellerde yer kalmaması, bazı Arap turistlerin gelişlerini bile engelledi. Merkezlere yakın noktalarda otel sıkıntısı çekiyoruz. Çünkü Arap turistler hem denize girmek, hem de alışveriş yapmak istiyorlar.'' İl genelindeki otel ve pansiyon sahipleri de bu yıl yaşanan turizm hareketliliğinin iyi değerlendirilmesi, konukların gelecek yıllarda da Mersin'i tercih etmeleri için sektör çalışanlarının azami özen göstermeleri gerektiğini bildirdiler. 
     
</TEXT>
</DOC>
