<DOC>
<DOCNO> 258932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/yasam/axyas01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuvözdeki bebeğe 'cinayet' girişimi .. 
</HEADLINE>
<TEXT>


Kars'ta 7 aylık doğan bir bebeğin, 12 saatte 2 kez öldürülmek istendiği şüphesiyle soruşturma başlatıldı 

MUKADDER YARDIMCIEL Kars DHA 

Kars Doğum ve Çocuk Bakımevi Hastanesi'nde 20 Temmuz'da dünyaya gelen 7 aylık erkek bebeğin 12 saatte 2 kez öldürülmek istendiği öne sürüldü. 
Ardahan'da market işleten Özgür Yılmaz 31 , 20 Temmuz'da sancıları artan 7 aylık hamile eşi Ebru Yılmaz'ı 26 Kars'a getirdi. Yılmaz'ın normal doğumla dünyaya getirdiği 1.5 kilo ağırlığındaki erkek bebek, kuvöze konularak serum bağlandı. Bebeğini emzirmek için saat 01.00 sıralarında Yeni Doğan Servisi'ne giden Yılmaz, oğlunun fenalaştığını görünce hemşirelere haber verdi. Serum miktarının artırıldığını fark eden hemşireler, Dr. Ferhat Bayatmaku'yu çağırdı. 

Doktor kurtardı 
Dr. Bayatmaku, solunum yetmezliği çeken ve kan şekeri yükselen bebeğe 5 saat müdahale ederek hayata döndürmeyi başardı. 
Ancak öğle saatlerinde yeniden bebeğini emzirmeye giden anne Yılmaz, bu kez de serum hortumunun kesildiğini görünce yardım istedi. Bunun üzerine bebeğin serumu değiştirildi, servise giriş - çıkışlar kontrol altına alındı ve diğer yeni annelerin servise hemşire gözetiminde girmelerine izin verildi. Hastane yönetiminin başvurusu üzerine soruşturma başlatan savcılık, servis görevlileri, Yılmaz çifti, hastalar ve refakatçilerin ifadesine başvurdu. 


</TEXT>
</DOC>
