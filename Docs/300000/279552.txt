<DOC>
<DOCNO> 279552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas02.html </URL>
<DATE> 2004/10/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Nikah memuru gelmeyince, genç çiftin mutlu günü kabusa dönüştü 
</HEADLINE>
<TEXT>

     Taylan YILDIRIM - Özcan TİKİT İZMİR DHA 

İZMİR'de damat Yücel Tamer ve gelin Tuba Tatlıbaş'in en mutlu günü kabusa dönüştü. Nikah memuru düğün salonuna gelmeyince yüzlerce davetliyle nikah memurunu gece yarısına kadar bekleyen gelin ve damat saatler sonra düğün salonunu boynu bükük terkederek baba evlerine döndü. Ailelerin başvurusu üzerine nikah memuru ertesi gün sabah saatlerinde eve giderek çiftin nikahını kıydı. 
     Pınar Süt Fabrikası'nda işçi olan damat Yücel Tamer ve gelin Tuba Tatlıbaş, bir ay öncesinden Eşrefpaşa Evlendirme Dairesi'ne başvurarak evlenmek istediklerini bildirdi. Önceki gün saat 20.00 sıralarında Bozyaka Armağan Düğün Salonu'ndaki düğüne Tatlıbaş ve Tamer ailesinin çok sayıda davetlisi katıldı. Düğünde herkes doyasıya eğlenirken saat 21.30'da geleceği bildirilen nikah memurunun gecikmesi davetlilerin keyiflerini kaçırdı. En mutlu gününde kötü bir sürprizle karşılaşmak istemeyen damat Yücel Tamer ve yakınları evlendirme dairesini arayarak nikah memurunu sordu. Evlendirme dairesindeki yetkilinin nikah memurunun akşam 5 nikah kıyacağı ve kısa süre sonra geleceği bilgisini vermesine rağmen, gece geç saatle kadar durumda bir değişiklik olmadı. Saatlerce bekleyen davetlilerin salonu terk etmesi üzerine talihsiz aileleri gece saat 01.00'de düğünü bitirdi. 
     
     GELİN DAMAT BABA EVİNE GİTTİ 

     Yarım kalan düğünden sonra damat tarafının gelini almak istemesi gerginliğe neden oldu. Gelin Tuba Tatlıbaş'ın ailesinin nikah kıyılmadan kızlarını damat evine göndermeyeceklerini söylemesi üzerine çıkan tartışma aile büyüklerinin araya girmesiyle yatıştırıldı. Tartışmanın ardından birlikte olma hayalleri kuran gelin ve damat ayrı ayrı araçlara binerek baba evlerine döndü. 
     Yaşadıkları şokla sabaha kadar uyuyamayan damat Yücel Tamer, sabah saatlerinde Eşrefpaşa Evlendirme Dairesi'nden gelen telefonla harekete geçti. Apar topar baba evindeki gelin Tuba Tatlıbaş, ailesiyle alınarak damat evine getirildi. Evde bekleyen nikah memuru Nurcan Kovalı tarafından nikahları kıyılan genç çift, evlenebilmenin buruk mutluluğunu yaşadı. 
     Ailelere olayda kendisinin kurusu bulunmadığını nikah yeri değişikliklerinin kendisine bildirilmediğini savunan nikah memuru Nurcan Kovalı, "Akşam saat 23.00'e kadar sizi aradım ama bulamadım. Yeşilyurt, Eşrefpaşa ve Bozyaka'daki düğün salonlarını dolaştım, sonuç olumsuz olunca evime döndüm. Yaşananlardan dolayı çok üzgünüm'' dedi. 
     Nikah şokunu atlattıktan sonra rahat bir nefes alan gelin ve damat uzun süre evlilik cüzdanını inceledi. Ardından sevinçlerini yakınlarıyla paylaşan genç çift, "Zor olan evlilik bizim için daha da zor oldu'' dedi. Yaşananlara tepkisini gizlemeyen baba İsmet Tamer, "Olayda çok mağdur edildik. Bunlar yaşanmamalıydı. Hakkımızı mahkemelerde sonuna kadar arayacağız'' dedi. 
     Konak Belediyesi yetkilileri sorunun, ailenin nikah yeri değişikliğini bildirmesine rağmen bunun dosyaya işlenmemesinin kaynaklandığını söyledi. Yetkililer konuyla ilgili soruşturma açıldığını da duyurdu. 

     
</TEXT>
</DOC>
