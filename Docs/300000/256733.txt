<DOC>
<DOCNO> 256733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun04.html </URL>
<DATE> 2004/07/20/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Sudan'a teröristlere yardım suçlaması... 
</HEADLINE>
<TEXT>

     Yemen'in Aden limanında 4 yıl önce bombalı saldırı düzenlenen Amerikan USS Cole gemisinde ölen 17 denizciden 7'sinin ailesi, saldırının sorumlusu olan teröristlere barınak sağladığı ve eğittiği iddiasıyla Sudan aleyhine yaklaşık 100 milyon dolarlık dava açtı. 
     USS Cole destroyerinin bağlı olduğu Donanma Üssü'nün bulunduğu Norfolk'taki federal mahkemeye geçen cuma günü açıldığı belirtilen davada, Sudan'ın El Kaide örgütünün lideri Usame Bin Ladin'e ya da yandaşlarına bu saldırıdan önce yıllarca barınak sağladığı iddia ediliyor. 
     USS Cole'e 12 Ekim 2000'de yakıt ikmali için bulunduğu Yemen'in Aden limanındayken bomba yüklü botla düzenlenen, 17 kişinin öldüğü saldırıdan El Kaide örgütü sorumlu tutuluyor. 
     Washington'daki Sudan Büyükelçiliği'nin bir sözcüsü, davayla ilgili henüz bilgileri bulunmadığını belirterek, yorum yapamayacağını söyledi. 
     Yemen'de USS Cole'e düzenlenen saldırıyla ilgili görülen davada bu ay, El Kaide ile bağlantıları olduğu iddia edilen 6 kişi saldırıyı planlamakla suçlanmıştı. 
     
</TEXT>
</DOC>
