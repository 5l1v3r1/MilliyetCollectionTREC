<DOC>
<DOCNO> 262714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun17.html </URL>
<DATE> 2004/08/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bartholomeos, Vatikan'dan yeni jestler bekliyor... 
</HEADLINE>
<TEXT>

     Fener Rum Patriği Bartholomeos, Ortodokslar ile Katolikler arasındaki ilişkilerde son yıllarda iyileşme gözlendiğini belirterek, ilişkilerin normal seyrine girebilmesi için Vatikan'dan önümüzdeki dönemde yeni jestler beklediklerini söyledi. 
     Bartholomeos, İtalya'da yayınlanan İtalyan Katolik Piskoposlar Meclisi'nin resmi yayın organı Avvenire gazetesine verdiği demeçte, kasım ayında Papa II. Jean Paul'ün Fener Rum Patrikhanesi'ni ziyaret etmesini beklediğini yineledi. 
     Bartholomeos, ''Papa'nın 30 Kasım'da İstanbul'u ziyaret etmesi Ortodokslar ile Katolikler arasındaki ilişkilere hangi katkıyı sağlayacak'' sorusuna karşılık şunları söyledi 
     ''Roma Katolik Kilisesi'ne bağlı olan kardeşlerimize, sevgimizin samimiyeti ve ufkumuzun genişliği konusunda güvence verebilirim. Görüş ayrılıklarımızı aşmamız, bunları sevgiyle tartışmamız ve tarihi nedenlerle Roma Katolik Kilisesi'ne bağlı Hıristiyanlara karşı içe kapanık tavırlardan uzak durmamız mümkündür.'' Patrik Bartholomeos, Vatikan yetkililerinin son aylarda Ortodokslara karşı yaptığı bazı jestleri ve konuya ilişkin beklentileri konusunda ise şunları kaydetti 
     ''Pratik sorunların çözümü konusunda Roma, son dönemde Ortodoks Kilisesi'ne karşı iyi niyetli jestlerde bulundu. Kiliselerin ve kutsal emanetlerin iadesi bunun göstergesidir. Önümüzdeki dönemde de bazı ikonaların ve kutsal emanetlerin Ortodokslara iadesi bekleniyor. Tüm bunlar olumlu gelişmeler. Yine de Ortodokslar ile Ortodoksluktan Katolikliğe geçmiş gruplar arasındaki gerilimlere, sevgi ve anlayışa dayalı somut çözümler bulunması gerekmektedir. Uygulama ve dogmatik inanç esasları konusundaki tüm farklılıkları geride bırakmak üzere olduğumuzu söyleyemeyiz. Ama pratik sorunların çözümü için atılan adımları, tüm iyimserliğimizle olumlu bir gelişme olarak görüyoruz.'' 
     
     PATRİKHANE KUTSAL EMANETLERİN İADESİNİ BEKLİYOR 
     Bu arada, Bartholomeos'un iki Ortodoks azize ait olmakla birlikte halen Vatikan'da bulunan kutsal emanetlerin Fener Rum Patrikhanesi'ne iade edilmesini istediği öğrenildi. 
     Kutsal emanetler, 4. ve 5. yüzyıllarda Anadolu topraklarında yaşamış olan Yuhanna Krisostomo ve İlahiyatçı Yorgo adlarıyla tanınan din adamlarına ait kemik ve giysi gibi objelerden oluşuyor. 
     Bartholomeos'un Haziran sonunda yaptığı Vatikan ziyareti sırasında, Papalığa bağlı ''Hıristiyanlararası Birlik Konseyi'' Başkanı Kardinal Walter Kasper ile görüşmesinde, söz konusu kutsal emanetlerin Vatikan'da bulunduğuna dair bir bilgi edindiklerini dile getirerek, ''Bunların Fener'e iade edilmesi bizi mutlu edecektir'' dediği belirtildi. 
     Kardinal Kasper'in ise konuyu inceleyeceğini, kutsal emanetlerin Vatikan'da olduğunu saptamaları durumunda söz konusu talebin yerine getirilebileceğini söylediği kaydedildi. 
     Avvenire gazetesi, yapılan araştırma neticesinde söz konusu kutsal emanetlerin Vatikan'da bulunduğunun ortaya çıktığını ve 10 Temmuz'da Kardinal Kasper'in söz konusu bilgiyi Patrik Bartholomeos'a ilettiğine işaret ederek şunları yazdı 
     ''Bu kutsal emanetler yakın zamanda İstanbul'a gönderilecek. Bunların iadesi Papa II. Jean Paul'ün Ortodokslara yapacağı yeni bir dostluk jesti olma yolunda. Bu jestin yakın gelecekte gerçekleşmesi bekleniyor.'' 
     
     PANORTODOKS KONFERANSI SONBAHARDA 
     Öte yandan Ortodoks kiliselerinin liderlerinin Fener Rum Patriği Bartholomeos başkanlığında bir araya gelerek mevcut sorunlara ortak çözümler bulmalarını amaçlayan Panortodoks Konferansı'nın sonbaharda yapılacağı belirtildi. 
     Avvenire'ye yaptığı açıklamada, konferansın yeri konusunda bilgi vermeyen Bartholomeos, bunun Ortodoksların Katolik Kilisesi'ne karşı daha homojen bir tutum sergilemelerini mümkün kılacağını da ifade ederek, ''Tüm Ortodoksları bir araya getirecek olan toplantı, önümüzdeki sonbaharda yapılacak. Temennim Ortodokslar olarak ortak bir çizgide buluşmayı başarmak'' dedi. 
     
</TEXT>
</DOC>
