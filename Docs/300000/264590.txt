<DOC>
<DOCNO> 264590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/siyaset/asiy.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yöneticiler duyarlı olmalı 
</HEADLINE>
<TEXT>


Kemal Derviş, CHP'den muhalif üç milletvekilinin ihraç edilmesini, "Demokrat insanların partiye bakışını olumsuz etkileyecektir. Yöneticilerin daha duyarlı olması gerekirdi" diye değerlendirdi 

Ezelhan Üstünkaya Ankara 


CHP Genel Başkanı Deniz Baykal'a karşı seçimli olağanüstü kurultay toplamak için girişimlerde bulunan muhaliflerden İstanbul milletvekilleri Hasan Aydın ve Ahmet Güryüz Ketenci ile Ankara milletvekili Mehmet Tomanbay'ın Yüksek Disiplin Kurulu YDK tarafından ihraç edilmesi, "Derviş cephesinde" de tepkiyle karşılandı. 
Baykal'a yönelik eleştirileri nedeniyle parti yöneticileri tarafından istifaya çağrılmasının hemen ardından ABD'ye giden ve ağustosun son haftası Türkiye'ye dönmesi beklenen CHP İstanbul milletvekili Kemal Derviş, ihraçları yakın çevresine, "Demokrat insanların partiye bakışını olumsuz etkileyecektir. Yöneticilerin daha duyarlı olması gerekirdi" diye değerlendirdi. 

Geriye gitme 
Derviş'e yakın isimlerden İstanbul Milletvekili Memduh Hacıoğlu, ihraç kararına, "Arkadaşlarımızın uzaklaştırılması kaygı verici. Sosyal demokrat parti içinde fikir çatışmalarından ötürü ihraç kararı alınmasını çağdaş siyasetle bağdaştıramıyorum. Karar demokratik ilkelerden bir nevi geriye gitmedir. Partiye zarar verecek tutum" diye tepki gösterdi. 
CHP İstanbul Milletvekili Zeynep Damla Gürel de, kararın beklenen bir gelişme olduğunu belirterek, milletvekillerinin mahkemeye yapacağı başvurunun sonucunun beklenmesi gerektiğini kaydetti. 

Zor engelliyoruz 
Baykal'ın talimatıyla ihraç edilen üç milletvekili, kararı mahkemeye götürmek için tebligat yapılmasını bekliyor. Üç isim, Asliye Hukuk Mahkemesi'ne "karar hukuksuz" gerekçesiyle başvuru yapmaya hazırlanırken, Aydın, karara tepki gösteren diğer milletvekillerinin istifasını engellediklerini söyledi. Aydın, mahkemeden "yürütmeyi durdurma" kararının çıkmasını beklediklerini ifade etti. Bu durumda üç milletvekilliğinin CHP üyeliği, dava sonuçlanana kadar devam edecek. 


</TEXT>
</DOC>
