<DOC>
<DOCNO> 290135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko09.html </URL>
<DATE> 2004/11/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yazarkasalarda YTL değişikliği başladı... 
</HEADLINE>
<TEXT>

     Yeni Türk Lirası'nın 1 Ocak 2005 tarihinden itibaren kullanımına geçilecek olması nedeniyle yazarkasalarda da yeni düzenlemelere başlandı. 
     Ödeme kaydedici cihaz kapsamındaki yazarkasaların bağlı olduğu servislerin bir bölümü, YTL ile ilgili ayar ve parça değişikliği çalışmalarına başladılar. Beko marka yazarkasaların yetkili servislerinden Necip Ünal, YTL ile ilgili düzenlemelere başladıklarını ve en ucuz fiyatı kendilerinin uyguladığını iddia etti. 
     Ünal, YTL değişikliğinin sadece 1 entegre değişikliği yaparak 1 Ocak tarihinden itibaren yazarkasalarda kendiliğinden devreye gireceğini belirtti. 
     Sharp yazarkasalarının servis görevlisi Ali Mantıcı ise YTL değişikliğine yılbaşından itibaren başlayacaklarını söyledi. 
     Mantıcı ''yazarkasaların bir bölümünde YTL için mali hafıza bölümünün komple değişmesi gerekiyor. Biz çalışmalara henüz başlamadık. Firma yeni mali hafıza kartlarını gönderdiğinde değişikliğe başlanacak'' dedi. 

     
</TEXT>
</DOC>
