<DOC>
<DOCNO> 269446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko29.html </URL>
<DATE> 2004/09/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TMSF Başkanı Hazırladığımız projeksiyonu Hazine'ye sunduk 
</HEADLINE>
<TEXT>

     Tasarruf Mevduat Sigorta Fonu TMSF Başkanı Ahmet Ertürk, orta vadede program çerçevesinde hazırladıkları bir projeksiyonu Hazine'ye sunduklarını söyledi. 
     Ertürk, Ankara Sanayi Odası ASO Başkanı Zafer Çağlayan ve yönetim kurulu üyelerini TMSF'nin çalışmaları hakkında bilgi sunduğu toplantı, yaklaşık 2 saat sürdü. 
     Ertürk, toplantının ardından yaptığı açıklamada, Hazine'ye sundukları projeksiyon çerçevesinde, tahsil edilebilecek miktarı 6.2 milyar dolar planladıklarını, bunun 5.5 milyar dolarlık kısmını 2007 yılına kadar tahsil etmeyi, kalan kısmı da varlık satışı ve tahsilat şirketlerine devretmeyi planladıklarını kaydetti. 
     Ertürk, Telsim'in satışına ilişkin bir soru üzerine de bu konuda bir tarih veremeyeceğini belirterek, satış sürecinin normal prosedüründe devam ettiği yanıtını verdi. 
     
     ''ÇUKUROVA GRUBU İLE YAPTIĞIMIZ PROTOKOLDE, BORCUN ANA PARASINDAN İNDİRİM YAPMADIK" 

     Tasarruf Mevduatı Sigorta Fonu TMSF Başkanı Ahmet Ertürk, Çukurova gurubu ile yaptıkları protokolde borcun anaparasından indirim yapmadıklarını 15 yılda tahsil etmeyi umdukları parayı 20 ayda tahsil etmek için protokol yaptıklarını söyledi. 
     Ertürk, Ankara Sanayi Odası ASO Başkanı Zafer Çağlayan ve yönetim kurulu üyelerine, çalışmaları hakkında bilgi verdikten sonra açıklamalarda bulundu ve soruları yanıtladı. 
     Ertürk, Çukurova grubu protokoluna ilişkin soru üzerine şunları söyledi 
     ''Borcun anaparasından indirim yapmadık. 15 yılda tahsil edeceğimiz, etmeyi umduğumuz bir parayı 20 ayda tahsil etmek için bir protokol imzaladık. Ben kamuoyuna şunu soruyorum. Şu tercihi koyalım. 15 yıl beklemeli miydik, yoksa 15 yılda almayı umduğumuz bir parayı bugünkü değerle 20 ayda tahsil etmek için bir protokol imzalamalı mıydık 15 yıl Türkiye için çok uzun bir süre. 15 yıl beklemek 15 yılın belirsizliklerine katlanmak yerine biz 15 yıl yerine 20 ayda tahsil etmek için protokol imzaladık. Teminatlarımızda hiç bir azalma, gerileme olmaksızın, 20 ayda tahsili için protokol imzaladık. 
     İlk ödemelerinin yapılmasını bekliyoruz. Bu tahsilat yapıldığında Türkiye açısından da TMSF açısından da iyi bir iş yapmış olduğumuz kanaatine varacağız. Arada bazı eleştriler oluyor. O eleştirilerin bazıları bilgi eksikliğinden. Bazıları da farklı güdülerle.... Grup çatışmaları olabilir, farklı ticare çatışmalar konusu olabilir bunları bilemiyorum. Sonuçta finansal aritmetik sağlanmış durumda. Yani 15 yıl'da alacağımız para eşittir bugün alacağımız para.'' 
     
     ''HAZİNE'YE BİR ÇALIŞMA SUNDUK'' 

     TMSF'nin Hazine'ye olan borçlarının yeniden yapılandırılmasına ilişkin soruya da Ertürk, ''bu borcun yapılandırılması lazım. Bu borcun bir bölümü ödenemeyeceğine göre, bunun yapılandırılması lazım. Sonuçta bizim tahsil potansiyelimiz belli. Bu potansiyeli sonuna kadar kullanacağız. Sonuçta ortaya çıkan faturanın bir şekilde çözümlenmesi gerekiyor'' yanıtını verdi. 
     Hazine'ye bir çalışma sunduklarını ifade eden Ahmet Ertük, şunları söyledi 
     ''Bizim bu orta vadeli programımız, 2007 yılının sonuna kadar tahsilat beklentilerimizi projekte ediyor. Bu tahsilat beklentilerimiz, Hazine'nin yükünü o oranda azaltan ve Hazine'ye o oranda katkı oluşturan bir beklenti. O nedenle orta vadeli ekonomik programın önemli ayaklarından birini oluşturuyor. Bu programı bugün Hazine'ye sunduk. Projeksiyona göre tahsil edeceğimiz miktar 6.2 milyar dolardır. Bu, bugünkü varsayımlarla öngördüğümüz bir rakamdır. TMSF'nin bütün çabası bu rakamı daha da yükseklere çıkarmaktır. Bunun 2007 yılı içindeki bölümü ise yaklaşık 5.5 milyar dolar, geri kalanı 2007'den sonra.... 2007'nin sonuna kadar tahsil edemeyeceğimiz alacakları, tahsil şirketleri ve varlık yönetim şirketleri aracılığıyla tahsil etmeyi planlıyoruz.'' Ertürk Türkiye'nin bir daha böyle bir kriz yaşamaya tahammülü olmadığı ifade ederken, alacak satış projesi çerçevesinde 22.5 milyon dolarlık tahsilatın yüzde 20'sinin anlaşma imzalandığında, kalanın da alacak temlik işlemleri bittiğinde alıncağını, bunun da yaklaşık 90 günlük bir hukuki süreyi içerdiğini söyledi. 
     
     KAPLUMBAĞA TERBİYECİSİ TABLOSU 

     Ertürk, Osman Hamdi'nin 'Kaplumbağa Terbiyecisi' tablosunun satışına ilişkin soruya karşılık, daha önceden bunları Kültür Bakanlığına verilmesinin düşünüldüğünü, ancak Kültür Bakanlığı'nın yeterli ödeneği olmamasından dolayı TMSF'ye iade edildiğini, TMSF'nin de tahsilat için satışa çıkardığını belirterek, ''tabloya ister kamu kuruluşları, ister sivil toplum örgütleri kültürel bir girişim olarak ilgi gösterebilir. Ama ben paramı istiyorum'' dedi. 
     
     CHP'NİN KOMİSYON ÖNERİSİ 

     Ertürk, CHP'nin Fon'a devredilen bankalara ilişkin bir komisyon kurulma önerisi için de, ''bu geç kalınmış bir girişim. Bütün toplumsal denetim mekanizmaları açısından, bu girişimlerin çok daha önceden yapılmış olması gerekiyordu. Bunun şimdi yapılmış olması, herşeye rağmen olumlu bir girişim. Bunu şu anda 37 milyar dolarlık faturanın aşağıya indirilmesi girişimimizi destekleyici bir girişim olarak algılanması halinde bundan memnun oluruz'' diye konuştu. 
     
     TOPLUMUN DUYARLILIĞI 

     Kamuoyu duyarlılığının kendileri için önemine dikkati çeken Ahmet Ertürk, şöyle devam etti 
     ''Çünkü biz şeffaf olmak durumundayız. Ama aynı zamanda realist olmak zorundayız da. TMSF'nin üstündeki yük ne kadardır. Fon'a devredilen bankaların topluma Hazineye getirdiği yük ne kadardır. Bunun ne kadarı tahsil edilebilir durumda ne kadarı tahsil edilemez durumda bu konularda sivil toplu örgütlerine bilgi veriyoruz, eleştirilerini görüşlerini alıyoruz. 
     Sonunda toplumun üstüne kalan bir yük var. Bu yük şu nedenle toplumun üstünde kalıyor bu yük bankalar faaliyete iken ve bankalar fona devredildiği tarihte, maalesef bankaların zararı ve fona devredildiğinde meydana gelen zarar...Yani toplam zararın bir kısmı kredilerden oluşuyor. Bu kredilerin de ancak bir kısmı teminatlı. Bu zararların kredilerden oluşmayan kısmını bugün tahsil edilebilecek herhangi bir karşılığı yok. Bu karşılanamayacak kısmı bugünkü projeksiyonlarımız çerçevesinde 37 milyar dolar olarak kamuoyuna açıkladık.'' Kredilerin ise önemli bir bölümünün de bu gün teminatının olmadığını anlatan Ertürk, ''Bu krediler verilirken teminatsız verilmiş ya da temanatlar değer kaybetmiş, geçmişte tahsil etmeye kalktığınızda karşınızda sembolik değerler kalıyor. Bu bir realite. Bu realitenin bütün çıplaklığıyla kamuoyu ile paylaşmanın faydalı olacağına inanıyoruz'' diye konuştu. 
     
     "KAMUOYU BİZE GÜVENSİN" 

     Tasarruf Mevduatı Sigorta Fonu TMSF Başkanı Ahmet Ertürk, kamuoyunun kendilerine güvenmesini isterken, bankacılık krizinden kaynaklanan yükün aşağıya indirilmesi için gereken herşeyi yaptıklarını söyledi. 
     Tahsilatlar başladığında 37 milyar dolar olan faturanın daha aşağıya çekilebileceğini toplumun göreceğine işaret eden Ertürk, bu konuda kamuoyunun desteğini beklediklerini vurguladı. 
     Ertürk, Ankara Sanayi Odası'nı ASO ziyareti sonrası gazetecilerin soruları yanıtlarken, yaptıkları çalışmalardan sonra kamuoyunun gösterdiği duyarlılığı memnuniyetle karşıladıklarını, ancak bu duyarlılığın olaylar olmadan önce de gösterilmesi gerektiğini hatırlattı. 
     Ertürk, ''bu duyarlılık gösterilse idi, bugün 37 milyar dolar olan faturayı, daha aşağılara çekebilirdik'' dedi. 
     Bu olayın bankacılık krizi failleri ve o failleri alkışlayanlar ile o alkışları seyredenlerin, hep birlikte toplumun, bu olayın gerçekleşmesini seyrettiğini anlatan Ertürk, devamla şöyle konuştu 
     ''Bu bir özeleştiri ise herkes bu özeleştiriyi yapmak zorunda. Ama bugün aynı zamanda üzüntü verici bir gelişme, biz bütün çıplaklığı ve samimiyetimizle bu konuyu kamuoyu ile paylaşırken, 37 milyar doların faturası neredeyse bize kesilmeye çalışıldı. Bu faturayı bize kesmeye çalışanlar veya onları alkışlayarlar aynı insanlar, aynı çevreler. Kamuouyunu bu noktada duyarlılığa çağırıyorum. Kamuoylu bir daha bu 37 milyar dolarlık faturaları gerçekleştirmeyecek duyarlılığı göstermek zorunda.'' 
     
     FON'UN TAHSİLATLARI 

     Yaptıkları tahsilat hakkında da bilgi veren Ertürk, kanunun kendilerine verdiği yetkileri sonuna kadar kullandıklarını, geçmişte yaptıkları el koyma operasyonları ve bugün yaptıkları borç protokollerinin bunların birer örneği olduğunu kaydetti. 
     Ertürk, borç protokolleri yaparken mevcut yapıyı güçlendirdiklerini ifade etti. 
     Ertürk, yaptıkları borç protokollerinin bazı çevrelerce 'bir tolerans, bir sorun erteleme' gibi gösterilmesinden rahatsızlık duyduklarını belirtirken, ''hayır, bu bir finansal aritmetiktir. Finansal aritmetiğin bir tarafından bizim alacağımız, diğer tarafında bizim alacağımızın karşılığı olan teminatlar var. Ve bu varlıkları hukuki takiple gittiğimizde, ne kadarını alabileceğiz ona bakacağız. Türkiye'de hukuk sistemi yavaş işliyor. Elimizdeki varlıklar değer kaybetti ve kaybetmeye devam ediyor. Biz bu hukuki takiplerle gittiğimizde protokole bağladığımız teminatların en iyi ihtimalle, yüzde 10-15'ini ancak tahsil edebiliriz'' dedi. 
     
     YENİ PROTOKOLLER SIRADA 

     Ertürk, ''bütün toplumun reaksiyonu şurada olmalıdır. Bu sorun hamasetle, vatan- millet edebiyatıyla çözülebilecek bir sorun değil. Bu sorun demogoji ile çözülmez. Bu sorunun çözümü geçmişte gösterilmediği için bugün muazzam bir şekilde artmış" dedi. 
     Bundan sonra yeni protokollerin sırada olduğunu belirten Ertürk, "Protokollere rağmen hükümlülüklerini yerine getirmeyen, getirmek istemeyen yada protokol yapmak için bizim öngördüğümüz şartlara uymayanlara biz elimizdeki yasal imkanları sonuna kadar hiç tereddüt etmeden kullanmaya kararlıyız." şeklinde konuştu 
     
     TMSF, ASIL FONKSİYONUNA DÖNECEK 

     Ertürk, "Bankalar yasası yeniden oluşturulmaya çalışılıyor. Aynı zamanda Türkiye orta vadeli bir program üzerinde çalışıyor. Biz de TMSF olarak bu programa katkı için kendi projeksiyonlarımızı içeren bir hazırlığı Hazine'ye sunduk. TMSF'nin iki fonksiyonu var. Biri mevduat sigortası fonksiyonu, bir de alacak tasfiyesi. Biz bu alacak tasfiyesi fonksiyonunu 2007 yılı sonuna kadar bitirerek, bu fonksiyonu bitirmek kararındayız. Bu şekilde bir çalışma yaptık. O güne kadar tahsil imkanlarımızı sonuna kadar kullanarak elde edeceğimiz tahsilatlarla bu yükü azaltmayı 2007 yılı sonunda ortaya çıkan alacak ve varlık stoğumuzu da, varlık yönetim şirketlerine ve alacak tahsil şirketlerine aktararak TMSF'yi asli fonksiyonu olan mevduat sigortacılığına döndürmek istiyoruz'' şeklinde konuştu. 
     
     FON'DAKİ BANKALARA KREDİ BORCU OLANLAR 

     Ertürk, batan bankalar kredi borcu olan kişi ve kuruluşlar için düzenlenen ve 30 Eylül'de sona erecek indirimli ödeme kampanyası çerçevesinde 1.2 milyar dolarlık müracat olduğunu, ancak 30 Eylül itibariyle 600 milyon dolarlık tahsilat beklediklerini dile getirirken, ''burada bir miktar fire olabileceğini tahmin ediyoruz. Bunu da kamuoyu ile paylaşacağız'' dedi. 
     Sonuçlandırılamamış olan Alacak Satış Projesi gerçekleştirdiklerini hatırlatan Ertürk, ne zaman tahsil edecekleri belli olmayan alacaklarını, bu sayede tahsil imkanına kavuşturduklarını söyledi. 
     Ertürk, "Bu, Türkiye'ye yeni bir finansal enstrüman kazandırması açısından önemli. 324 milyon dolar olarak daha önce satışa sunduğumuz ancak başarıya ulaşmamış paketin içinden tahsil imkanı olanları çıkardık, 22,5 milyon dolara ihale ettik. Şu anda kağıt üzerinde yüzde 10 gibi görünen tahsil oranı, ödeme kampanyasına başvuran firmaları ve tahsilatı da göz önüne alırsak, yüzde 38'lik bir tahsilat oranına kavuşmuş olacağız." diye konuştu. 
     Ertürk, alacak satış projesine ilişkin soru üzerine, şunları söyledi 
     ''Yaptığımız iş, alacak satış işi, dünyada banka krizi yaşamış ve yaşamamış ülkelerde de alacak tasfiye yolu olarak başvurulan bir yoldur. Bu hesap tarzı. Bir yani bir devir tarihinde işlenmiş faizleri dahil bir alacak rakamını siz satıyorsunuz, satarken şuna bakıyoruz. biz kanuni takip yoluyla ne kadar tahsil edebiliriz buna bakıyouz. Tahsil imkanı yüksek firmalar, o portföyden çıktığı için geri kalan portföyün teminat değerleri ve hukuki süreç, bu satışın daha rasyonel olduğu noktasına götürdü. 
     Ayrıca biz bu ihaleyi olabildiğince şeffaf yaptık ve daha önce ihaleye katılan bütün katılımcılara bunu açtık. Bu çünkü yeni bir ihale değildi. Daha önce başarısız olmuş bir ihalenin devamıydı. Çok açık bir ihale süreci yaşandı ve sonuçta Bebek Varlık Yönetim Şirketi bu ihaleyi kazandı. Bu protföyün teminat değeri ve tahsil değeri, çok ciddi bir inceleme sonucunda ölçüldü ve böyle bir değer ortaya çıktı. Bu bir risktir, bunu alan firma açısından bunun bir miktar üstüne çıkabilir. Ama bu parayı bile tahsil edemeyebilir. Bizim açımızdan ise bu bir kazançtır. Birincisi 22.5 milyon doları peşin alacağız, ikincisi Türkiye'nin henüz tanışmadığı finansal bir enstrümanı finansal piyasa ile tanıştıracağız.'' 
     
</TEXT>
</DOC>
