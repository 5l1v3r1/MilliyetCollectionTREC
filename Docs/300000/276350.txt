<DOC>
<DOCNO> 276350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko02.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayilerden Tekel'e 2 milyar dolar teklif 
</HEADLINE>
<TEXT>


Tekel'in toptan satıcılarının kurduğu şirket, sigara ve tütün bölümü ihalesine 2 milyar dolarlık teklif vermeye hazırlanıyor 

EKONOMİ SERVİSİ 

Tekel Toptan Satıcıları Derneği TTSD üyelerinin Tekel ihalesi için kurduğu Sigara Üretim Pazarlama AŞ SÜPAŞ , Tekel'in sigara ve tütün bölümünün satış ihalesinde teklif verecek. 
SÜPAŞ Yönetim Kurulu Başkanı Yılmaz Gülahmetoğlu, 900 ana bayiyi bünyesinde bulunduran TTSD'nin tüm üyelerini temsilen 20 kurucu ve 1 trilyon lira sermayeyle SÜPAŞ'ı kurduklarını bildirdi. 17 bin araçla 285 bin noktaya dağıtım yapan TTSD üyelerinin Tekel'de, 500 trilyon bayilikten dolayı, 100 trilyon da güvence teminatı olmak üzere 600 trilyon liralık teminat mektubu bulunduğunu kaydeden Gülahmetoğlu, günlük toplam cirolarının 20 trilyon olduğunu söyledi. 

İçkiye de girmişti 
Tekel'in özelleştirilmesine ilişkin bir soru üzerine Gülahmetoğlu, "Biz talibiz. 2 milyar dolar verip, bunu 5 yıl vade yapmak istiyoruz. Bu rakam önceki ihale rakamının neredeyse iki katı" dedi. Gülahmetoğlu, Tekel'in marka satışına olumlu bakmadıklarını ifade ederek, "Atatürk ile millileştirilen Tekel'in yabancı bir Tekel olması tehlikesi doğar" dedi. 
TTSD'nin geçen yıl 292 milyon dolara özelleştirilen Tekel içki bölümünü alan konsorsiyumda yer aldığını kaydeden Gülahmetoğlu, sigara bölümünün satışında tüm üyelerin yer alacağını belirterek, "İhale sürecinde tabii ki konsorsiyum olabilir" dedi. Gülahmetoğlu, 'Sigara için yapılan ilk ihaleye neden girmediniz ' sorusu üzerine "Henüz özgüvenimiz gelişmemişti. İçki bölümünü konsorsiyumla aldıktan sonra 'Biz bu işi de yaparız' düşüncesiyle SÜPAŞ'ı kurarak 'Tek başımıza Tekel'i alabiliriz' diyoruz. İhaleyi alırsak Tekel 2001, kısa Tekel 2000 gibi sigaraları üreteceğiz" dedi. 




</TEXT>
</DOC>
