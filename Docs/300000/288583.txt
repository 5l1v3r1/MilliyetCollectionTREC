<DOC>
<DOCNO> 288583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy09.html </URL>
<DATE> 2004/11/13/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Başbakan yardımcısı Şener, Gora filmini izledi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, GORA Filmi'nin yapım aşamasındaki sorunlar nedeniyle uzun bir aradan sonra seyirciyle buluştuğunu belirterek, ''Bu yapımın devletin tozlu raflarından kaldırılıp izleyiciyle buluşmasında rolümün olması, beni mutlu etti'' diye konuştu. 
     Şener, GORA Filmi'ni, senaryo yazarı ve başrol oyuncusu Cem Yılmaz, yönetmeni Ömer Faruk Sorak, filmde rol alan Ozan Güven, İdil Fırat, Rasim Öztekin, Özge Özberk ve Erdal Tosun ile Cinebonus Arkadium'da izledi. 
     Ünlü oyuncular sinemaya gelişlerinde alkışlarla karşılandı. En büyük ilgiyi ise Cem Yılmaz ile Ozan Güven gördü. 
     Filmi izleyemeyen Başkentliler ise oyuncuları görebilmek için saatlerce sinema salonunun önünde bekledi. 
     Başbakan Yardımcısı Şener, filme verilen arada orucunu 20 dakika gecikmeli olarak açtı. 
     Gösterimin ardından Şener, filmin kadrosuyla birlikte basın toplantısı düzenledi. 
     Filmi büyük bir beğeniyle izlediğini dile getiren Şener, ''Türk halkının sabırsızlıkla beklediği film, nihayet izleyiciyle buluştu. Türkiye'de 450 salonda aynı anda gösterime girmesi, ilginin yoğunluğunun göstergesidir'' dedi. 
     GORA'yı gülmek, eğlenmek isteyen herkese tavsiye ettiğini kaydeden Şener, bundan sonra da Türk sinemasında benzer başarılı yapıtların geleceğine inandığını söyledi. 
     
     ''UZAYDA RAKI SOFRASINA GÜLDÜM'' 
     Filmdeki esprileri nasıl bulduğunun sorulması üzerine, her esprinin hoşuna gittiğini belirten Şener, Cem Yılmaz ve bütün oyuncuların performansını başarılı bulduğunu kaydetti. 
     Filmde, Türk kültüründen ilginç öğelerin başarıyla yansıtıldığını dile getiren Şener, günlük dildeki alışılagelmiş konuşmaların da özenle serpiştirildiğini belirtti. 
     Şener, ''Ancak bana en çok nereye güldünüz diye sorarsanız En çok uzayda rakı sofrası ilginç geldi bana'' dedi. 
     
     YILMAZ'DAN ''KÜFÜR'' ELEŞTİRİSİNE YANIT 
     Cem Yılmaz da fantastik-komedinin, Türkiye'de denenmemiş bir tür olması nedeniyle bu filmi çektiklerini belirterek, ''Biz seyirci neyi severse onu yapmıyoruz. Biz yapıyoruz, seyirci beğeniyorsa devam ediyor. Bizim filmimizden insanlar gayet memnun görünüyor, bunu gözlemliyoruz'' diye konuştu. 
     Yılmaz, bir gazetecinin, filmin bazı yerlerinde küfürlü sözlerin yer aldığını dile getirmesi üzerine, günlük dilde böyle sözlerin kullanıldığını ve bunları rahatsız edici bulmadığını söyledi. 
     Filmin bu yönüyle gündeme getirilmesinin yanlış olduğunu belirten Yılmaz, ''Böyle basit bir tartışma konusuyla insanları meşgul etmeyelim'' dedi. 
     Başbakan Yardımcısı Şener de ortaya konulan eserin, Türk sineması için önemli bir adım olduğunu söyledi. Yapımın, yaşanan sorunlar nedeniyle uzun bir aradan sonra seyirciyle buluştuğunu hatırlatan Şener, ''Bu yapımın devletin tozlu raflarından kaldırılıp izleyiciyle buluşmasında rolümün olması beni mutlu etti'' dedi. 
     Politikacıların, sinemanın gelişmesine destek vermesi gerektiğini ifade eden Şener, sinema sektörünün gelişmesi için tüm diğer sektörlere olduğu gibi desteklerini esirgemeyeceklerini kaydetti. 
     
</TEXT>
</DOC>
