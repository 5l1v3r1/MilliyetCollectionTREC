<DOC>
<DOCNO> 287830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur16.html </URL>
<DATE> 2004/11/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Diyanet İşleri "Organ bağışı tedavinin bir parçasıdır" 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, Diyanet İşleri Başkanlığı'nın organ bağışını desteklediğini belirterek ''Organ bağışını, tedavinin bir parçası görüyoruz. Bir insanın hayatını kurtarmak, Kuran'ın ifadesiyle bütün insanların hayatını kurtarmak gibidir'' dedi. 
     AA muhabirinin sorularını yanıtlayan Bardakoğlu, Türkiye'de binlerce kişinin organ beklediğini, bunun da üzücü olduğunu belirterek, ''Türkiye gibi çağdaş bir ülkenin insanlarının böbrek için Batı'ya veya Hindistan'a gitmesi üzücü bir şeydir. Bizim bu konuda daha dayanışma içinde olmamız gerekiyor'' diye konuştu. 
     Bazı kesimlerin, organ bağışını günah gibi gördüğüne ya da gösterdiğine işaret eden Ali Bardakoğlu, sözlerini şöyle sürdürdü 
     ''Bir insana bir bardak su vermek bile sevaptır. Bir insanın hayatının kurtulmasına katkı sağlamak, en büyük sevaptır. Biz, organ bağışını tedavinin bir parçası görüyoruz. Bir insanın hayatını kurtarmak, Kuran'ın ifadesiyle bütün insanların hayatını kurtarmak gibidir.'' Bardakoğlu, Diyanet İşleri Başkanlığı'nın, organ bağışında bulunmanın dinen hiç bir sakıncası olmadığı, aksine organ bağışında bulunmanın dinen çok güzel bir davranış olduğu, organ bağışının desteklenmesi gerektiği yönünde görüşü bulunduğunu da hatırlattı. 
     
     KAPKAÇ OLAYLARINA BAKIŞ 
     Son günlerde artan kapkaç olaylarıyla ilgili bir soruyu da yanıtlayan Bardakoğlu, şunları söyledi 
     ''Bu olaya dini bir bakış açısı getirmek doğru değil. Kapkaç gibi, hırsızlık gibi olaylarının en aza inmesi, asayişin sağlanması en büyük arzumuz ama bunu tek sebeple izah etmek yerine çok yönlü düşünmek gerekiyor. Çok yönlü düşünmek gerekir. Bunun eğitimsizlikle alakası var, yoksullukla, manevi boşlukla, aile yapısının zayıflamasıyla, büyükşehirlerdeki düzensiz şehirleşmeyle ilgisi var. Çok yönlü bir olay.'' 
     
</TEXT>
</DOC>
