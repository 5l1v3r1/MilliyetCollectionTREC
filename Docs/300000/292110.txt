<DOC>
<DOCNO> 292110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur05.html </URL>
<DATE> 2004/11/25/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
'Marul davası' 3 yılda bitmedi 
</HEADLINE>
<TEXT>

     Ufuk AKTUĞ DHA 

HATAY'ın Dörtyol İlçesi'nde 3 yıl önce açılan 'marul hırsızlığı' davası henüz bitmedi. Çiftçi, yaşındaki Ahmet Ateş, tarlasından çalınan marulları, halk pazarında satılırken tanıdığını öne sürerek şikayetçi olunca, hırsızlıkla suçladığı marulları satan 27 yaşındaki Hüseyin Altay hakkında açılan dava 3 yıldır tamamlanamadı. 
     Dörtyol'un Özerli Mahallesi'nde oturan ve kiraladığı tarlaya çeşitli sebze ekerek geçimini sağlayan Ahmet Ateş, kontrol için geldiği tarlasındaki marulların bir bölümünün sökülerek çalındığını fark etti. Bunun üzerine araştırmaya başlayan Ahmet Ateş, İskenderun Demir Çelik Fabrikaları siteler bölümünde kurulan semt pazarına gitti. 
     Pazarı gezen Ateş, Hüseyin Altay'ın tanesini 250 bin liradan marul sattığını fark edince tezg hına gelerek marulların göbeklerini incelemeye başladı. O dönemde marulun birinin 700 bin liraya satılması nedeniyle şüphelenen Ateş, incelediği marulların kendi ürünü olduğunu ileri sürerek, Altay'a bunları kimden satın aldığını sordu. Altay da Ateş'e tepki göstererek, "Git nereye şikayet edersen et'' diyerek çıkıştı. 
     Ateş, bunun üzerine jandarmaya giderek, tarlasından sökülen marulların pazarda Hüseyin Altay tarafından satıldığını öne sürdü. Altay, gözaltına alınırken, marullara el konuldu. Marulları satın aldığını söylediği kişi bulunamayınca daha önce de hırsızlık suçundan sabıkası bulunan Altay hakkında Hırsızlık' suçundan soruşturma başlatıldı. Altay'ın elindeki 485 marul da Ateş'e verildi. 
     Dörtyol Cumhuriyet Savcılığı'nca yürütülen soruşturma sonrası, Hüseyin Altay'ın hırsızlık suçundan sabıkası olması, marulları nereden aldığını kanıtlayamaması ve Ahmet Ateş'in 'Hazar' cinsi marulları tanıdığını söylemesi üzerine nedeniyle 'Hırsızlık' suçundan dava açıldı. 
     Dörtyol Sulh Ceza Mahkemesi, 26 Nisan 2002 tarihinde tutuksuz yargılanan zanlının marulları çaldığına dair yeterli kanıt bulunamadığından hakkında beraat kararı verdi. Yargıtay 11'inci Ceza Dairesi geçen ay yerel mahkeme kararını onadı. Cezalandırma istemleri reddedilen Yargıtay Cumhuriyet Başsavcılığı'nın, talebini yenilemesi halinde marul davası Yargıtay Genel Kurulu'nda görüşülerek son karara varılacak. 
     Üç yıldan bu yana süren marul davası ile ilgili çiftçi Ahmet Ateş, davanın şu an hangi aşamada olduğunu bilmediğini söyledi. Tarlasından yaklaşık bin marulun sökülerek çalındığını öne süren Ateş, şöyle dedi 
     "Marulların o dönem pazarda daha sonradan adının Hüseyin Altay olduğunu öğrendiğim kişi tarafından satıldığını belirledim. Bu kişi sabıkalı hırsız çıktı. Ayrıca, marulu satın aldığını kanıtlayamadı. Ben marulumu tanırım cinsi Hazal'dı. Bu bölgede ender yetiştirilir. Bu nedenle marulu göbeğinden tanıdım. Çünkü, organik tarım yöntemiyle ürünlerimi yetiştiriyorum. Diğerlerinden farklıdır. Bu nedenle şikayetçi oldum. Ama dava şuan ne aşamada bilmiyorum.'' Olay tarihinde Altay'ın satmak için pazara getirdiği marullardan 485'inin kendisine iade edildiğini anlatan Ateş, "Ben 10 kişiye bakıyorum. Gece gündüz çalışarak yetiştirdiğim ürünlerimin satılmasına çok üzülmüştüm. O nedenle peşine düştüm. Haklı olmasam, dava bu aşamaya kadar gelmezdi'' diye konuştu. 
     
</TEXT>
</DOC>
