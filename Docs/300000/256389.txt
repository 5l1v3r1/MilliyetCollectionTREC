<DOC>
<DOCNO> 256389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/gun03.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet özgürlüklere müdahale ediyor 
</HEADLINE>
<TEXT>


Anayasa Mahkemesi, Kızılay'ın eski yöneticilerinin Dernekler Kanunu uyarınca görevden alınmasını 'özgürlüğe müdahale' diye nitelendirdi 

ANKARA Milliyet 

Anayasa Mahkemesi, Kızılay'ın eski yöneticilerinin görevden alınmalarına dayanak oluşturan Dernekler Kanunu'nun ilgili hükmünü iptal ettiği kararının gerekçesinde, Bakanlar Kurulu'nu "özgürlüklere müdahale etmek"le eleştirdi. Gerekçede, Kızılay yöneticilerinin görevlerine istekleri dışında son verme ve geçici kurullar oluşturmada yürütmenin yetkili kılınmasının, dernek kurma özgürlüğüne müdahale olduğu vurgulandı. Kızılay'ın eski yöneticileri, Bakanlar Kurulu'nun Türkiye Kızılay Derneği yönetiminin görevden alınarak geçici kurullar oluşturulmasına ilişkin kararının iptali ve yürütmesinin durdurulması istemiyle dava açtı. Danıştay da, Dernekler Kanunu'nun 1. maddesini Anayasa'ya aykırı bularak, iptali istemiyle Anayasa Mahkemesi'ne başvurdu. Anayasa Mahkemesi de, ilgili hükmü iptal etti. 
İptal edilen maddede, Kızılay'ın organlarının görevlerine son vermeye ve geçici kurullar oluşturmaya Bakanlar Kurulu'nun yetkili kılındığı anımsatılan gerekçede, dernek kurma özgürlüğünün Anayasa'nın 33. maddesiyle güvence altına alındığı vurgulandı. 

Laiklik uyarısı 
Dernekler Kanunu'nun ilgili hükümlerine atıfta bulunulan gerekçede tüzüklerini kendilerinin oluşturabileceği, değiştirebileceği, organlarını belirleyebileceği ve ancak mahkeme kararıyla kapatılabileceği vurgulandı. 
Temel hak ve hürriyetlerin, ancak Anayasa'da belirtilen sebeplerle sınırlandırılabileceği ifade edilen gerekçede, bu sınırlamanın laik cumhuriyetin gereklerine aykırı olamayacağı da vurgulandı. 


</TEXT>
</DOC>
