<DOC>
<DOCNO> 255963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur20.html </URL>
<DATE> 2004/07/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan, tatilde çocuklarla bol bol fotoğraf çektiriyor 
</HEADLINE>
<TEXT>

     Başbakan Recep Tayyip Erdoğan, tatilini geçirdiği Ekinlik Adası'ndan, Kıyı Emniyeti Genel Müdürlüğü'ne ait botla Balıkesir'in Erdek İlçesi'ne gitti. 
     Ailesiyle birlikte kaldığı Ramsey Giyim A.Ş'nin sahibi Remzi Gür'ün villasından ayrılan Başbakan Erdoğan, büyük iskeleye doğru yürürken kısa süreli sohbet ettiği vatandaşlarla ve çocuklarla bol bol fotoğraf çektirdi. 
     Yürüyüş sırasında gazetecilerin, Alaattin Çakıcı'nın dün Avusturya'da yakalanmasıyla ilgili sorularına, ''Bugün soru yok'' diye karşılık veren Erdoğan, İstanbul'da huzurevinde kaldığı ve ailesiyle birlikte tatilini adada geçirdiği öğrenilen 77 yaşındaki Pembe Esin ile de sohbet etti. 
     Erdoğan'dan, depremde hasar gören İstanbul'daki Bahçelievler Huzurevi'nin onarılmasını isteyen Esin, geçici olarak kaldıkları Çamlıca Huzurevi'nin şartlarının iyi olmadığını belirterek, ''Eski huzurevimizin bir an önce onarılmasını istiyoruz'' dedi. 
     Başbakan Erdoğan, konuyla ilgileneceğini bildirirken, beraberindeki görevlilere yaşlı kadının talebini not etmelerini istedi. 
     Erdoğan, daha sonra Ekinlik Adası'ndan Kıyı Emniyeti Genel Müdürlüğü'ne ait botla Erdek'e hareket etti. 
     
</TEXT>
</DOC>
