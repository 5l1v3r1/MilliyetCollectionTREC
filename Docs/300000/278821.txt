<DOC>
<DOCNO> 278821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beşiktas bizi aldatmamalı' 
</HEADLINE>
<TEXT>


Steaua Bükreş'in hocası Zenga, UEFA Kupası'nda aynı grupta yer aldıkları Siyah - Beyazlı takım için, "Düşüşte gibi gözükse de her an rayına oturabilir" yorumunu yaptı 

BÜNYAMİN OSMAN 


'Herkes eşit güçte' 
BEŞİKTAŞ'IN UEFA Kupası'ndaki rakiplerinden Steaua Bükreş'in Teknik Direktörü Zenga, gruptaki tüm takımların eşit güçte olduğunu söyledi. İtalyan hoca, "Kimin favori olduğunu söylemek şimdiden yanlış. Çünkü maçlara daha iki hafta var. Bu süre içinde takımların formlarında oynama olabilir" dedi. Zenga, Beşiktaş'ın geçen seneye oranla büyük değişiklikler geçirdiğini kaydetti. 

Luce'den bilgi alacak 
STEAUA'NIN hocası, "Dışarıdan bakılınca Beşiktaş düşüşte gibi gözükebilir. Ama buna aldanmamak lazım. Aniden rayına oturabilir" yorumunu yaptı. Del Bosque'nin futbola büyük hizmetler veren bir antrenör olduğunu belirten Zenga, "Onunla el sıkışmak bile benim için bir hayaldi" diye konuşurken, Lucescu'dan Beşiktaş hakkında bilgi alacağını da sözlerine ekledi. 

Ronaldo şoku 

ANKARASPOR maçında sakatlanan ve kolu alçıya alınan Ronaldo'nun son kontrollerinden kötü haber geldi. Alçısı çıkartılan Brezilyalı oyuncunun henüz iyileşmediği görülünce, yeniden alçı takıldı. Ronaldo'nun en az bir ay daha sahalardan uzak kalacağı belirtildi. Bu arada Beşiktaş dünü izin yaparak geçirdi. 

Sürpriz buluşma 

SİYAH - Beyazlı takımın eski menajeri Sinan Engin önceki gün kulüp binasına gelerek Başkan Yıldırım Demirören ve İkinci Başkan Murat Aksu ile bir toplantı yaptı. Aksu'nun devre arasında Engin'in eski görevine dönmesi için yönetimi ikna etmeye çalıştığı, ancak başkan Demirören'in bu duruma karşı çıktığı öğrenildi. 


</TEXT>
</DOC>
