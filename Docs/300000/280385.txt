<DOC>
<DOCNO> 280385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy16.html </URL>
<DATE> 2004/10/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ankara Büyükşehir Belediye Meclis üyelerine dizüstü bilgisayar alınacak 
</HEADLINE>
<TEXT>

     Ankara Büyükşehir Belediye Meclis üyelerine, ''gündemi ve belediye çalışmalarını daha yakından takip etmeleri için'' dizüstü bilgisayar alınacak. 
     Ankara Büyükşehir Belediye Meclisi Olağan Toplantısı, Ankara Büyükşehir Belediye Başkanı Melih Gökçek'in başkanlığında yapıldı. 
     Toplantı gündeminde yer alan maddelerin görüşülmesinin ardından AK Parti'li üyeler, yazılı önerge vererek gündemi ve belediye çalışmalarını daha yakından takip edebilmeleri amacıyla belediye meclis üyelerine dizüstü bilgisayar alınmasını önerdiler. 
     Hiçbir belediye meclis üyesinin görüş bildirmemesi üzerine yapılan oylamada, önerge oybirliği ile kabul edildi. 
     Toplantıda, zabıtaların seyyar satıcılar ve dilencilerle mücadelede, kaçak et ve kömür kontrollerinde sivil çalışmasını öngören gündem maddesi de kabul edildi. 
     
     CAMİLER ÜCRETSİZ TEMİZLENECEK 
     Belediye Meclisi, cami, kilise ve havraların temizliğinin belediye tarafından ücretsiz yapılmasını da kararlaştırdı. 
     Belediye Meclisi'nin CHP'li üyesi Binali Keleş, cemevlerinin de ücretsiz temizlenmesini önerdi. 
     Cemevlerinin ''ibadethane'' değil, ''kültürevi'' olduğunu savunan Gökçek, Keleş'in önerisini oya sundu. AK Parti'li meclis üyelerinin oylarıyla cemevlerinin de ücretsiz temizlenmesine ilişkin öneri reddedildi. 
     
</TEXT>
</DOC>
