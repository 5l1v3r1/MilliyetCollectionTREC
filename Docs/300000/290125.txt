<DOC>
<DOCNO> 290125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun52.html </URL>
<DATE> 2004/11/19/ </DATE>
<TIME> 23.28 </TIME>
<AUTHOR>  </AUTHOR>
<HEADLINE>
Condoleezza Rice ameliyet oldu... 
</HEADLINE>
<TEXT>

     ABD Başkanı George W. Bush'un Dışişleri Bakanlığı görevine atadığı Ulusal Güvenlik Danışmanı Condoleezza Rice'ın, yumurtalıklarındaki kist dolayısıyla geçirdiği küçük bir operasyonun ardından, dinlenmeye çekildiği belirtildi. 
     ABD Ulusal Güvenlik Danışmanı Yardımcısı Jim Wilkinson, Washington hastahanesinde bir buçuk saat süren başarılı operasyonun ardından Rice'ın dinlenmeye çekildiğini açıkladı. 
     Beyaz Saray, Rice'ın rahatsızlığında kanser veya hayati tehlikenin söz konusu olmadığını duyurmuştu. Bu geceyi hastahanede geçirecek olan Rice'ın pazartesi günü işinin başına dönmesi bekleniyor. 
     Rice'ın doktoru radyolog James B. Spies, yaptığı açıklamada, ''Şu ana kadar her şey iyi. Teknik olarak rutin ve başarılı bir operasyon oldu'' dedi. Spies, operasyon basit olduğu için Rice'a genel anestezi uygulanmadığını ve yatıştırıcı ilaç verildiğini kaydetti. Dr. Spies, operasyondan sonra hastaların genel olarak rahatsızlık hissettiğini ve bir gece hastahanede tutulduklarını belirtti. 
     50 yaşındaki Rice, salı günü Bush tarafından, ikinci dönem yönetimde Dışişleri Bakanlığı görevine atanmıştı. Senato tarafından onaylandıktan sonra Rice'ın, geçen hafta istifasını veren ABD Dışişleri Bakanı Colin Powell'ın yerini alması öngörülüyor. 
     Başkan Bush'un ikinci dönem yönetiminde Ulusal Güvenlik Danışmanı olarak atadığı ve şu andaki görevi Ulusal Güvenlik Danışmanı Yardımcılığı olan Stephen Hadley, Rice'ın yerine Bush ile birlikte Şili'ye gitti. Bush, Şili'de Asya-Pasifik Ekonomik İşbirliği APEC yıllık zirvesine katılıyor. 
     Rice Dışişleri Bakanlığı görevine geçtikten sonra Hadley, Bush'un Ulusal Güvenlik Danışmanı olacak. 
     
</TEXT>
</DOC>
