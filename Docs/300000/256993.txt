<DOC>
<DOCNO> 256993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/axspo01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman, sakin ol 
</HEADLINE>
<TEXT>


Beşiktaş'ın hocası, transferi için büyük çaba harcanan İspanyol futbolcunun, kulübüyle polemiğe kalkışması üzerine devreye girdi ve "Celta aleyhine açıklama yapma" dedi 

BİLAL MEŞE 


'Blöf yapıyorlar' 
SİYAH - Beyazlı kulübün transferi için çaba harcadığı Juanfran'ın, kulübü Celta Vigo ile restleşmesi üzerine, Del Bosque devreye girdi. İspanyol hocanın dün yıldız oyuncuyu telefonla arayarak, "Sakin ol, kavga etme. Kulüp aleyhine sakın açıklama yapma. Ben, seni mutlaka arayacağım. Dolayısıyla, Beşiktaş'a gitme konusundaki kararlılığını, medyaya ve yöneticilere bildir" dediği öğrenildi. Del Bosque'nin, İspanya'nın en iyi sol ayağı olarak nitelendirdiği Juanfran konusunda, Celta Vigo'nun blöf yaptığını söylediği de vurgulandı. 

Celta'dan şikayet 
DEL Bosque'nin, Celta Vigo'nun büyük kulüp olduğunu, ancak sonuçta İkinci Lige düşmüş bir takımın oyuncusu için istenen paranın fazla olduğunu bildirdiği de ifade edildi. İspanyol hocanın, İbrahim Üzülmez'e alternatif yaratmak için Juanfran konusunda ısrar ettiği de öğrenildi. Bu arada Celta Vigo'nun Teknik Direktörü Vasquez de dün İspanyol basınına yaptığı açıklamada, Del Bosque'yi, Juanfran'ın kafasını çelmekle suçladı. Vasquez, "Onun gitmesiyle, Birinci Lige çıkma şansımız azalacak, ama kulübün paraya ihtiyacı var" dedi. 

Emre'ye kucak açtı 
EMRE Belözoğlu'nun henüz Avrupa'da işinin bitmediğini de vurgulayan İspanyol çalıştırıcı, "Çok yol katetti. Kadro genişliği nedeniyle eğer orada oynama fırsatı bulamazsa ve Beşiktaş'a gelmek isterse, kollarımızı açar, onu bekleriz. Çünkü Emre, kendi bölgesinde Avrupa'nın en iyileri arasında" dedi. Galatasaray'ın transfer ettiği Conceiçao'ya da değinen Del Bosque, "Ben ayrıldıktan sonra sistemde faydalı olamayacağını anlayınca ayrılmak istedi. Ben onu orta alanda Makalele ile birlikte oynatmıştım" ifadesini kullandı. 

'Yanlış anlaşıldım' 
REAL Madrid ile Beşiktaş arasında bir fark olmadığını dile getiren Teknik Direktör Del Bosque, "Futbol uluslararası bir kavramdır, antrenmanlar fazla değişmez, sadece isimler değişir. Beşiktaş da tıpkı Real Madrid gibi başkanına direkt olarak bağlı bir kulüp. Yani başkan futbolun içindedir" dedi. Öte yandan İspanyol hoca, Daum ile ilgili sözlerinin yanlış yorumlandığını belirterek, "Hagi ile aynı binayı paylaşmıştık. Bunun üzerine sadece Daum ile yakınlığım olmadığını söyledim" diye konuştu. 

Ve Carew sahne alıyor 

YENİ sezon hazırlıklarına Almanya'da devam eden Beşiktaş, Alpen Cup'un üçüncü etabında bugün Sırbistan - Karadağ Ligi'nin güçlü ekiplerinden Partizan Belgrad ile oynayacak. Kamp merkezine 70 kilometre uzaklıktaki Kempten'de oynanacak olan karşılaşma, TSİ 19.00'da başlayacak. Karşılaşmayı Kanal D naklen yayınlayacak. Partizan karşısında yeni transfer Carew'in de ikinci yarıda oynaması bekleniyor. 

Zorunlu yasak 

MÜNİH'e 90 kilometre uzaklıktaki kampta antrenmanlara özellikle gurbetçilerin akın etmesi teknik kadroyu bir hayli rahatsız etti. Önceki akşam yapılması planlanan taktik ağırlık çalışma taraftarın sahaya akın etmesi üzerine gerçekleşemedi. Bunun üzerine Del Bosque, takımın dün sabah yaptığı idmanı, hem seyircilere, hem de medyaya kapatmak zorunda kaldı. İspanyol çalıştırıcı, programda görülen günün ikinci antrenmanını da iptal etti. Bu arada Tayfur dün kampa katıldı. 

'Cenaze evinde düğün olmazdı' 

ORHAN YILDIRIM 

Emre Aşık evlenemedi 
AYSUN Kayacı ile bu sezon evlilik hazırlığı yapan Emre Aşık, nikah masasına oturamamalarındaki en büyük nedenin, kaçan şampiyonluk olduğunu söyledi. Siyah - Beyazlı futbolcu, "Anlamsız puan kayıpları, yönetim ve hocanın değişmesi gibi olumsuzluklar, belirsizlikler nedeniyle işler kötü gitti. Evlenseydik, cenaze evinde düğün yapmaya benzerdi. Seneye inşallah şampiyon olup, düğünü yapacağız" dedi. 

'Bu sistem avantaj' 
TEKNİK Direktör Del Bosque'nin yeni sistemini de değerlendiren Emre, "Dünyada kabul gören bir taktik anlayışı. Artık üçlü savunma kalmadı. Ben daha önce hep bu sistemde oynadım, bu nedenle avantajlıyım. Dörtlü defans, oynayabilirsek dünyanın en kolay sistemi. Ancak en küçük hata direkt skora yansır" dedi. Tecrübeli futbolcu, ortak paylaşımla hiç bir bölgede aksama olmayacağını savundu. 

Özeleştiri yapıyor 
FENERBAHÇE ve Galatasaray'da oynadıktan sonra Beşiktaş'ta en mutlu günlerini yaşadığını vurgulayan Emre, "Kimse yedek kalmak istemez. Ama imza atarken 'her maçta oynayacağım' diye sözleşme yapmıyorsun" diyerek özeleştiri yaptığını ve kenarda beklemeyi olgunlukla karşıladıklarını vurguladı. Siyah - Beyazlı oyuncu, Del Bosque'nin idman düzeniyle zevkle çalıştıklarını da belirtti. 

Numaralar belli oldu 

BEŞİKTAŞ'TA, yeni sezonda futbolcuların kullanacakları forma numaraları belli oldu. Buna göre, Cordoba 1, Emre Aşık 2, Tayfur 3, Ahmet Yıldırım 4, Ronaldo 5, Yasin 6, Okan Buruk 7, Berkant 8, Pancu 9, Sergen 10, Tümer 11, Ümit Aydın 14, Kaan Dobra 17, İbrahim Üzülmez 19, Çağdaş 20, Ramazan 21, Carew 23, Fatih Sonkaya 25, Mustafa Doğan 28, Murat 29, Ali Güneş 30, Veysel 50, Okan Koç 54, İbrahim Akın 55, İbrahim Toraman 58, Sinan 62, Ahmed Hassan 77, Serdar 81 numaralı formayı giyecek. 


</TEXT>
</DOC>
