<DOC>
<DOCNO> 278874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun15.html </URL>
<DATE> 2004/10/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İlerleme Raporu'nda kafa karıştıran noktalar... 
</HEADLINE>
<TEXT>

     AB Komisyonu'nun, Türkiye İlerleme Raporu'nda yer alan ve tartışma yaratan "azınlık" kavramına ilişkin olarak Türkiye Cumhuriyeti'nin kuruluşunu temsil eden Lozan Barış Antlaşması'nı hedef alan yaklaşımı, çelişkileriyle dikkat çekiyor. 
     Raporda, Türkiye'nin azınlık olarak sadece 24 Temmuz 1923 tarihli Lozan Barış Antlaşması'yla belirlenmiş bulunan "Müslüman olmayan azınlıklar"ı tanıması eleştiriliyor. 
     
     MÜSLÜMAN AZINLIK ARAYIŞI 

     Lozan Antlaşması'nın "Kesim III" başlığı altında yer alan 37 ve 45'inci maddeleri arasında, "Azınlıkların Korunması" konusu hükme bağlanıyor. Bu maddelerin hiçbiri, "Müslüman olmayan azınlıklar" tanımından başka bir tanımlama getirmiyor. Bu noktada da, son dönemde yaratılan "Aleviler Müslüman mı değil mi " tartışması büyük önem kazanıyor. 
     Ayrıca İlerleme Raporu'nda Aleviler'in dini bir topluluk olarak tanınmadığı eleştirisinin yanında, Lozan Barış Antlaşması'nda "Müslüman olmayan azınlık" kavramı benimsenmiş olmasına karşın, üç ayrı yerde "Aleviler halen bir Müslüman azınlık olarak tanınmadı" ibaresi bulunuyor. 
     
     AB YETKİLİSİ LOZAN'I OKUMAMIŞ MI 

     Öte yandan, basına da yansıyan, bazı AB yetkililerinin, Lozan Antlaşması'nın 39'uncu maddesinde anadili Türkçe olmayan azınlıklardan söz edildiği yönündeki iddialarının da gerçeği yansıtmadığı ortaya çıktı. Söz konusu maddenin 4'üncü ve 5'inci fıkralarında şu hükümler yer alıyor 
     "-Herhangi bir Türk uyruğunun, gerek özel gerekse ticaret ilişkilerinde, din, basın ya da her çeşit yayın konularıyla açık toplantılarında, dilediği bir dili kullanmasına karşı hiç bir kısıtlama konulmayacaktır. 
     -Devletin resmi dili bulunmasına karşın, Türkçe'den başka bir dil konuşan Türk uyruklarına, mahkemelerde kendi dillerini sözlü olarak kullanabilmeleri bakımından uygun düşen kolaylıklar sağlanacaktır." Yani söz konusu maddede, anadili Türkçe olmayan unsurlara herhangi bir şekilde azınlık tanımlaması getirilmiyor. Ancak konunun, "Azınlıkların Korunması" ana başlığı altında ele alınmış olmasının, böylesi bir anlayışı ortaya çıkarmış olabileceği sanılıyor. 
     
     RAPORDAKİ ELEŞTİRİ 

     İlerleme Raporu'nun 48'inci sayfasında, Türkiye'de azınlık kavramının Lozan Antlaşması'nı göre Müslüman olmayan toplulukları kapsadığı bilgisi verilirken, "Bununla birlikte, Türkiye'de Kürtler gibi başka topluluklar da var. 
     Bu kapsamda, Türkiye'nin, BM Medeni ve Siyasi Haklar Uluslararası Sözleşmesi ile BM Ekonomik, Sosyal ve Kültürel Haklar Uluslararası Sözleşmesi'ne, eğitim hakkı ve azınlıkların hakları bağlamında koyduğu rezervler, azınlık haklarının korunmasında daha fazla gelişmeyi önlemek için kullanılabileceği için kaygı oluşturuyor" denildi. 
     
     FRANSA ÖRNEĞİ 

     Konuyla ilgili diplomatik kaynaklar ise, bu duruma ilişkin olarak Fransa'nın tutumuna dikkat çekiyorlar. 
     Fransa'nın, kendi Anayasal kaygıları nedeniyle "azınlık" kavramını bile eşitliğe aykırı gördüğüne işaret eden kaynaklar, adı geçen BM sözleşmelerine ilişkin olarak AB'nin kurucularından olan Fransa'nın da rezervleri olduğunu belirtiyorlar. 
     Türkiye Büyük Millet Meclisi, BM Medeni ve Siyasi Haklar Uluslararası Sözleşmesi ile BM Ekonomik, Sosyal ve Kültürel Haklar Uluslararası Sözleşmesi'ni 4 Haziran 2003 tarihinde onaylamıştı. Ancak Türkiye, ilk sözleşmenin, azınlıkların korunmasına ilişkin 27'inci maddesine koyduğu çekincede, bu maddenin Anayasa ve Lozan Barış Antlaşması'nın ve eklerinin ilgili hükümlerine göre uygulanacağı vurgulamıştı. İkinci sözleşmenin eğitim hakkını düzenleyen 13'üncü maddesine koyduğu çekincede ise Türkiye, söz konusu maddenin Anayasa hükümleri çerçevesinde uygulanacağını bildirmişti. 
     
     NÜFUSUN ÜÇTE İKİSİ AZINLIK 

     AB Komisyonu'nun hazırladığı Türkiye İlerleme Raporu'ndaki tahmini verilere göre, Türkiye nüfusunun yaklaşık üçte ikisini, azınlık kabul edilen ve edilmesi istenen nüfus oluşturuyor. 
     AB Komisyonu'nun Türkiye İlerleme Raporu'nda yer alan tahmini nüfus verileri, Türkiye'nin Lozan Barış Antlaşması'yla tanıdığı azınlıklar ve azınlık olarak tanınmaları yönünde girişimlerin yoğunlaştığı unsurlarla birlikte Türkiye nüfusunun "çoğunluğunun, azınlıktan oluştuğunu" ortaya koyuyor. 
     
     KÜRT VE ALEVİLER 40 MİLYON 

     Verilerde, hem Kürt hem Alevi olanlara ilişkin ayrı bir değerlendirme bulunmuyor ancak, Türkiye'de yaşayan Kürt kökenli Türk vatandaşlarının sayısı 15-20 milyon arasında gösteriliyor. Aleviler ise sayılarının 12-20 milyon arasında olduğu öne sürülüyor. Verilere göre Türkiye'de 3 milyon Çerkez, 1 milyon Boşnak, 500 bin de Çingene yaşıyor. 
     
     MÜSLÜMAN OLMAYANLAR GERÇEKTEN AZINLIKTA 

     Rapordaki resmi olmayan yaklaşık verilere göre, Türkiye'de 60 bin Ermeni Ortodoks, 20 bin Yahudi, 20 bin Katolik, 20 bin Süryani Ortodoks, 3 bin Rum Ortodoks, 2 bin 500 Protestan, 2 bin Süryani Katolik, 2 bin Ermeni Katolik, 
     500 Ermeni Protestan ve 300 Keldani Katolik bulunuyor. 
     Bu rakamlar ışığında, sadece raporda yer alan etnik ve dinsel verilerle ayrı ayrı değerlendirildiğinde, Türkiye'de yaşayan 70 milyon kişinin, yaklaşık 45 milyonunun, resmi azınlıklarla beraber, azınlık olarak tanınmaları yönünde girişimlerin yoğunlaştığı unsurlardan oluştuğu sonucu ortaya çıkıyor. 

ANKA 
     
</TEXT>
</DOC>
