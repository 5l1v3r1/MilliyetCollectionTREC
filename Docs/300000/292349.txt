<DOC>
<DOCNO> 292349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko22.html </URL>
<DATE> 2004/11/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Unakıtan Taksitten ziyade, fiyat indiriminde çok daha büyük fayda var 
</HEADLINE>
<TEXT>

     Maliye Bakanı Kemal Unakıtan, sağlıklı bir ekonomi için, uzun vadeli taksitten ziyade fiyat indirimi ile satışların artırılmasında büyük fayda olduğunu söyledi. 
     Türkiye-Bahreyn Karma Ekonomik Komisyon 4. Dönem Toplantısı KEK Protokolü imzalandı. Anlaşmaya Türkiye adına Maliye Bakanı Kemal Unakıtan, Bahreyn adına da Maliye ve Ulusal Ekonomi Bakanı Abdullah Hassan Saif imza koydu. 
     Unakıtan, imza töreninin ardından gazetecilerin ''uzun vadeli, taksit sayısı fazla satışlarla'' ilgili soruları üzerine, kendisinin de bir tüketici olarak fiyatların inmesini arzu ettiğini belirterek, serbest piyasa koşullarında herkesin fiyat konusunda kendi kararını kendisinin verdiğini söyledi. 
     Kemal Unakıtan, ''Ama sağlıklı bir ekonomi için çok fazla taksitten daha ziyade, fiyat indirimi dolayısı ile satışların arttırmalarında çok daha büyük fayda var'' dedi. 
     ''Bu konuda önlem almayı düşünüyormusunuz'' şeklindeki soru üzerine de Unakıtan, serbest piyasada ikide bir önlemden söz edilmesinin söz konusu olamayacağını belirterek, önlemlerle piyasanın yönlendirilemeyeceğini, piyasanın kendi kuralları içinde cereyan ettiğini ve fiyatların da piyasanın kendi kuralları içinde ortaya çıktığını söyledi. 
     Unakıtan, ''Onlara herhangi bir şekilde önlem söz konusu değil. Biz hükümet olarak yanlız makro ekonomik hedeflerle ilgili çalışmaları yaparız, piyasa bunların içerisinde kendi yerini bulur'' diye konuştu. 
     
     İMZA TÖRENİ 
     Maliye Bakanı Kemal Unakıtan, imza töreninde yaptığı konuşmada, KEK toplantılarında yapılan görüşmelerde, Türkiye ve Bahreyn arasındaki ticari ve ekonomik ilişkilerin daha da geliştirilerek, kalıcı işbirliği projelerine dönüştürülmesi yönünde iki ülke hükümetlerinin ortak kararlılığını yansıtan bir atmosferde gerçekleştiğini söyledi. 
     Unakıtan, Türkiye ile Bahreyn arasındaki ticari ve ekonomik ilişkilerin taşıdığı büyük potansiyelden yararlanmak ve ticaret hacmini kısa zaman içinde kalıcı ve istikrarlı bir biçimde artırmak yönünde gündeme getirilen her konuda son derece önemli adımlar atıldığını söyledi. 
     Kemal Unakıtan, ''Bu kapsamda Bahreyn tarafı, Körfez İşbirliği Konseyi Sekretaryası'na ilettiğimiz STA üzerinde yapılacak müzakerelere zaman kaybedilmeden başlatılması yönünde desteğini açıkladı'' dedi. 
     Toplantının, iki ülke arasındaki ilişkilerin gerek siyasi, gerek ekonomik ve ticari alanda kısa zaman içinde kalıcı bir ortaklığa dönüşmesi yönünde tarihi bir adım olduğunu belirten Unakıtan, ilişkilerin sürdürülmesi yönünde Bahreyn'in Türkiye'de büyükelçilik açma yönündeki arzularını ifade ettiğini ve Bahreyn Başbakanı'nın önümüzdeki dönemde yapacağı ziyaretin ana gündem maddelerinden birini oluşturacağını söyledi. 
     Bahreyn Maliye ve Ulusal Ekonomi Bakanı Abdullah Hassan Saif de Mutabakat Zaptı'nın birlikte iki ülke arasındaki ekonomik ve ticari ilişkilerinin geliştirilmesinin bir göstergesi olduğunu belirtti. 
     Konuk Bakan, Bahreyn'de açılacak fuarlara Türk firmalarını davet etti. 
     
</TEXT>
</DOC>
