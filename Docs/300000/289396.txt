<DOC>
<DOCNO> 289396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun03.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekim karakolda bitti 
</HEADLINE>
<TEXT>


Yunanlı oyuncu dizi çekmek için Batı Trakya'daki bir camiye iç çamaşırı ile girince, Türklerle Yunanlılar arasında 'müstehcenlik' kavgası çıktı 

YORGO KIRBAKİ Atina 

Ramazan Bayramı'nın son gününde Batı Trakya'daki bir camide televizyon dizisi için çekim yapan Yunanlılarla Türkler arasında "müstehcenlik" kavgası çıktı. 
İskeçe'nin Şahin köyündeki gerilime, camiye iç çamaşırlarının üzerine giydiği kürkle girmek isteyen Yunanlı sanatçı Despina Miru yol açtı. "Aşipel" adlı dizinin çekimleri için Miru, camide dua edecekti. Önceden hiçbir izin almayan Yunan film ekibi camide çalışmaya hazırlanırken, dizide Yunanlı Stratis'in eski sevgilisi Tansu'yu canlandıran Miru, iç çamaşırının üstüne bir kürk giyerek camiye girdi. Camide namaz kılan Türkler, bu duruma tepki gösterince tartışma çıktı. Kasetleri isteyen Türkler'e olumsuz yanıt veren film ekibi, karakola sığındı. 

Ordu harekete geçsin 
Yaklaşık 700 Türk tekbir getirmeye başlayınca, film ekibi televizyonlara, "Ordu nerede Gelip bizi kurtarsın" çağrısında bulundu. Türk azınlık milletvekili İlhan Ahmet de, kasabaya gelerek halkı yatıştırmaya çalıştı. Akşam saatlerinde düzenlenen operasyonla karakoldan kaçırılan film ekibi, "dini ibadethaneye saygısızlık" suçundan suçüstü mahkemesine sevk edildi. 

Hükümet kınadı 
Yunan hükümeti, "hangi dinden olursa olsun tüm ibadethanelere kayıtsız saygı gösterilmelidir" diyerek, film ekibini kınadı. 
İktidar partisinin eski başkanı Miltiadis Evert de, "Bu sanatçılar ya katil ya da aptal" dedi. Yunan televizyonları ise haberi , "Fanatik Müslümanlar, Yunanlı sanatçılara saldırdı" diye verdi. 




</TEXT>
</DOC>
