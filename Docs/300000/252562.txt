<DOC>
<DOCNO> 252562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/ekonomi/eko05.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın fırını kepenk kapattı 
</HEADLINE>
<TEXT>


El konulan Uzan şirketleriyle birlikte yönetimi TMSF'ye geçen ve 4.5 milyar liralık elektrik, su, telefon, maya ve kira borcu olan fırın kapandı 


Uzanlar'ın, kendi personeline yemek veren şirkete ekmek üretmesi için aldığı fırın kapandı. 
Üsküdar Kirazlıtepe Mahallesi'nde 1990'lı yılların başında kurulan ve odunda pişen Trabzon'a has somun adı verilen özel ekmek çıkaran fırın, 2002'de Uzanlar tarafından alındı. Trabzon'dan ekmek ustası, Ankara'dan simit ustası getirilerek fırında çalıştırıldı. Fırın, günde çıkardığı bin 500 ekmeği Uzan şirketlerinde çalışan personele yemek veren fabrikaya, simit çeşitlerini de Rumeli Plaza'daki büfeye gönderdi. Fırının yönetimi, Uzan Grubu'na ait şirketlerin yönetimine el konulmasıyla TMSF'ye geçti. Haziran ayı ortalarında üretimi duran ve dışarıdan ekmek alarak perakende satış yapan fırın, bu işlevini de birkaç gün önce sona erdirdi. 
Fırın sorumlusu Suzan Barış, işletmenin 4.5 milyar liralık su, elektrik, telefon, maya ve kira borcu olduğunu söyledi. 


</TEXT>
</DOC>
