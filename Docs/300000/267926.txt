<DOC>
<DOCNO> 267926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur20.html </URL>
<DATE> 2004/08/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çankaya barlarında uyuşturucu operasyonu 13 gözaltı 
</HEADLINE>
<TEXT>

     Narkotik polisinin Çankaya'daki barlarda yaptığı operasyonlarda çok sayıda ecstasy hap ve esrar maddesi ele geçirildi. Operasyonlarda 13 kişi gözaltına alındı. 
     Kaçakçılık ve Organize Suçlar Şube Müdürlüğü Narkotik Büro Amirliği ekipleri, son zamanlarda bar ve alkollü eğlence merkezlerinde, yoğun şekilde uyuşturucu hap satıldığına yönelik ihbarları değerlendirerek, hafta sonunda Çankaya'daki barlara yönelik operasyon gerçekleştirdi. 
     Çankaya'da çok sayıda barda eş zamanlı uygulama yapan Narkotik Büro Amirliği ekipleri, arama sonucu bin 2 adet ecstasy hap ile 5 gram esrar maddesi ele geçirdiler. 
     Operasyon kapsamında Mehmet Emrah K, Murat K, Alev K, Kadir Tarkan Y, Yusuf D, Baran E, Süleyman Tolga E, Tunar D, Kerem Ş, Emre K, Fulya E, Ahmet Zafer İ. ve Sertaç A. gözaltına alındı. 
     Gözaltına alınan kişilerden Kerem Ş'nin Bilkent Üniversitesi'nde, Emre K'nın Anadolu Üniversitesi'nde öğrenci olduğu bildirildi. 
     Uyuşturucu maddeleri Mehmet Emrah K'nın İstanbul'dan getirdiği, karı-koca olan Murat K. ile Alev K'nın bu maddeleri Ankara'da piyasaya sürdüğü kaydedildi. 
     Bu kişilerin üzerlerinde yapılan aramalarda bulunan ve uyuşturucu satışından elde edildiği tespit edilen 2 milyar 20 milyon liraya el konuldu. 
     Uyuşturucunun İstanbul'dan Ankara'ya taşındığı, lüks marka bir otomobil de trafikten men edilerek, emniyet otoparkına çekildi. 
     
</TEXT>
</DOC>
