<DOC>
<DOCNO> 266643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur09.html </URL>
<DATE> 2004/08/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bu kez Irak'taki şoför Türk eşini arıyor... 
</HEADLINE>
<TEXT>

     Çalıştığı şirket aracılığıyla Irak'a giden ve bir süre önce dönen tanker şoförü, telefonda tartıştığı eşini Kahramanmaraş'taki evlerine geldiğinde bulamayınca Hatay'ın İskenderun İlçesi'nde aramaya başladı. 
     Akaryakıt taşımacılığı yapan tanker şoförü Cuma Sönmez, AA muhabirine, Irak'ta bulunduğu sırada Kahramanmaraş'ın Afşin İlçesi'ndeki eşi Müjgan Sönmez ile telefonda tartıştığını ve eşinin İskenderun'a taşınmakla kendisini tehdit ettiğini söyledi. 
     Sönmez, Irak'a beraber gittiği kızı Yağmur ile Kahramanmaraş'a döndüğünde evde kimseyi bulamadığını kaydetti. Sönmez, telefondaki tartışmaları nedeniyle eşi Müjgan'ın ikiz çocukları Hacı ve Uğur'u da yanına alarak evi terk ettiğini belirtti. 
     Daha sonra kızını da yanına alarak eşi ve diğer çocuklarını bulmak için İskenderun'a geldiğini anlatan Sönmez, şöyle devam etti 
     ''4 yıldır nakliyat yapıyorum. Maddi durumumuz kötü sayılmaz. Mutlu bir aileydik. Ancak, eşimin hiçbir neden yok iken ortadan kaybolmasına anlam veremedim. Tartışmamızda haksız olduğumu kabul ediyorum. Kızım Yağmur da annesini ve kardeşlerini çok özledi. Perişan durumdayız.'' Sönmez ve kızı Yağmur, gün içinde Müjgan Sönmez ile ikizleri ararken geceleri de kalacak yerleri olmadığı için parklarda yatıyor. Sönmez, eşini bulduğunda ondan özür dileyeceğini ve istediği her şeyi yerine getirmeye çalışacağını söyledi. 
     
</TEXT>
</DOC>
