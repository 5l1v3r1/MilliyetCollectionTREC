<DOC>
<DOCNO> 295229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy35.html </URL>
<DATE> 2004/12/06/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Erdoğan ''Rusya ile ikili ticarette aleyhimize büyük açık mevcut'' 
</HEADLINE>
<TEXT>

     Başbakan Recep Tayyip Erdoğan, Türkiye-Rusya arasındaki ikili ticarette Türkiye aleyhine büyük bir açık mevcut olduğunu belirterek, ''Bu ticaret açığının devam etmesi ekonomik ve ticari ilişkilerimizde uzun dönemli bir perspektif oluşturma yönündeki ortak hedefimize uygun değildir'' dedi. 
     Başbakan Erdoğan, Türkiye Odalar ve Borsalar Birliği'nde düzenlenen Türk-Rus İş Forumu Toplantısı'na katılarak, bir konuşma yaptı. 
     Sözlerine Rusya Federasyonu Devlet Başkanı Vladimir Putin'in Türkiye'de bulunmasından duyduğu memnuniyeti ifade ederek başlayan Erdoğan, Putin'in ''tarihi'' ziyaretinin 1972 yılından bu yana Rusya'dan Türkiye'ye devlet başkanı düzeyinde yapılan ilk resmi ziyaret olduğunu anımsattı. 
     Bu ziyaretin son yıllarda her alanda gelişen ilişkilerin artık çok boyutlu ortaklık düzeyine ulaştığının açık bir göstergesi olduğunu kaydeden Erdoğan, ''Hedefimiz her alanda güvene dayalı yapıcı ve samimi işbirliğimizi sürdürerek, çok boyutlu ortaklığımızı daha da pekiştirmek ve geliştirmektir'' diye konuştu. 
     Başbakan Erdoğan, uzun bir aradan sonra Türkiye'ye yapılan bu ziyaretin 500 yıllık geçmişe sahip Türkiye-Rusya ilişkilerinin iyi komşuluk ve dostluk zemininde yeni bir ivme ile geliştiğinin en güzel ifadesi olduğunu vurguladı. 
     Son 15 yıl içinde Türkiye ve Rusya Federasyonu arasındaki ilişkilerin siyasi alanda olduğu gibi ekonomik alanda da çok önemli atılımlar kaydettiğini belirten Erdoğan, şöyle devam etti 
     ''Gelişen işbirliği ve ticaret ilişkilerimiz sadece ülkelerimizin ve halklarımızın refahına katkıda bulunmakla kalmayıp, halklarımız arasındaki anlayışı ve yakınlaşmayı da pekiştirmektedir. 1991 yılından itibaren gelişme sürecine giren ekonomik ve ticari ilişkilerin yasal altyapısı tamamlanmıştır. 1991 yılında Ticaret ve Ekonomik İşbirliği Anlaşması, bunu takiben 1997 yılında da Yatırımların Karşılıklı Teşviki ve Korunması Anlaşması ile Çifte Vergilendirmenin Önlenmesi Anlaşması imzalanmıştır. 
     Böylece Türkiye-Rusya Karma Ekonomik Komisyonu kurularak ülkelerimiz arasındaki ekonomik ve ticari ilişkilerin düzenli olarak gözden geçirilmesi sağlanmış ve yeni işbirliği alanlarını tespit eden bir mekanizma kurulmuştur.'' Başbakan Erdoğan, her iki ülke ekonomilerini ciddi şekilde etkileyen iki önemli krizi aşarak gelinen bu noktada yıllık 6.7 milyar doların üzerinde ikili ticaret hacmine ulaşıldığını ifade etti. 
     2003 yılı rakamları esas alındığında Türkiye'nin ihracatı içinde Rusya'nın payının yaklaşık yüzde 3, aynı dönemde Rusya'nın Türkiye'nin ithalatı içindeki payının ise yaklaşık yüzde 8 düzeyinde olduğunu bildiren Erdoğan, mal alışverişinin çeşitlendirilmesi ve ulaştırma konularındaki birtakım sorunların aşılmasıyla beklentinin yakın gelecekte karşılıklı yatırımların artması ve ticaret hacminin 15 milyar dolara taşınması olduğunu söyledi. 
     Erdoğan, 29-30 Kasım 2004 tarihlerinde Türkiye-Rusya Federasyonu Karma Ekonomik Komisyonu 6. Dönem Toplantısı'nda iki ülke arasındaki ticaret hacminin dengeli bir yapıda 2007 yılı sonuna kadar 25 milyar dolar hizmet ticareti ve yatırımları da kapsayan toplam iş hacminin 30 milyar dolar seviyesine çıkarılmasının hedef olarak belirlendiğini anlattı. 
     Erdoğan, konuşmasını şöyle sürdürdü 
     ''Ancak, ikili ticaretimizde ülkemiz aleyhine büyük bir açık mevcuttur. 2002 yılındaki ticaret açığı 2.85 milyar dolardır, 2003 yılındaki ticaret açığı ise 4 milyar dolara çıkmıştır. Bu ticaret açığının devam etmesinin ekonomik ve ticari ilişkilerimizde uzun dönemli bir perspektif oluşturma yönündeki ortak hedefimize uygun değildir. 
     Bugün Rusya'daki Türk yatırımları 2 milyar dolara ulaşmış, Türk müteahhitlerince üstlenilen işlerin değeri 14 milyar doları bulmuştur. İnşaat sektöründe başarılı projelere imza atmış Türk şirketleri, Rusya Federasyonu'nun kamu projelerinde yeni taahhüt işleri alma beklentisi içindedir. Bu veriler ilk bakışta önemli büyüklükleri göstermekle birlikte ülkelerimizin doğal kaynaklarıyla, üretim ve tüketim kapasiteleri göz önüne alındığında yetersiz kalmaktadır.'' 
     
     ''SAVUNMA SANAYİ İHALELERİMİZDE, RUSYA'NIN YER ALMASINI GÖNÜLDEN ARZU EDİYORUZ'' 

     Başbakan Recep Tayyip Erdoğan, Rus yatırımcıları, Türkiye'ye yatırım yapmaya çağırarak, ''Savunma sanayi ihalelerimizde, Rusya'nın yer almasını gönülden arzu ediyoruz'' dedi. 
     Erdoğan, Türk-Rus İş Forumu toplantısında yaptığı konuşmada, Türkiye'deki Rus menşeili firmaların toplam sermaye tutarının, ''sadece'' 5 milyon dolar olduğunu belirterek, ''İş çevrelerini, yapacakları doğrudan yatırımlar veya kuracakları ortaklıklar aracılığıyla Türkiye'de, Sayın Başkan'ın huzurunda iş yapmaya davet ediyorum'' dedi. 
     Rus firmalarının, Türkiye'deki yatırımlarının artmasını, özellikle Türkiye'deki aktif iş sürecine katılmalarını beklediğini vurgulayan Erdoğan, tüm Türkiye'yi kapsayan bölgesel örgütleriyle TOBB ile Dış Ekonomik İlişkiler Kurulu'nun, Rus karşıtlarına en iyi imkanları sağlayacakları konusunda herhangi bir tereddüt bulunmadığını söyledi. 
     Türk ve Rus işadamlarına, ticari ve ekonomik faaliyetler açısından önemli imkanlara sahip olan bölgede, birlikte iş yapmak üzere güçlerini birleştirme çağrısında bulunan Erdoğan, işadamları tarafından oluşturulan Türk-Rus İş Konseyi veya Rus-Türk İşadamları Birliği'nin ekonomik ve ticari ilişkilerin geliştirilmesine yönelik çalışmaları konusunda takdirlerini ifade etti. 
     
     ''MOSKOVA DIŞINDAKİ BÖLGELER'' 

     Erdoğan, bugüne kadar olduğu gibi, bundan sonra da kendilerine her türlü desteği sağlayacaklarını kaydederek, Türk müteahhitler, yatırımcılar ve ihracatçıların faaliyetlerini, Moskova dışındaki bölgelere de genişletmelerinin yararlı bir adım olacağını belirtti. Erdoğan, sözlerini şöyle sürdürdü 
     ''Ayrıca, Moskova dışındaki bölgelerdeki müteşebbis grupların ve kuruluşların, ülkemizin çeşitli bölgelerini özellikle üretim bölgelerini ziyaret ederek, işbirliği ve üretim imkanlarını yerinde görmelerinde ve doğrudan temaslarda bulunmalarında yarar vardır. Bu çerçevede, işadamlarının seyahatlerini kolaylaştırıcı önlemlerin geliştirilmesinin yararına inanıyorum. 
     Rusya ile artan ekonomik ilişkilerimiz, Avrasya bölgesine de ışık tutmaktadır. Geniş Avrasya bölgesinde de başta enerji, taşımacılık, KOBİ'ler, savunma sanayi, turizm, gıda, tekstil ve bankacılık olmak üzere birçok alanda işbirliği yapma imkanımız mevcuttur. İki ülke arasında oluşturulacak ortak projeler konusunda, iki ülke özel sektör temsilcilerinin yer almasını teşvik etmemiz gerekmektedir. Rusya Federasyonu ile Irak'ın imarında iki ülke firmalarının işbirliği yapabileceğini de düşünüyoruz. Rusya, SSCB döneminde Irak'ta birçok alt yapı çalışmasında bulunmuştur. Bu nedenle Irak'ta istikrar bir ölçüde sağlandıktan sonra, altyapı hizmetleri alanında işbirliği imkanları olanağı olacağına inanıyoruz. Bu alandaki deneyimlerimizi birleştirmek için iki ülke işadamlarının ve özel sektör çatı kuruluşlarının biraraya gelmeleri, inanıyorum ki çok yararlı olacaktır.'' 
     
     MOSKOVA TÜRK TİCARET MERKEZİ'NİN AÇILIŞI 

     Erdoğan, iki ülke arasındaki ekonomik ve ticari ilişkilerin, tüm boyutlarıyla görüşüldüğü Karma Ekonomik Komisyon'un KEK 29-30 Kasım 2004 tarihinde Moskova'da yapılan 6. toplantısında, Türkiye ile Rusya Federasyonu arasındaki ticari ve ekonomik ilişkilerin hukuki altyapısını yenilemek üzere yeni bir ticaret anlaşmasının hazırlanması için bir çalışma grubu kurulmasının kararlaştırıldığını bildirdi. 
     Erdoğan, hazırlanacak anlaşmanın ana unsurunun, iki ülke arasında mal ve hizmet ticaretinin serbestleştirilmesi ve tarife dışı engellerin kaldırılmasını oluşturduğunu söyledi. 
     Söz konusu KEK toplantısında alınan kararla ekonomik ve ticari işbirliğinin, her alanda yeni bir ivme kazanacağını kaydeden Erdoğan, bu çerçevede TOBB ve Türkiye İhracatçılar Meclisi işbirliğiyle inşa edilen Moskova Türk Ticaret Merkezi'nin resmi açılışına katılmak üzere, buraya gitmeyi öngördüğünü belirtti. 
     Bu merkezin açılışının, ikili ticaretin geliştirilmesinde önemli bir adımı oluşturacağına olan inancını dile getiren Erdoğan, ikili ekonomik ve ticari ilişkilerin geliştirilmesiyle, Türkiye ve Rusya Federasyonu'nun refahına katkıda bulunma gayretlerinden dolayı Putin'i kutladı. 
     Erdoğan, şunları söyledi 
     ''Bundan sonra da birlikte daha başarılı çalışmalara imza atacağız. Zira önümüzde, gerek ticari, gerek sınai, askeri, turizm, kültür ve hepsinin ötesinde bundan alınan güçle siyasette müşterek atacağımız adımlar, çok büyük önem taşımaktadır. Açık ve net bir ifadeyle söyleyecek olursak, Rus ve Türk işbirliği ile atılan bir adım, maalesef çok çok arzu etmemize rağmen, yargıdan dönmüştür. Bizler, gene işin takipçisiyiz. En üst düzeyde son itiraz hakkımızı da kullanacağız. Yine buna benzer, ticari münasebetlerimizi, ortak işbirliğiyle geliştirmenin gayreti içinde olmayı da aramızdaki münasebetlerin çok daha büyük bir güce ulaşması bakımından arzu ediyoruz. 
     Savunma sanayi ile ilgili geçen Mayıs ayında bütün ihaleleri iptal etmiştik. Bu ihaleler, yeniden açılacak, bizler bu ihalelerde hemen sınırdaşımız olan Rusya'nın yer almasını gönülden arzu ediyoruz. Hele hele yaptıkları jestle adı Erdoğan olursa, tabii ki bununla iftihar ederiz.'' 
     
     ''DÜNYA BARIŞINI ELE ALMAK'' 

     Erdoğan, Rusya'nın, Türkiye'ye gelen turist sayısı bakımından Almanya'nın ardından ikinci sırada yer aldığına işaret ederek, Rusya'dan gelen turist sayısının 1 milyon 700 bine ulaştığını söyledi. Erdoğan, bunun, Rus halkı ile Türk halkının birbirine çok daha farklı bir şekilde kaynaşmasına vesile olduğunu kaydetti. 
     Erdoğan, Rusya'nın, İslam Konferansı Örgütü'ne gözlemci olarak girmesine sıcak baktıklarını ve bu girişimi desteklediklerini belirterek, ''Bütün derdimiz, dünya barışını hep birlikte bir medeniyetler uzlaşması açısından ele almak suretiyle, özellikle Kafkaslar'daki, genişleyen Ortadoğu'da el ele ve omuz omuza vererek, Rusya ile çok şeyler yapacağımıza inanıyoruz'' dedi. 
     Başbakan Erdoğan, Putin'in ziyaretinin çok kısa olduğunu, bu ziyaretinin iadesini yaptıktan sonra, bir dahaki ziyaretinin çok daha uzun olmasını istediklerini sözlerine ekledi. 
     
</TEXT>
</DOC>
