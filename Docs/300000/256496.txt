<DOC>
<DOCNO> 256496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko03.html </URL>
<DATE> 2004/07/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İMKB... Endeks 19.500 - 20.000 aralığını test edebilir 
</HEADLINE>
<TEXT>

     Zeynep Candan AKTAŞ MİLLİYET 

Haftayı çıkışla kapatan İMKB 100 Endeksi uzun bir aradan sonra 19.000 puanın üzerine çıkarak 19.157 puandan kapandı. Endeksin haftalık bazda getirisi yüzde 4.53'e ulaştı. Çıkışta 8. gözden geçirme kapsamında hazırlanan niyet mektubunun imzalanması ve ABD üretici fiyatları ile enflasyon dataları etkili oldu. Niyet mektubunun 30 Temmuz'da IMF İcra Direktörleri Kurulu'nda onaylanmasının ardından 670 milyon dolarlık kredi diliminin serbest bırakılması bekleniyor. 
     Diğer taraftan ABD üretici fiyatlarının binde 3 seviyesinde gerilemesi ve tüketici fiyatlarındaki binde üçlük artış FED'in bundan sonraki faiz artırımlarını yavaş yapacağı beklentisini güçlendirdi. 
     Yeni haftanın en önemli gündem maddesi Başbakan Erdoğan'ın Fransa gezisi olacak. Piyasalar Fransa'nın, Türkiye'nin AB'ye üyeliğine bakış açısını gösterecek sinyalleri yakından izleyecek. 
     Teknik analiz açısından mayıs ayında 15.670 puanda ve haziranda 16.509 puanda oluşan ikili dip formasyonu 17.900 puanın kırılmasıyla tamamlanmış oldu. Endeksin kısa vadeli göstergeleri aşırı alım bölgelerine ulaşırken, uzun vadeli göstergeler diplerden alım sinyalleri üretmeye başladılar. Göstergelerin bu görünümü ikili dip formasyonunun hedef seviyeleri olan 20.000'lere doğru bir hareket izlenebileceğini gösteriyor. Ancak martta 21.242 puanda oluşan zirvenin desteğinin 19.800'lerde bulunması bu seviyelere yaklaşıkça kar realizasyonlarının güçlenmesine neden olabilir. 
     Endeksin hacimdeki artış eğilimiyle birlikte 19.500-20.000 aralığını test etmesi beklenebilir. 
     
</TEXT>
</DOC>
