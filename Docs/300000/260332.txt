<DOC>
<DOCNO> 260332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur26.html </URL>
<DATE> 2004/08/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
RTÜK, televizyonlara uyarı yağdırdı... 
</HEADLINE>
<TEXT>

     Radyo ve Televizyon Üst Kurulu RTÜK , yayın ihlalleri gerekçesiyle birçok televizyon kanalına uyarıda bulundu. 
     RTÜK'ten yapılan açıklamada yasanın, yayınların şiddet kullanımını özendirici nitelikte olmaması hükmünü haber bültenlerinde ihlal eden ATV, Habertürk, Cine-5 ve Olay TV'nin uyarılmasına karar verildiği bildirildi. Aynı ihlal gerekçesiyle Özgür Radyo ve Hakkari FM için de uyarı kararı alındı. 
     Kurul, ayrıca, TGRT'yi "Çarkıfelek", NTV'yi "N-Moda", Star TV'yi "Şaka Maka", ATV'yi "Akademi Türkiye" programlarındaki yayın ihlalleri gerekçesiyle uyarma kararı aldı. 
     Ana haber bülteni nedeniyle Kanal D'den savunma istenirken, Kanal D'nin yine "Şimdi Tatil Zamanı" programı nedeniyle uyarılmasına karar veren Kurul, Star TV'yi de "Yaz Güneşi", CNN'i "İş'te Gündem", Kanal 7'yi de "Yaz Konserleri" ve "ana haber bülteni" nedeniyle uyardı. Kurul ayrıca Show Tv'yi "Kurtlar Vadisi", Meltem TV'yi "Sarıtel", ATV'yi "Bambaşka biri" programları ve Olay TV'yi de reklam filmi nedeniyle uyardı. 
     Üst Kurul, "Sabah Yıldızları" programı ve bir reklam nedeniyle de Show TV'ye birer kez program durdurma cezası verdi. 
     
</TEXT>
</DOC>
