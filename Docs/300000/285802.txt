<DOC>
<DOCNO> 285802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo26.html </URL>
<DATE> 2004/11/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çalımbay İlk yarıyı en iyi yerde bitirmeyi hedefliyoruz... 
</HEADLINE>
<TEXT>

     Çaykur Rizespor Teknik Direktörü Ziya Çalımbay, ilk yarıyı en iyi yerde bitirmeyi hedeflediklerini söyledi. 
     Çalımbay, yaptığı açıklamada, Birinci Süper Futbol Ligi'nde oynadıkları son 4 maçın kendileri için çok önemli olduğunu ifade etti. 
     Puan çetvelinde istedikleri yere gelmek için bu karşılaşmalardan iyi sonuçlarla ayrılmaları gerektiğini belirten Çalımbay, şöyle dedi 
     ''Gençlerbirliği maçı kötü geçti. Malatyaspor karşısında kaybetmemize rağmen, sezonun en iyi oyunlarından birini oynadık. Son iki haftada Denizlispor ile Gaziantepspor karşısında aldığımız iki galibiyet takıma olumlu yansıdı. Futbolcularımızın morali bir anda üst seviyeye çıktı. Bir istikrar yakaladığımıza inanıyoruz. Bu istikrarı koruyarak ilk yarıyı en iyi yerde bitirmeyi hedefliyoruz.'' Çaykur Rizespor'un her maçta öncelikli hedefinin puan kaybetmemek olduğunu açıklayan Çalımbay, hafta sonu Sakaryaspor ile yapacakları maça bu düşünceyle çıkacaklarını kaydetti. 
     Çaykur Rizespor'un deplasmanda daha güzel futbol oynadığını ileri süren Çalımbay, Sakaryaspor maçının iç sahada oynanmasının sanılanın aksine kendileri için dezavantaj olduğunu ifade etti. 
     Sakaryaspor maçına çok iyi konsantre olup, kazanmaktan başka birşey düşünemediklerini dile getiren Çalımbay, ''Rakibi küçümsemek gibi bir şey söz konusu olamaz. Sakaryaspor maçına dört büyüklerle oynuyormuş gibi konsantre olup çıkacağız. Galip gelmek için elimizden gelini yapacağız'' dedi. 
     
</TEXT>
</DOC>
