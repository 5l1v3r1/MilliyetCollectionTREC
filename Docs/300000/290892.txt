<DOC>
<DOCNO> 290892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo21.html </URL>
<DATE> 2004/10/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Galatasaray'da 100. yıl etkinlikleri yarın başlıyor... 
</HEADLINE>
<TEXT>

     Galatasaray Kulübü, kuruluşunun 100. yıldönümü etkinlikleri çerçevesinde kutlama programlarına yarın resmen start verecek. 
     Sarı-kırmızılı kulüp, futbol takımının Kayserispor ile yarın Ali Sami Yen Stadı'nda yapacağı maç öncesinde bir dizi etkinlik düzenleyecek. 
     Kutlamalar, Galatasaray Kulübü'nün doğduğu yerde, Galatasaray Lisesi'ndeki şehitlik bölümünde, kulüp başkanı Canaydın ve yönetim kurulu üyelerinin saat 16.30'da saygı duruşu ile başlayacak. 
     Daha sonra tiyatrocu Tarık Papuçcuoğlu, Ferhan Şensoy ve tiyatrocu arkadaşlarının önderliğinde, kulübün kurulduğu 10 Edebiyat A sınıfında etkinlik yapılacak. Ali Sami Yen ve 7 kurucu arkadaşı temsil edilerek, sınıfın sıralarında Galatasaray'ı nasıl kurdukları anlatılacak. 
     
     100. YIL MEŞALESİ 
     Daha sonra, Ali Sami Yen ile arkadaşlarının lisede yaktığı Galatasaray Meşalesi, Ali Sami Yen Stadı'na doğru yola çıkarılacak. 
     İlk etapta liseli atletlerle başlayacak yolculuk, daha sonra kulübün lisanslı atletleriyle devam edecek. 
     100. Yıl Meşalesi, Taksim-Mecidiyeköy güzergahından geçerek, Ali Sami Yen Stadı'na ulaşacak. 
     
     STATTA ŞÖLEN SAAT 19.05'TE 
     100. yıl kutlama etkinliklerinin Ali Sami Yen Stadı'ndaki bölümü, 1905 yılında kurulan kulübün kuruluşunu simgeleyen saat 19.05'te başlayacak. 
     Galatasaray Futbol Takımı'nın saat 20.00'de Kayserispor ile yapacağı Birinci Süper Lig maçı öncesinde, sarı-kırmızılı taraftara stat kapasitesi olan 18 bin adet özel olarak hazırlanmış kırmızı aslan giysileri ve 100. yıl bayrakları dağıtılacağı öğrenildi. 
     Galatasaray'ın tüm amatör şubeleri ve PAF takımı ile eğitim kurumlarının temsilcileri de statta hazır bulunacak. 
     
     ANADOLU ATEŞİ GÖSTERİ YAPACAK 
     Etkinlikler çerçevesinde Anadolu Ateşi Grubu, 120 dansçı ve 120 davulla sarı-kırmızılı taraftarları coşturacak. 
     Bu arada, liseden getirilen 100. Yıl Meşalesi, eski açık tribünde özel olarak hazırlanan bölümde yakılacak. 
     Öte yandan, sarı-kırmızılı yönetim, yarın saat 19.05'ten itibaren Galatasaray'a gönül vermiş olan herkesin yurtiçinde ve yurtdışında camlarına, balkonlarına Galatasaray bayrağı asmalarını istedi. 
     
</TEXT>
</DOC>
