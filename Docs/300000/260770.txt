<DOC>
<DOCNO> 260770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun28.html </URL>
<DATE> 2004/08/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Baba AB, Türkiye'ye müzakere tarihi vermelidir... 
</HEADLINE>
<TEXT>

     Alman Demokratik Sosyalizm Partisi PDS Berlin eyalet meclisi üyesi Evrim Baba, AB'nin, son yıllardaki gelişmelerden dolayı Türkiye'ye müzakere tarihi vermesi gerektiğini söyledi. 
     Baba, yaptığı açıklamada, ''AB bu yılın sonunda yapacağı zirvede Türkiye'ye görüşme tarihi vermelidir. Hem Türk hükümeti, hem de halkı yıllardan bu yana AB'ye üye olmanın çabası içindedir. Bugüne kadar olan eksikliklerine rağmen Türk hükümeti çok önemli reformlar gerçekleştirmiştir'' dedi. 
     Türkiye'nin diğer eksikliklerini de tamamlayarak, tüm engellemelere rağmen Kopenhag kriterlerinin siyasi kısmını tamamlayacağına inandığını ifade eden Baba, bu nedenle en kısa zamanda müzakerelere başlanması gerektiğini kaydetti. 
     Türkiye'nin, AB'nin diğer ekonomik kriterlerini ve üyelik koşullarını yerine getirecek potansiyele sahip olduğunu belirten Baba, ''Arzu edilen Türkiye'yi kısa sürede AB üyesi olarak görmektir. Türkiye'nin AB üyeliği aynı zamanda kültürler arası hoşgörüyü de geliştirecek, kültürler arasındaki olası çatışmaları engelleyecektir'' şeklinde görüş belirtti. 
     
</TEXT>
</DOC>
