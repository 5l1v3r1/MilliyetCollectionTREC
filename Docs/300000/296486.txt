<DOC>
<DOCNO> 296486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun04.html </URL>
<DATE> 2004/12/10/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Irak'ta bir ABD askeri öldürüldü, kamyon şoförü serbest 
</HEADLINE>
<TEXT>

     Irak'ın batısındaki Anbar kentinde çıkan çatışmada, bir Amerikan deniz piyadesi öldürüldü. 
     ABD ordusundan yapılan açıklamada, dün Anbar kentinde güvenlik operasyonlarına katılan bir deniz piyadesinin öldürüldüğü belirtildi. 
     Açıklamada olayla ilgili ayrıntılı bilgi verilmedi. 
     
     BANGLADEŞLİ ŞOFÖR SERBEST 

     Bu arada, Irak'ta militanlar tarafından rehin alınan Bangladeşli bir kamyon şoförü serbest bırakıldı. 
     Dakka'da yayınlanan Daily Star gazetesinin, diplomatik kaynaklara dayandırdığı haberinde, Irak İslam Ordusu örgütü tarafından yaklaşık 2 ay önce rehin alınan ve bir Kuveyt nakliye şirketi için çalışan 42 yaşındaki kamyon şoförü Ebul Kasım'ın Irak İçişleri Bakanlığı'nın koruması altında olduğu bildirildi. 
     Haberde, Kasım'ın Irak'ta 26 Ekim'de ABD üssü yakınında Sri Lankalı bir kamyon şoförüyle birlikte kaçırıldığı belirtildi. 
     Öte yandan, Bangladeş Dışişleri Bakanlığı üst düzey yetkilisi Şemsir Mobin Çovdhury, söz konusu haberin henüz doğrulanmadığını söyledi. 
     Bangladeş, Washington yönetiminin Irak'a asker göndermesi talebini reddetmişti. 
     
     ONBAŞI, FİRAR ETMEKLE SUÇLANDI 

     Öte yandan, Irak'ta geçen yıl kaybolan ve militanlar tarafından kaçırıldığını iddia eden Arap asıllı Amerikalı onbaşı Vasıf Ali Hüseyin, firar etmekle suçlandı. 
     ABD Deniz Kuvvetlerinin 5 aydır sürdürdüğü soruşturmada, kaybolduktan sonra Lübnan'da ortaya çıkan Hüseyin'in Arapça çevirmen olarak görev yaptığı birliğinden izinsiz ayrıldığı bildirildi. 
     Hüseyin'in devlet mülkünü kaybetmek ve orduya ait silahı çalmakla da suçlandığı belirtildi. 
     Onbaşı Vasıf Ali Hüseyin'in askeri mahkemeye çıkarılıp çıkarılmayacağına soruşturma subayının karar vereceği kaydedildi. 
     Hüseyin, geçen haziran ayında Felluce yakınındaki askeri kamptan ayrılmış ve Lübnan'da ortaya çıkmıştı. 
     ABD ordusu, savaşta firar etmeyi ölümle cezalandırabiliyor. 
     
</TEXT>
</DOC>
