<DOC>
<DOCNO> 260157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/kohen.html </URL>
<DATE> 2004/08/03/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak'ta ilk Türk kurban... 
</HEADLINE>
<TEXT>


IRAK'ta militanların kaçırdığı yabancıların öldürülmesiyle ilgili olarak TV ekranlarına sık sık yansıyan o korkunç görüntülerden biri, dün bir Türk vatandaşına aitti... 
Çorum doğumlu Murat Yüce, El Kaide'yle bağlantılı El Zerkavi'nin "Tevhit ve Cihat" örgütünün amansızca canına kıydığı ilk Türk oldu. 
Murat Yüce'nin "suçu", kameranın önünde okumaya mecbur edildiği "itirafname"ye göre, Irak'ta bir Amerikan üssüyle iş yapan bir Türk firmasının hesabına çalışmış olmak... Tabii "yargılama"nın ve "infaz"ın hangi koşullar altında yapıldığı ortada... 
Sözü geçen örgüt ve başka militan gruplar , kendilerini göstermek, güçlerini kanıtlamak ve gerek yabancı şirketlere, gerekse mensup oldukları ülkelere gözdağı vermek için rehineleri başlarından vurma veya kafalarını uçurma yöntemini sık sık uyguluyorlar. Nitekim şimdiye kadar kaçırılan yabancıların sayısı 70'i buluyor. Bunların bir kısmı da Müslüman. Gözü dönmüş militanlar, şartlarını kabul ettirmek uğruna, "dost ve kardeş" ülkelerin insanlarını da merhametsizce vurmaktan hiç çekinmiyorlar... 

EL Zerkavi'nin teşkilatına mensup militanların eylemleri, şiddetin her çeşidinin uygulandığı Irak'taki kaos halinin sadece bir unsurunu oluşturuyor. 
Gün geçmiyor ki Irak'ta bir intihar saldırısı, bir suikast, bir bombalama olayı meydana gelmesin. ABD işgal güçlerinin himayesindeki yeni Irak hükümeti, güvenlik sorununu çözmekten aciz. Bir avuç militandan ibaret de olsa "Tevhit ve Cihat" örgütü kendi stratejisini, planladığı gibi sürdürebiliyor. Yabancı şirketleri ya da devletleri şartlarını kabul etmeye zorluyor. Filipin hükümeti, askerlerini geri çekme kararını aldı... Murat Yüce'yi çalıştıran şirket de Irak'ta çalışmaktan vazgeçti ... Bazen militanlar, yabancı hükümetleri kendileriyle pazarlığa oturmaya da mecbur ediyor Mısır ve Kuveyt bu yolu denedi ... 
Kabul etmeli ki, militanlar bu alanda başarılı oluyorlar. Dünya bunu onaylamasa, o korkunç görüntülerden irkilse ve bundan büyük infial duysa bile, eylemciler kendi halklarının desteğini kazanmayı umuyorlar. 
Bunun Irak'ın yeniden yapılanmasına, iç barışın kurulmasına, halkın normal yaşamına dönmesine katkıda bulunmak şöyle dursun, büyük zarar verdiği açık. 

IRAK'ta yabancı rehineleri katleden "Tevhit ve Cihat" örgütünün yanı sıra, kendilerine göre farklı hedefleri ve gündemleri bulunan çeşitli terör grupları var. 
Ne var ki bu tür eylemler son zamanlarda giderek Irak toplumunun çeşitli kesimlerini de hedef alıyor. Yeni yöneticilerden, "sokaktaki adam"a kadar yüzlerce Iraklı da saldırılara kurban gidiyor. 
Önceki gün kiliselerin bombalanmasını da bu çerçevede değerlendirmek lazım. Sünni, Şii, Kürt kesimler arasındaki provokasyonlar ve çatışmalar dizisine şimdi Hıristiyan kesim de eklenmiş bulunuyor. 
Ne yazık ki Irak'ta artık toplum giderek aşırılığa ve zıtlaşmaya doğru gidiyor. Böyle devam ederse daha uzun zaman normal yaşama ve istikrara dönmek mümkün olmayacak... 



</TEXT>
</DOC>
