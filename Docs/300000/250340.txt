<DOC>
<DOCNO> 250340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur42.html </URL>
<DATE> 2004/06/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Üniversite 2. sınıf öğrencisi ÖSS'yi protesto için Ankara'ya yürüyor... 
</HEADLINE>
<TEXT>

     ÖSS'deki yanlışları protesto etmek amacıyla dün İstanbul'dan Ankara'ya yürüyüş başlatan üniversite öğrencisi Ali İlik, Gebze'ye ulaştı. 
     Gebze Belediyesi Meclis Salonu'nda basın toplantısı düzenleyen Işık Üniversitesi Fizik Bölümü ikinci sınıf öğrencisi Ali İlik, ÖSS'de yapılan yanlışları protesto etmek amacıyla Ankara'ya yürüdüğünü ve Başbakan, Bakanlar ve YÖK Başkanı ile görüşmeye çalışacağını söyledi. 
     ÖSS'nin kaldırılması gerektiğini öne süren İlik, şunları söyledi 
     ''ÖSS-1, ÖSS-2 ve ÖSS-3 adı altında her lise sınıfının sonunda sınav yapılmalı ve üniversiteye böyle girilmeli. Bu üç sınavın toplamı değerlendirilmeli. 
     ÖSS'de her yıl zorluk derecesi artıyor. Standart da yok. Ben bu son sınavda bir ilköğretim okulunda küçük ve alçak sıralarda sınava girdim ve 3 saat boynum tutuldu. Görevliler de konuşuyordu. Oysa yasaktı. Bazı yerlerde tuvalet izni veriliyor bazı yerlerde verilmiyor. Bunda da standart olmalı.'' İlik, yürüyüşü boyunca her kesimin desteğini beklediğini kaydetti. 

     
</TEXT>
</DOC>
