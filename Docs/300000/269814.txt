<DOC>
<DOCNO> 269814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur05.html </URL>
<DATE> 2004/09/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Utanmaz tacizci 
</HEADLINE>
<TEXT>

     Neşet KARADAĞ DHA 
ÇUKUROVA Üniversitesi Ç.Ü. Tıp Fakültesi Balcalı Hastanesi personel şefi 43 yaşındaki Mehmet Sinpari, kızını telefonla rahatsız eden tacizciyle konuşmak isteyince kaçırılıp hastanelik edildi. İki kızıyla birlikte otomobile bindirilen Sinpari, Seyhan Barajı kıyısındaki ıssız bir yere götürülüp dövüldü. 
     Kızı 16 yaşındaki H.'nin kimliği saptanamayan bir kişi tarafından telefonla taciz edildiğini öğrenen Mehmet Sinpari, bu kişinin kızını aradığı sırada telefonu alarak görüşmek istediğini belirtti. Sinpari, tacizci ile belirledikleri buluşma noktası olan Çakmak Plaza'ya kızları H. ve 15 yaşındaki K. ile birlikte gitti. Sinpari ve kızları, buluşma noktasında 3 kişi tarafından otomobile bindirilerek kaçırıldı. 
     Seyhan Gölü kıyısında İt Adası' denilen ıssız yarımadaya götürülen Sinpari, tartıştığı tacizci ve arkadaşları tarafından kızlarının gözü önünde bayılıncaya kadar tekme, tokat dövüldü. Tacizciler olay yerinden kaçarken Sinpari'nin kızları cep telefonuyla polisi arayarak yardım istedi. 
     Emniyet Müdürlüğü Haber Merkezi yetkilileri, bölgeye ekip sevk etti, 112 Hızır Servis'ten de ambülans istendi. Olay yerine ulaşan polis, ambülansın olay yerini ulamaması üzerine yerde hareketsiz yatan Sinpari'yi ekip minibüsüyle Adana Devlet Hastanesi'ne götürdü. 
     Aldığı darbelerin etkisiyle vücudunda morluklar oluşan Sinpari'nin röntgen filmleri çekildi, ancak kırığa rastlanmadı. Olanları hazmedemeyip sinir krizleri geçiren Sinpari, "Bunun hesabını verecekler'' diye bağırdı. Sinpari tedavisinin ardından taburcu edildi. 
     H., polise verdiği ifadesinde, "Beni telefonla biri taciz ediyordu. Babam telefonu alıp bu kişiye görüşme teklif etti. Buluştuk. Konuşmak için bizi arabaya bindirip ıssız bir yere götürdüler. O sırada babamı dövüp kaçtılar'' dedi. 
     Polis, Sinpari'yi döven ve kızına tacizde bulunan kişiye ve arkadaşlarına telefon kayıtlarından ulaşmaya çalışıyor. 

     
</TEXT>
</DOC>
