<DOC>
<DOCNO> 275703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur10.html </URL>
<DATE> 2004/09/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Boşanma davalarının görüleceği gün eşini boğazını keserek öldürdü 
</HEADLINE>
<TEXT>

     Mehmet HARBURCU ŞANLIURFA, DHA 
ŞANLIURFA'da, Mustafa Çakallı tartıştığı eşi İsmet Çakallı'yı, mutfakta boğazını keserek öldürdü. Bir süre önce, şiddetli geçimsizlik nedeniyle boşanma davası açan çiftin, dün Şanlıurfa Adliyesi'nde duruşmalarının olduğu öğrenildi. 
     Balıklıgöl semtindeki Tepe Mahallesi'nde oturan tesisatçı 35 yaşındaki Mustafa Çakallı, gece geç saatlerde geldiği evinde 9 yıllık eşi 29 yaşındaki İsmet Çakallı ile belirlenemeyen bir nedenle tartışmaya başladı. 3 çocukları olan çiftin tartışması gece boyunca devam etti. İsmet Çakallı, sabah uyanan çocuklarını komşularına gönderdi. Mustafa Çakallı, sabah da tartışmayı sürdürdüğü eşini, evlerinin mutfağında yere yatırıp, ekmek bıçağıyla boğazını keserek öldürdü. 
     Mustafa Çakallı olaydan sonra ortadan kaybolurken, İsmet Çakallı'nın cesedini kızları Kübra buldu. 
     Çiftin sürekli kavga ettikleri ve İsmet Çakallı'nın bir süre önce şiddetli geçimsizlik nedeniyle boşanma davası açmasına rağmen birlikte yaşadıkları öğrenildi. 
     Yakınları, dün çiftin Şanlıurfa Adliyesi'nde boşanma davalarının olduğunu söyledi. Olayla ilgili soruşturmanın sürdürüldüğü bildirildi. 
     
</TEXT>
</DOC>
