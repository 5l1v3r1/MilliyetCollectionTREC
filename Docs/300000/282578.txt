<DOC>
<DOCNO> 282578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas20.html </URL>
<DATE> 2004/10/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
'Süpermen' karısından son isteği Kerry'ye oy ver 
</HEADLINE>
<TEXT>

     ''Süpermen'' filmlerinin unutulmaz yıldızı Christopher Reeve'in ölmeden önce karısından son isteğinin, ABD başkanlık seçimlerinde Demokrat Parti adayı John F. Kerry'ye destek vermesi olduğu bildirildi. 
     New York Daily News gazetesi, Dana Reeve'in, 12 gün önce kaybettiği 52 yaşındaki kocası için tuttuğu yastan çıkarak Kerry'nin Ohio, Columbus'daki kampanyasına aktif şekilde katıldığını ve bunun kocasının vasiyeti olduğunu söylediğini yazdı. 
     Bayan Reeve'in, seçim kampanyalarının önemli bir tartışma konusunu teşkil eden ''kök hücre'' araştırmaları konusunda Kerry kampanyasına destek vermek için harekete geçtiği kaydediliyor. Kocasının da bir kök hücre savunucusu olduğunu hatırlatan Dana Reeve, kampanyada yaptığı konuşmada şunları söyledi 
     ''Bugün acıyı bırakıp umutlanmak için doğru bir an. Buradayım, çünkü Chris Reeve gibi John Kerry de umutlarımızın canlı tutulmasına inanıyor. Chris, siyasetin asla umudun önünde engel teşkil etmeyeceği bir dünyada yaşamayı hayal ediyordu.'' Dana Reeve, kocasının yaptığı son telefon görüşmelerinden birinin Senatör Kerry ile olduğunu söyleyerek, Christopher Reeve'in bu görüşmede Kerry'ye neleri yapıp neleri yapmaması konusunda tavsiyelerde bulunduğunu ifade etti. 
     
</TEXT>
</DOC>
