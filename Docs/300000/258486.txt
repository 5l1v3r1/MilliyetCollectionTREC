<DOC>
<DOCNO> 258486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun40.html </URL>
<DATE> 2004/07/27/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
BM, İran'ı insan hakları normlarına uyma çağrısı yaptı 
</HEADLINE>
<TEXT>

     Birleşmiş Milletler, İran'da geçen yıl gözaltındayken öldürülen İran kökenli Kanadalı Gazeteci Zehra Kazemi'nin ölümüne sebep olanların yargılanma süreciyle ilgili olarak, İran hükümetine, insan hakları normlarına uyması ve gelecekte bu tür kötü muamelelere meydan verecek bir zemin yaratmaması çağrısında bulundu. 
     BM'nin düşünce ve ifade özgürlüğü konusundaki özel raportörü Ambeyi Ligabo, yargıçların bağımsızlığıyla ilgili özel raportörü Leandro Despouy ve işkence konusundaki özel raportörü Theo van Boven tarafından yayınlanan açıklamada, Kazemi'nin ölümüyle ilgili olarak geçen hafta yargılanan İran istihbarat servisi görevlisinin, 2 gün süren duruşmadan sonra serbest bırakılmasının, geride cevaplanmamış sorular bıraktığı belirtildi. 
     Açıklamada, İran otoritelerinin bu olayı bütün yönleriyle ortaya çıkaracak açık bir yargılama yapamaması ve yargının bağımsız bir olarak görevini yapmasını sağlayamaması durumunda, bunun, güvenlik görevlilerinin yargı karşısında dokunulmazlığı anlamına geleceği ve gelecekte de benzer insan hakları ihlallerinin ortaya çıkmasına uygun bir zemin yaratacağı kaydedildi. 
     BM uzmanları, geçen hafta konuyla ilgili olarak bakılan davada, mahkemenin uluslararası adil yargılama standartlarını karşılamadığını ve olayla ilgili sunulan delillerin mahkeme tarafından görmezlikten gelindiğini belirtti. 
     Bu tür işkence olayları konusundaki her iddianın tarafsız soruşturmalara ihtiyaç duyduğunu kaydeden BM uzmanları, İranlı yetkililere, İran'ın da taraf olduğu Uluslararası Sivil ve Siyasi Haklar Sözleşmesi'ne uyması çağrısında bulundu. 
     54 yaşındaki Kazemi, geçen yıl Haziran ayında öğrencilerin öncülüğünde rejim karşıtı gösterilerin yoğunlaştığı bir dönemde Evin Cezaevi önünde fotoğraf çekerken tutuklanmıştı. Cezaevindeyken polis, Yargı Erki ve İstihbarat Bakanlığı yetkilileri tarafından sorgulanan Kazemi, fenalaştıktan sonra kaldırıldığı hastanede 10 Temmuz'da ölmüştü. 
     
</TEXT>
</DOC>
