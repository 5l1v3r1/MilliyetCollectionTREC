<DOC>
<DOCNO> 251088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonsiy05.html </URL>
<DATE> 2004/06/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Atalay NATO Zirvesi'nin İstanbul'da yapılması Türkiye'nin prestijidir 
</HEADLINE>
<TEXT>

     Devlet Bakanı Beşir Atalay, Türkiye'nin yıldızının hem batıda, hem de İslam dünyasında eş zamanlı olarak parladığını belirterek, Türkiye'nin bu yıl sonunda AB üyeliği için müzakere tarihi alacağına neredeyse kesin gözle bakıldığını söyledi. 
     Atalay, AK Parti Ankara İl Başkanlığı'nca Asya Termal Tesisleri'nde düzenlenen ''Yerel Yönetimler Eğitim Programı'nın açılışına katıldı. 
     Beşir Atalay, yaptığı konuşmada, bu tür toplantıların bazı tereddütlere rağmen son derece yararlı olduğunu ifade ederek, yönetim inisiyatifleri ve toplumsal sorumluluk açısından ülke için yararlı olduğunu kaydetti. 
     Hükümetin, toplumsal şartların çok ağırlaştığı, ekonomik ve sosyal sorunların giderek derinleştiği bir süreçte yönetimi devraldığını anlatan Atalay, artık ülkede güven duygusunun tekrar canlandığını belirtti. 
     Dış politikada ülkenin geleceğini ve çıkarlarını titizlikle gözeten bir anlayışla gerçekleştirilen hamlelerle, çevrede yaşanan sıcak gelişme çatışmaların Türkiye'ye muhtemel yansımalarının başarı ile önlendiğini belirten Atalay, Türkiye'nin önünün aydınlandığına işaret etti. 
     Türkiye'nin yıldızının hem batıda hem de İslam dünyasında eş zamanlı olarak parladığını söyleyen Bakan Atalay, tarihinde ilk defa İKÖ Genel Sekreterliği'ne seçilen Türkiye'nin bu yıl sonunda AB üyeliği için müzakere tarihi alacağına kesin gözle bakıldığını bildirdi. 
     Atalay, Kıbrıs konusunda izlenen yapıcı, cesur ve diyaloğa açık politika ile Türkiye'nin ''şamar oğlanı'' olmaktan çıktığını, KKTC'nin de önünün açıldığını söyledi. 
     Kritik bir dönemde stratejik öneme sahip olan NATO Zirvesi'ne Türkiye'nin ev sahipliği yapmasının, Türkiye'nin prestiji olduğunu ifade eden Atalay, ''hükümetimiz her alanda yaşanmakta olan iyimser gelişmeleri güçlendirecek, mevcut pozitif ortamı kalıcı yapılara dönüştürecek her tedbiri almakta ve özenle uygulamaya devam etmektedir'' dedi. 
     Siyasetin amacının Türkiye Cumhuriyeti Devleti'ni, milleti ile birlikte yüceltmek ve daha güçlü, daha müreffeh bir geleceğe taşımak olduğuna işaret eden Atalay, siyaset anlayışlarının ekseninde ve temelinde ülkenin ve halkın mutlu ve müreffeh geleceğini inşa etmenin var olduğunu söyledi. 
     
     ''SİYASET İMKAN VE İKBAL ALANI DEĞİL'' 
     Devlet Bakanı Atalay, siyasetin imkan ve ikbal alanı değil, toplumu ve ülkeyi yüceltme iddiasının en temel kavramsal dayanağı olduğunu belirterek, şöyle konuştu 
     ''Ülke aydınlarına düşen, siyaseti böylesi bir kavramsal çerçevede anlamak, yorumlamak ve yaşatmaktır. Kötü yönetim süreçleri ve kötü örnekler her ne kadar siyaset kavramı üzerinde bir gölge oluşturmuş gözükse de siyaset özünde gerekli kaçınılmaz hatta kutsallık raddesinde önemi olan insani ve toplumsal uğraş alanıdır. Siyaset topluma adanmış, bir hayattır.'' Atalay, yakın siyasi tecrübelerden çıkan sonucun, Türkiye'nin güçlü geleceğine meydana getirmek, toplumsal moral, umut, güven, büyük ve güçlü sevgisi ve sağlam siyaset anlayışından geçtiğini söyledi. 
     Bakan Atalay, konuşmasında yoksulluk konusuna da değinerek, hükümetin ekonomik açıdan güçsüz aileleri kucaklamak üzere tedbirler aldığını belirtti. Atalay, bu çerçevede önemli bir kamu mekanizması olan Sosyal Yardımlaşma ve Dayanışmayı Teşvik Fonu'nun SYDF imkan ve araçlarını yoksullukla mücadelede kullanıldığını ifade etti. 
     Atalay, SYDF'nin yıllık 800 trilyon lira dolayında gerçekleşen gelirlerine ilaveten bütçe kaynaklarından 2003 yılı için 327 trilyon lira, 2004 yılı için de 380 trilyon lira ek ödenek ile yıllık kaynak kullanımının 1 katrilyon lira düzeyini aştığını bilirdi. 
     Bu kaynağın tek kuruşunun ihmal ve istismarına imkan vermediklerini SYDF vakıfları aracılığı ile muhtaç durumdaki ailelerin ihtiyaçları ve istihdamı ortamı yaratılmak için kullanıldığını kaydeden Atalay, ''ülke güvenliği ve toplumsal asayiş ne kadar önemli ise bireyin, ailenin ve toplumun sosyo-ekonomik ve psiko-sosyal dengesi ile sağlığı da o kadar önemlidir'' dedi. 
     Bu kaynakların kullanılmasında belde, ilçe ve il belediye başkanlarına çağrıda bulunan Atalay, belediye başkanlarından halkın sorunları ile yakından ilgilenmelerini istedi. 
     Bakan Atalay, vakıflar aracılığı ile muhtaç ailelere dağıtılan kömürün 1 Temmuz-30 Ekim tarihleri arasında verileceğini belirterek, 1 milyon tonluk bir stokun bulunduğunu bildirdi. 
     Atalay, yardıma muhtaç insanların vakıflar aracılığı ile başvuruda bulunmaları çağrısı yaptı. 
     
     ''BAŞKANLARI İZLEYECEĞİZ'' 
     AK Parti Yerel Yönetimlerden Sorumlu Genel Başkan Yardımcısı Halil ürün de yerel yönetimlerde görev alanlara çekişmelerden, dedikodulardan uzak durmaları gerektiğini belirterek, vatandaş ile iç içe olmaları tavsiyesinde bulundu. 
     Ürün, ''belediye başkanlarının görevleri dışarıda olmalıdır. Randevu ve imza için makama gelmelidirler. Belediye, masadan değil, sahadan idare edilir'' dedi. 
     Ürün, belediye başkanlarına sivil toplum örgütleri ile işbirliği içinde olmaları önerisinde de bulunarak, işadamlarını yatırım yapmaya teşvik etmeleri gerektiğini söyledi. Yaptıkları yeni bir çalışma ile belediye başkanlarını izleyeceklerini dile getiren Ürün, verdikleri sözleri yerine getirmeyen başkanlara bunları hatırlatacaklarını belirtti. 
     Belediye Başkanları, İl Genel Meclisi üyeleri ve bazı milletvekillerinin katıldığı toplantı, yarın sona erecek. 
     
</TEXT>
</DOC>
