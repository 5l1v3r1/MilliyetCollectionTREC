<DOC>
<DOCNO> 269818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur09.html </URL>
<DATE> 2004/09/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Öldürdüğü ev sahibinin tabutunu taşımış .. 
</HEADLINE>
<TEXT>

     Şaban KARDEŞ DHA 
TEKİRDAĞ'ın Çerkezköy İlçesi'nde ormanlık alanda 6 kurşunla öldürülen Hamit Çamyar'ın katil zanlısı eski kiracısı çıktı. Zanlı öldürdüğü ev sahibinin cenaze namazına katılıp tabutunu da taşımış. 
     Çerkezköy Organize Sanayi Bölgesi'ndeki bir tekstil fabrikasında vardiya amiri olarak çalışan 34 yaşındaki Hamit Çamyar, 4 Eylül gecesi, Tepe Emlak Konutları yakınındaki ormanlık alanda, vücudunun çeşitli yerlerine 6 kurşun sıkılarak öldürülmüş olarak bulundu. Bölgedeki çobanların haber vermesiyle cinayet bölgesine gelen polis, Çamyar'a ait cep telefonunu buldu. Cep telefonu kayıtlarından, Hamit Çamyar'ın cinayetten kısa bir süre önce, eski kiracısı 28 yaşındaki Dursun Cemal Gedik'le görüştüğünü belirledi. 
     Çerkezköy'de evinde yakalanan Dursun Cemal Gedik, ilk sorgusunda cinayeti işlediğini itiraf etti. Sanık Gedik, bir süre önce Çamyar'ın, fabrikaya işçi olarak alınmasında kendisine yardımcı olduğunu söyleyerek, "Olaydan yaklaşık bir hafta önce kendisine 1 milyar liraya tabanca sattım. Olay gecesi de parayı almak için buluştum. Bana silahın ancak 500 milyon lira edebileceğini söyledi. Ben de bunu kabul etmedim. Bunun üzerine bana Senin bir kadın ile ilişkin var, bunu biliyorum' diyerek üstü kapalı şantaj yaptı. Bu nedenle aramızda tartışma çıktı. Tartışma sonucu onu sattığım silahla vurdum'' dedi. 
     Sanık cinayetten sonra suç aleti silahı amcası Cemal Gedik'e verdiğini de itiraf etti. Bunun üzerine gözaltına alınan Cemal Gedik de, silahı saklaması için bakkal arkadaşı Adem Kaya'ya verdiğini anlattı. Polis cinayet aletini Adem Kaya'nın iş yerinde buldu. Gözaltına alınan üç sanığın sorgusu sürüyor. 
     
     TABUTUNU TAŞIMIŞ 
     Sanık Dursun Cemal Gedik'in, cinayetten bir gün sonra, eski ev sahibi Hamit Çamyar'ın İstasyon Mahallesi Camii'ndeki cenaze törenine katılarak tabutunu taşıdığı da anlaşıldı. Öldürdüğü ev sahibinin tabutunu taşıyıp saf tutarak cenaze namazını kılan Dursun Cemal Gedik hakkındaki soruşturma sürüyor. 
     
</TEXT>
</DOC>
