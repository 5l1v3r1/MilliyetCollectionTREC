<DOC>
<DOCNO> 274117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/axgun02.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk seferde öldürüldüler 
</HEADLINE>
<TEXT>


Geçim derdi nedeniyle gittikleri Irak'ta öldürülen 2 Türk TIR şoförü, gözyaşları arasında memleketlerinde toprağa verildi 

ŞANLIURFA, GAZİANTEP DHA 

Borçlarını ödeyebilmek için gittikleri Irak'ta, ilk seferlerinde direnişçilerin saldırıları sonucu hayatını kaybeden Türk TIR şoförleri Mehmet Atadan ile Cuma Duymaz, dün memleketlerinde gözyaşları arasında toprağa verildi. Önceki gece Musul'da araç konvoyuna açılan ateş sonucu hayatını kaybeden Duymaz'ın cenazesi, saldırıdan sağ kurtulan Türk şoförler, tarafından dün Habur Sınır Kapısı'nda ailesine teslim edildi. Şanlıurfa'nın Viranşehir ilçesinde toprağa verilen Duymaz'ın, tefecilerden aldığı 3 milyar lira borcun 15 milyar liraya yükselmesinin ardından Irak'a gittiği belirtildi. Duymaz'ın daha önce Şanlıurfa'nın Viranşehir ilçesindeki bir köyde traktör şoförlüğü yaparak ailesini geçindirmeye çalıştığı öğrenildi. 

Borç listesi çıktı 
Irak'ta 10 gün önce uğradığı saldırıda ağır yaralan ve kaldırıldığı hastanede yaşamını yitiren Mehmet Atadan'ın cenazesi de şoför arkadaşları tarafından Türkiye'ye getirildi. Memleketi Gaziantep'in Acaroba köyünde toprağa verilen Atadan'ın cenazesinin sarılı olduğu ceketinden borç listesi çıktı. Atadan'la birlikte aynı konvoyda yer alan amcasının oğlu Enver Atadan, "Amcamın oğlunu gözümün önünde vurdular, hastaneye götürdüm ama tedavi etmediler" dedi. 

CHP, Meclis'i göreve çağırdı 

CHP İzmir Milletvekili Ahmet Ersin, Irak'ta kaçırılan Türk şoförlerinin durumunun ele alınması için TBMM İnsan Haklarını İnceleme Komisyonu'nun toplanmasını talep etti. Ersin, başvuru yazısında, Irak'ta Türk kamyon şoförlerinin, vahşice katledilmelerinin, kamuoyunu şoke ettiğini belirterek, "Hükümetin, bu çağdışı ticaret anlayışına ve şoförlerin fedai olarak kullanılmasına göz yumması ve vatandaşlarının can güvenliğini sağlamak için, hiçbir önlem almaması da insani değildir" dedi. Ersin, komisyonun acilen toplanmasını istedi. 


</TEXT>
</DOC>
