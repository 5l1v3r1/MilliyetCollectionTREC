<DOC>
<DOCNO> 285319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/cemal.html </URL>
<DATE> 2004/11/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
17 Aralık'a kadar hata... 
</HEADLINE>
<TEXT>


Genelkurmay Başkanı Orgeneral Hilmi Özkök, laf olsun torba dolsun diye konuşanlardan değil. Ayaküstü de olsa noktasıyla virgülüyle konuşuyor, mesajlarını ince ince vermeye özen gösteriyor. 
Bu bakımdan, Özkök Paşa'nın Çankaya Köşkü'ndeki 29 Ekim resepsiyonunda gazetecilerle sohbeti ilginç bir örnek sayılabilir. 
Bir yerinde şöyle demiş 
"Avrupa Birliği'nin Türkiye'yle ilgili kararını alacağı 17 Aralık tarihine kadar beklemeliyiz, kararı görmeliyiz. O zamana kadar hiç kimse, hiçbir hata yapmamalı. AB kamuoyu ve karar vericileri, Türkiye'de çıkan sesleri çok iyi takip ediyorlar ve bundan etkileniyorlar. Onun için herkes, her kurum çok dikkat etmeli." 
17 Aralık'a kadar hata... 
Ne olabilir 
Örneğin Kuzey Irak'ta operasyon böyle bir hata olabilir mi 
Bu soru, Kerkük'e müdahale haberlerinin manşetlerde dolaştığı şu günlerde akla ister istemez takılıyor. 
Böyle bir operasyon, büyük bir hata olur. Türkiye'yi AB ile de, ABD ile de, Kürtler ve Araplarla da karşı karşıya getirir. Ve bir batağa çekebilir. 
Hiç kuşkunuz olmasın. 
Evet biliniyor. Kerkük'te Türkiye'yi bazı açılardan rahatsız edici gelişmelerin yaşandığı malum. 
Bu nedenle Genelkurmay Başkanlığı'nda harekat planları yapılmış olabilir. Bu da eski deyişle eşyanın tabiatına uygundur. Ama bu demek değildir ki Türkiye, bugünden yarına askeriyle Kuzey Irak'a girecektir. 
17 Aralık öncesi böyle bir hatayı Türkiye'ye yaptırmayı yürekten isteyen AB karşıtları olsa da, buna yeşil ışık yakılacağını sanmıyorum. 
Başka ne hata ne yapılabilir 
Asker - sivil çatışması... 
Bunu bekleyenler de var. 
17 Aralık'ı torpillemek amacıyla askerle sivil arasındaki duyarlı konuları kaşıyıp ajitasyon yapanlar, siyasete müdahale için askeri şu veya bu şekilde kışkırtanlar, provokasyon düşünenler, bunlar için sinsi sinsi çalışanlar da yok değil. 
Özkök Paşa'ya resepsiyonda bir soru 
"Toplumda Avrupa Birliği'ne verilen tavizler konusunda endişeler var. Bu konuda devlet içinde bir paralellik var mı " 
Genelkurmay Başkanı kontrollü 
"Devletin içinde uyum olması lazım. İyi düşünerek özenle adım atılmalı. O zaman hata olmaz. Ben hükümete bağlı bir organım. Erdoğan ve AKP başka, hükümet başka... Benim için hükümet Cumhuriyet hükümetidir. İnsanlar, hükümetler geçicidir. Ama kalıcı olan devlettir. Ve devletin organlarının uyum içinde çalışmaları esastır ve bu, sonuçta hepimizin çıkarınadır." 
Şöyle devam ediyor Özkök Paşa 
"Görüş ayrılığı olmaz mı Elbette olur. Bu zenginliktir. Bizim aramızda harekat planları yaparken dahi görüş ayrılıkları olur. Ama sonuçtaki uyum önemlidir." Hürriyet, 30 Ekim 
Eksiği fazlası yok. 
Bir demokraside, temel kurumların anayasal konumlarını yerli yerine oturtan sözler... 
Malum, bu sözlere kızanlar var. 
Onları kendi başlarına bırakalım. Gitgide etkisizleşiyor, devre dışı kalıyorlar. 
Şimdi doğru olan, hata yapmadan Türkiye'nin 'Avrupa yürüyüşü'nü devam ettirmektir. 



</TEXT>
</DOC>
