<DOC>
<DOCNO> 283425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko07.html </URL>
<DATE> 2004/10/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Uzanlar'la hukuk savaşını Motorola kazandı 
</HEADLINE>
<TEXT>

     Motorola şirketi yaklaşık üç yıl süren ve ''Uzan Grubu'na cep telefonu şebekesi kurmaları için sağladıkları ekipmanlara karşılık biriken 2 milyar dolardan fazla borcun ödenmesini' hedefleyen davanın, kendi lehlerine sonuçlandığını duyurdu. 
     ABD'nin finans ve ekonomi çevrelerine hitap eden Wall Street Journal gazetesinde yer alan habere göre, New York'taki Temyiz Mahkemesi, Uzan Ailesi'nin, 1990'lı yılların sonunda telefon ekipmanları üreticisi Motorola'nın 2,13 milyar dolarlık alacağına 'dolandırıcılık suretiyle el koyduğuna' karar verdi. 
     Temyiz Mahkemesi, Motorola ile Finlandiya'nın telekom ekipmanları üreticisi Nokia'nın açtığı ortak davaya bakan New York Güney Bölge Mahkemesi'nin, 2003 Temmuz ayında bu şirketler lehine verdiği kararı teyid etti. Ancak Uzan Ailesi'nin mahkemede temsil edilmeyi reddetmesinden dolayı, söz konusu paranın nasıl tahsil edileceğinin bir açıklık kazanmadığı kaydedildi. 
     Gazete, Türkiye'nin en büyük ikinci cep telefonu şebekesi Telsim'i daha önce kontrolünde bulunduran Uzan Ailesi'nin, söz konusu dava konusunda, ABD mahkemelerinin yetkili olduğunu kabul etmediklerini, davanın İsviçre mahkemelerinde görülmesini istedikleri bildirdi. 
     Türk hükümetinin, Telsim'in yanı sıra Uzanlara ait İmarbank ve diğer mallara el koyduğunu kaydeden gazete, Uzanların cep telefonu şebekesini kurabilmek için ihtiyaç duydukları ekipmanları finanse etmek üzere, 1998-2000 yılları arasında Motorola'dan 2,1 milyar dolar borç aldığını yazdı. 
     Bir zamanlar Forbes dergisinin dünyanın en zengin aileleri listesine aldığını belirttiği Uzanların, Türkiye'de meydana gelen iki deprem ve ekonomik kriz gibi kendi kontrolleri dışındaki sebeplerle Motorola'ya olan bu borcu ödeyemeyeceklerini bildirdiklerini yazan gazete, buna rağmen Uzanların 'Amerikan gazetelerine alışık olunmadık şekilde çok sayıda reklam vererek, Motorola'nın Telsim'e verdiği borcu satışmış gibi göstererek bu şirketi haksız gelir elde etmekle suçladığını' bildirdi. 
     Motorola'yı temsil eden Steptoe Johnson hukuk şirketi avukatlarından Howard Stahl ise Temyiz Mahkemesi'nin kararını uzun zamandır beklenen bir zafer olarak nitelerken, ''ABD'nin en üst temyiz mahkemesi, Uzanların Motorola ve Nokia'yı büyük miktarda dolandırdığına karar vermiştir'' dedi. 

     
</TEXT>
</DOC>
