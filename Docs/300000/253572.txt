<DOC>
<DOCNO> 253572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko23.html </URL>
<DATE> 2004/07/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Berlusconi, Ekonomi Bakanlığı konusunda geri adım attı... 
</HEADLINE>
<TEXT>

     Lütfullah Göktaş 

İtalya'da Ekonomi Bakanı Giulio Tremonti'nin istifası ve bu görevin geçici olarak Başbakan Silvio Berlusconi tarafından üstlenilmesiyle yaşanan gelişmeler, koalisyon ortakları arasında bir gerilim kaynağı olmaya devam ediyor. 
     Muhalefet ve bazı koalisyon ortaklarından gelen eleştirilerin ardından Başbakan Berlusconi'nin önümüzdeki Pazartesi günü parlamentoya bilgi vereceği açıklandı. 
     Koalisyon ortakları Hıristiyan Demokratlar ve Merkez Demokratlar Birliği'nin HDMDB ve Ulusal İttifak Partisi'nden UİP gelen tehdit ve eleştiriler sonrasında Berlusconi, Ekonomi Bakanlığı görevini aralık ayına kadar kendi elinde tutma düşüncesinden vazgeçmek durumunda kaldığının sinyalini verdi. 
     Berlusconi bugün, Brüksel'de katıldığı Avrupa Ekonomi ve Maliye Bakanları Konseyi ECOFIN toplantısı hakkında İtalyan Sayıştayına bilgi verdi. 
     Berlusconi, Sayıştay'da yaptığı konuşmada, ''ECOFIN, ilk kez, geçici olarak birkaç günlüğüne ekonomi bakanlığı görevini de üstlenmiş olan bir başbakanın vaatlerini inandırıcı bulmuştur'' dedi. Berlusconi'nin bu sözleri, Tremonti'nin boşluğunun, ''birkaç gün'' içinde başka bir isimle doldurulacağının göstergesi olarak yorumlandı. 
     Berlusconi'nin dün ekonomi bakanlığını aralık ayına kadar kendi elinde tutabileceğini söylemesi, HDMDB'nin tepkisine neden olmuştu. 
     HDMDB lideri Marco Follini, ''Başbakan'dan bu konuda ne yapacağı konusunda 17 Temmuz'a kadar koalisyon ortaklarına bilgi vermesini istiyoruz. Ekonomi Bakanlığı'nı uzun süre kendi elinde tutacak olursa, parti olarak koalisyondan çekilip hükümeti dışarıdan destekleriz'' diye konuşmuştu. 
     Koalisyonun en önemli ortağı UİP lideri Gianfranco Fini de, ekonomi bakanlığının uzun süre Berlusconi'nin elinde tutulması düşüncesine sıcak bakmadıklarını söylemişti. 
     Corriere dello Sera gazetesi bugünkü nüshasında Berlusconi'nin koalisyon ortaklarından HDMDB'nin tavrına bozularak, ''Yeter artık, bu Hıristiyan-demokratlara tahammülüm kalmadı'' diye söylendiğini yazdı. 
     La Repubblica gazetesi ise kendisinden Ekonomi Bakanlığı için en güçlü aday olarak görülen Mario Monti'nin Berlusconi'ye olumsuz yanıt verdiğini kaydetti. 
     Halen Avrupa Birliği Rekabet Komisyonu Başkanı olarak görev yapan Monti'nin, ''Brüksel'i tercih ediyorum. Başbakana Ekonomi Bakanlığı görevini kabul edemeyeceğimi söyledim'' dediği kaydedildi. 
     
</TEXT>
</DOC>
