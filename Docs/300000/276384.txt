<DOC>
<DOCNO> 276384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/aspo.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
12. Dev Adam 1-0 
</HEADLINE>
<TEXT>


Bodo Glimt karşısına değişik kadrosu ve tedirgin futbol anlayışı ile çıkan Siyah-Beyazlı takım, sahanın yıldızı İbrahim Üzülmez'in golüyle galibiyeti yakaladı, rahat bir nefes aldı 


90 dakika 

BİLAL MEŞE 

Tarihi İnönü Stadı'nı dolduran taraftarlar doğrusu maça korkarak gelmişlerdi Bu korkularında da haklıydılar... Geçmişte bu stadda hayal kırıklığı yaşamışlardı... Sadece diken üstünde olan onlar değildi... Bir anlamda bu mücadele Del Bosque için "kader" sınavıydı. 
Maçın ilk yarısı tam bir taktik savaşıydı... Beşiktaş, ilk maçta attığı tek golün değerini bilerek sahaya çıktı. Del Bosque, kadroda zorunlu değişikliklere gitmişti yine. Formsuzları kenara çeken İspanyol hoca Çağdaş, Pancu ve Fatih Sonkaya'yı ilk on birde sahaya sürdü. Seyirci desteğini arkasına alan Beşiktaş, ilk yarıda hücumdan çok kontrollü bir futbol ortaya koymayı tercih etti. Savunmasını sağlam tuttu, uzun toplarla rakip kaleye inmeye çalıştı. Doğrusu ilk yarıda golün dışında net bir pozisyon yakalayamadı. 
19. dakikada Kartal'ın ilk tehlikeli atağı geldi... İbrahim Üzülmez soldan indi, ortaladı. Sağdan ceza alanına giren Ahmed Hasan'ın kafa şutunda top kalecide kaldı. 21'de İbrahim Toraman'ın kafayla geri pası yürekleri ağızlara getirirken, top yandan az farkla kornere çıkınca herkes "oh" çekti. 38'de İbrahim Akın, savunmayı çizgi halinde yakaladı, soldan sıfıra kadar indi. Carew'e kötü çıkararak, Beşiktaş'ı mutlak bir golden etti. 39'da Ahmed Hassan sağdan süratle indi, ceza alanına girdi, sert vuruşunda topu kaleci üç hamlede önleyebildi. 
Ve 45. dakika... Önce Pancu yay üzerinden sert vurdu, top kaleciden geri döndü... İbrahim Üzülmez topun gelişine soluyla nefis vurdu, meşin yuvarlağı Bodo kalecisi Horn'un uzanamayacağı köşeye gönderdi 1-0. 
Del Bosque ikinci yarıya ilk devrenin "işsizi" Carew'in yerine Sergen'i, bal yapmayan arı olan İbrahim Akın'ın yerine de Tümer'i alarak başladı... Beşiktaş, kalan 45 dakikalık bölümde skoru korumak adına zamana oynadı. Sergen ve Tümer teknik kapasitelerini ön plana çıkararak, top çevirdiler, takımlarını avantaj sağladılar. Beşiktaş bu yarıda fazla sıkıntı çekmedi. Çağdaş ve İbrahim Toraman'ın savaşçı kimlikleri tüm hatlarıyla yüklenmeye çalışan Bodo'nun ataklarını etkisiz hale getirdi. 
83'te Steeinbauu, soldan gelen topa sert vurdu, meşin yuvarlak yandan az farkla auta gitti. 88'de Johansen, topu altı pasa kesti, kaleci Ramazan topa hareketlenen Kjolner'den önce çıkarak mutlak tehlikeyi önledi. Juanfran, sahada kaldığı kısa bölüm içinde İbrahim Üzülmez'in bulunduğu sol koridoru iyi kullandı, oyunu bu kanattan rakip alana yıktı. Bu süreç içinde İspanyol oyuncunun topla yaptığı klas hareketler tribünlerden alkış topladı. 
Kartal bu kez İnönü'de kazaya uğramadı. İbrahim Üzülmez'in tek golüyle UEFA gruplarına kanat çırparken, haftalardır camiada süren gerilim yerini barışa bıraktı. Derin bir nefes alan Başkan Yıldırım Demirören ve arkadaşlarının maç bitiminde soyunma odalarına giderek, oyuncuları kutlaması bu galibiyetin öneminin en büyük göstergesiydi. 

Kesenin ağzı açıldı 

BEŞİKTAŞ, bu sezon ilk kez prim alma hakkı kazandı. Siyah - Beyazlı yöneticiler, tur primini 10'ar bin dolar yaklaşık 15'er milyar lira olarak belirledi. Futbol Komitesi Başkanı Kıvanç Oktay, "Özlenen başarılar gelecek" dedi. 
OKTAY, Bosque ile çalışmaya devam edeceklerini söyledi. Beşiktaşlı yönetici, "Hocamızı göndermeyiz. Asla gitmesi yönünde bir karar almadık. iki yıllık mukavelesi var. Bunu sonuna kadar kullanmak istiyoruz" diye konuştu. 

Kura 5 Ekim'de çekiliyor 

BEŞİKTAŞ'IN UEFA Ligi'ndeki rakipleri 5 Ekim'de UEFA'nın Nyon'daki merkezinde çekilecek kurayla belli olacak. Siyah - Beyazlı ekip, kuraya 2. torbadan katılacak. 

Maçtan notlar 
'Beşiktaş daha iyiydi' 
BODO Glimt Teknik Direktörü Oystein Gare, Beşiktaş'ın rövanşta ilk maça oranla daha iyi oynadığını söyledi. Gare, "Zaman zaman istediğimiz tempoyu yakalamamıza rağmen sonuca gidemedik. Beşiktaş'a başarılar" dedi. 

Ve hasret sona erdi 
KARTAL, evindeki 185 günlük galibiyet hasretine Bodo Glimt maçıyla son verdi. Siyah - Beyazlılar, İnönü Stadı'ndaki en son galibiyetini 2003 - 04 sezonunun 27. haftasında 27 Mart'ta Gaziantepspor'a karşı almıştı. 

Fener'e gönderme 
BEŞİKTAŞ taraftarı, Manchester United'a 6 - 2 yenilen ezeli rakip Fenerbahçe'ye pankatlarla taşlamalar yaptı. Kapalı tribüne, "Wimbledon Tenis Turnuvası başladı. İlk set 6-2. Ayağına sağlık Rooney" pankartı açıldı. 

İlk kez Norveçli 
BEŞİKTAŞ, Bodo Glimt engelini aşarak, tarihinde ilk Norveç takımı eleme başarısı gösterdi. Siyah - Beyazlılar, daha önce Rosenborg ve Valerenga takımlarıyla eşleşmiş ve şanssız sonuçlar alarak elenmişti. 

'Bodo'yu tutmam' 
CAREW maçtan sonra ilginç açıklamalar yaptı. Golcü futbolcu bir gazetecinin, "Beşiktaş, senin ülkenin takımını eledi. Ne düşünüyorsun " sorusuna, "Önemli değil. Zaten Norveç'te bu takımı tutmuyorum" yanıtını verdi. 


</TEXT>
</DOC>
