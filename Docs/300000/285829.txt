<DOC>
<DOCNO> 285829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur09.html </URL>
<DATE> 2004/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Başbakan'ın elini öptü, iş bulundu 
</HEADLINE>
<TEXT>

     Ali KÖSE ANTALYA, DHA 

BAŞBAKAN Recep Tayyip Erdoğan'ın 24 Ekim'deki Antalya gezisi sırasında korumaların arasından sıyrılıp iş isteyen 30 yaşındaki Cansel Aydoğan IC Airport Otel'de işe yerleştirildi. 
     Eskişehir Anadolu Üniversitesi Turizm ve Otel İşletmeciliği Bölümü mezunu olduğunu ve iyi derecede İngilizce bilmesine rağmen iş bulamadığından yakınan Cansel, Lara- Kundu Turizm Yolu açılışı sırasında Başbakan'a ağlayarak derdini anlattıktan sonra da elini öptü. Erdoğan'ın genç kıza iş bulunması talimatı üzerine harekete geçen Antalya Büyükşehir Belediye Başkanı AKP'li Menderes Türel, Cansel Aydoğan'ın IC Airport Otel'de işe alınmasını sağladı. 
     İş müjdesini doğum gününde alan Cansel Aydoğan, bu kez de sevinç gözyaşlarına boğuldu. Önümüzdeki hafta oteldeki işine başlayacak olan Aydoğan'ın çalışacağı departman ise kesinlik kazanmadı. 
     Erdoğan'a karşı belediye başkanlığı döneminden itibaren sempati duyduğunu belirten Aydoğan, "Başbakanla konuşma ve elini öpme imkanı buldum. İş istedim. Doğum günümde bu hayalimin gerçek olacağı müjdesini aldım'' dedi. Aydoğan en büyük idealinin de turizm sektöründe çalışmak ve kariyer yapmak olduğunu söyledi. 
     IC Hoteller zincirinin bir halkası olan 179 yatak kapasiteli Airport Hotel'de 120 kişi çalışıyor. 
     
</TEXT>
</DOC>
