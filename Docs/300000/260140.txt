<DOC>
<DOCNO> 260140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yasam/axyas01.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok mu Umut'u kurtaracak 
</HEADLINE>
<TEXT>


Henüz dokuz aylık olan Umut bebeğe acil karaciğer nakli gerekli. Doktorları, '100 gramlık bir parça, onun hayatını kurtarmaya yeter' diyor 

NESRİN COŞKUN İzmir DHA 

Doğuştan safra yolların olmayan ve siroza yakalanan dokuz aylık Umut'un yaşamın karaciğer nakline bağlı. Kan grupları uyuşmadığı için anne ya da babasının karaciğerini alamayan Umut için bağış beklediklerini söyleyen Prof. Dr. Sema Aydoğdu, "Sadece 100 gramlık bir karaciğer yetecek" dedi. 
Telekom'da görevli Ali ve ev kadını Demet Uçar'ın ikinci oğlu olan Umut, 9 ay önce Muğla'da dünyaya geldi. Daha üç günlükken safra yollarının olmadığı anlaşıldı. Herşeyi yediği halde, gıdaların bağırsakta emilmemesi yüzünden kilo alamayan ve damardan beslenen Umut, siroz nedeniyle yaşıtlarından küçük kaldı. 
Safra yollarına alternatif bir yapı oluşturulması için 52 gün önce SSK Tepecik Çocuk Hastanesi'nde yapılan operasyon da sonuçsuz kaldı. 
Doktorlar bebeğin yaşama şansının yüzde 35 olduğunu söyledi. Doktorların "Yapılacak hiçbir şey yok" dediğini belirten anne Demet Uçar, şöyle konuştu 

'Kalan parça yetişkine yeter' 
"Bırakın umudu, neredeyse 'Kaderinize küsün' dediler. Hastaneye her gidişimde ağlıyordum. Bir gün eşim bir gazete kupürüyle geldi. Ege Üniversitesi'nde Umut gibi bebeklerin karaciğer nakliyle iyileştiği söyleniyordu. Ama kan gruplarımız uymadığı için biz yavrumuza can olamıyoruz." 
Umut'un talihsizliğinin anne ve babasından organ alamaması oldğunu vurgulayan Aydoğdu da "Kadavradan organ beklemekten başka çaremiz yok. Aslında bir yetişkinden gelecek karaciğerin sadece 100 gramlık bölümü yeter. Bağışı yapan yetişkin kalan parçayla hayatını rahatça sürdürür" dedi. 


</TEXT>
</DOC>
