<DOC>
<DOCNO> 292664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur06.html </URL>
<DATE> 2004/11/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fabrikatör mahkum... 
</HEADLINE>
<TEXT>

     Ayakkabı fabrikası sahibiyken cezaevine giren düşen Ferruh Saloğlu, cezaevinin ayakkabı atölyesinde çalışıyor. Buradaki mahkumlara ayakkabı imalatçılığını öğreten Saloğlu, tahliye olduktan sonra kuracağı yeni fabrikasında 50 mahkumu istihdam edeceğini söyledi. 
     Sahibi olduğu ayakkabı fabrikasının ekonomik sorunları yüzünden cinayet işleyen, 6 yıl 9 ay hapis cezasına çarptırılan Saloğlu, Sinop ve Metris cezaevlerinde 38 ay yattıktan sonra 19 aydır Ayaş Açık Cezaevi'nde kalmaya başladı. 
     Ayakkabı imalatını bildiği için Ayaş Açık Cezaevi'ne nakli yapılan Saloğlu, yıllık 500 bin üretim kapasiteli ayakkabı atölyesinde çalışarak, üretime katkı sağlamaya başladı. 
     
     ''GELECEĞE YATIRIM YAPIYORUM'' 
     İşlediği cinayetin ardından sahibi olduğu ayakkabı fabrikasını kapatmak zorunda kaldığını belirten Saloğlu, tahliye olduktan sonra ilk işinin yeniden fabrika kurmak olduğunu söyledi. 
     Cezaevinde kalan mahkumlara ayakkabı imalatını öğrettiğini anlatan Saloğlu, ''Buradaki mahkumlara ayakkabıcılığı öğreterek, geleceğe yatırım yapıyorum'' diyen Saloğlu, şöyle devam etti 
     ''Tahliye olacağım 24 ay sonra yeniden ayakkabı fabrikası kuracağım. Kuracağım ayakkabı fabrikasında en az 50 kişi istihdam edeceğim. Fabrikamda çalıştıracağım işçiler ise buradaki mahkumlar olacak. Yani buradaki 50 mahkumu cezaları bittikten sonra kuracağım, fabrikada istihdam edeceğim. Çünkü burada ayakkabı üretimi öğrenen mahkumlar, birer kalifiye eleman olarak cezaevinden çıkıyorlar.'' 
     
     ''CEZAEVİ TECRÜBESİ, İYİ BİR DERS OLDU'' 
     Cinayeti ekonomik nedenlerden dolayı işlediğini anımsatan Saloğlu, cezaevlerinde yatan birçok mahkumun yine ekonomik nedenlerden dolayı suç işlediğini söyledi. 
     Saloğlu, şöyle devam etti 
     ''Suçların en büyük nedeni ekonomiktir. Ekonomik sorunlar yaşayan ve herhangi bir ekonomik beklentisi olmayan insanlar suç işlemeye daha meyilli. Suç işledikleri için cezaevinde yatan ve cezası bittikten sonra tahliye olanlar, kolay kolay iş bulamıyorlar. İş bulamayan bu tür insanlar yine suç işleyip, cezaevine düşüyorlar. Cezaevi tecrübesi, iyi bir ders oldu. Bunun için kuracağım fabrikada sadece mahkumları çalıştıracağım.'' 
     
</TEXT>
</DOC>
