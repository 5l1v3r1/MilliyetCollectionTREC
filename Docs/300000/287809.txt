<DOC>
<DOCNO> 287809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo28.html </URL>
<DATE> 2004/11/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Canaydın Hagi'nin şu ana kadar transfer için herhangi bir isteği olmadı 
</HEADLINE>
<TEXT>

     Galatasaray Kulübü Başkanı Özhan Canaydın, Teknik Direktör Gheorghe Hagi'nin şu ana kadar yönetimden transfer isteğinde bulunmadığını bildirdi. 
     Canaydın, Galatasaray Lisesi Tevfik Fikret Salonu'nda gerçekleştirilen aylık olağan divan kurulu toplantısı öncesi basın mensuplarının sorularını yanıtladı. 
     Teknik Direktör Hagi'nin, yönetim kurulundan şu ana kadar bir transfer isteğinde bulunmadığını belirten Canaydın, ''Teknik heyetimiz transfer isterse elimizden geleni yaparız. Ancak şu ana kadar transfer için herhangi bir isteği olmadı'' diye konuştu. 
     Başkan Canaydın, Conceiçao ve Perte'nin gönderileceği şeklindeki haberlerle ilgili soruyu da ''Yönetim kurulunun öyle bir karardan haberi yok. Şu anda öyle bir şey düşünülmüş değil. Teknik heyetin raporunu bekliyoruz'' diye yanıtladı. 
     
     YENİ STAT PROJESİ 
     Canaydın, Seyrantepe'de yeni stat yapmak için üst hakkı tapusu alınan arazinin jeolojik etütlerinin yapıldığını, yeni yılda projelendirme safhasına geçeceklerini kaydetti. 
     Arazinin üst hakkı tapusunun Galatasaray'da olduğunu hatırlatan Canaydın, ''Zemin etütleri ve jeolojik etütler başladı, ön planı hazırlandı. Yıl başına kadar arazinin satışıyla ilgili muameleler bitecek. Şu an üst hakkı tapusu Galatasaray Kulübü'nde. İnşallah onu da halledersek yeni yılda projelendirme safhasına geçeceğiz'' dedi. 
     Canaydın, ''Seyrantepe'' isminin ''Aslantepe'' olarak değiştirilmesi konusunda da valiliğe başvuruları olduğunu belirtti. 
     
     ''5 CİDDİ MAÇ İÇİN ÖNEMLİ İKAZ'' 
     Galatasaray Başkanı Canaydın, Diyarbakırspor maçında alınan yenilgiye, sarı-kırmızılı ekibin önündeki 5 ciddi maç öncesi iyi bir ikaz olduğu için fazla üzülmediğini söyledi. 
     Deplasmandaki maçta iyi oynamadıklarını kaydeden Canaydın, ''Bu bir işaret. Güzel bir alarm. Önümüzdeki ciddi 5 maç için önemli ikaz oldu. Bunun nedenle çok fazla üzülmüyorum'' dedi. 
     Galatasaray camiasının Atatürk'ün hedeflerine kilitlenmiş, hiç taviz vermeden yoluna devam ettiğini anlatan Canaydın, ''Bundan sonra da Galatasaray'ın bütün hayatı boyunca Atatürk'ün hedefleri ön planda hareket edeceğiz'' diye konuştu. 
     
     DİVAN KURULU TOPLANTISI 
     Bu arada, divan kurulu toplantısı az sayıda katılımla gerçekleştirildi. Toplantıya Kulüp Başkanı Canaydın'ın yanı sıra bazı yöneticiler de katıldı. 
     Başkan Canaydın'ın toplantının başında yaptığı açıklamanın ardından toplantının devamında basın mensupları salondan çıkarıldı. 
     
</TEXT>
</DOC>
