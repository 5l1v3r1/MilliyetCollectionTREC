<DOC>
<DOCNO> 278178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur50.html </URL>
<DATE> 2004/10/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gazete ilanı ile arkadaş arayan kadını dolandırdılar... 
</HEADLINE>
<TEXT>

     Samsun'da, arkadaş bulmak için gazeteye ilan veren bir kadına kendini yarbay olarak tanıtarak 14 milyar lirasını dolandırdığı iddia edilen kişi, 7 yıl 9 ay hapis ve 27 milyar lira para cezasına mahkum oldu. 
     Samsun 2. Ağır Ceza Mahkemesi'nde görülen davada, bir gazeteye ''arkadaş arıyorum'' şeklinde ilan veren Nuran Ekim'e kendisini yarbay olarak tanıtıp, daha sonra da yaklaşık 14 milyar lirasını dolandırdığı iddiasıyla tutuklanan Veli Naci Çiftçi'nin 47 yargılanmasına devam edildi. 
     Daha önce de benzer suçlardan hakkında 15 yıl hapis cezası bulunduğu öğrenilen ve şartlı tahliye edildiği bildirilen sanık, suçlamaları kabul etmedi. 
     ''Ben onun parasını almadım. Asıl benim paralarım gitti'' diye kendini savunan sanık, tahliyesini talep etti. 
     İfadenin ardından kararını açıklayan mahkeme heyeti, sanığı 7 yıl 9 ay hapis ve 27 milyar lira para cezasına mahkum etti. 
     
     OLAYIN GEÇMİŞİ 
     Olayın mağduru Nuran Ekim, daha önceki duruşmadaki ifadesinde, gazeteye verdiği ilan üzerine sanığın kendisini aradığını ve ardından tanıştıklarını söylemişti. 
     Daha sonra arkadaş olduklarını ve beraber seyahatlere çıktıklarını anlatan Ekim, kendisini yarbay olarak tanıtan sanığın bu süreç içinde kendisine ait kredi kartını kullanmaya başladığını belirterek, şunları anlatmıştı 
     ''Ben kendisini ordu mensubu olarak bildiğim için çok güvenmiştim. Bana türlü vaatlerde bulunuyordu. Bu arada hesabımdan para çekilince durumdan şüphelendim ve şikayetçi oldum. Yakalanınca da gerçek ortaya çıktı. Hiç dolandırıcıya benzemiyordu. Durumu öğrenince ben de şaşırdım.'' 
     
</TEXT>
</DOC>
