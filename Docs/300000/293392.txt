<DOC>
<DOCNO> 293392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko16.html </URL>
<DATE> 2004/11/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Peugeot, Türkiye'ye AB'den olumlu cevap çıkacağına emin 
</HEADLINE>
<TEXT>

     Peugeot Otomotiv Genel Müdürü Yann Carnoy, 17 Aralık'taki AB Zirvesi'nde Türkiye'ye yönelik olumlu bir cevap çıkması durumunda, 2005 yılında otomotiv pazarının 550-575 bin adet arasında gerçekleşeceğini söyledi. 
     Carnoy, düzenlediği basın toplantısında yaptığı konuşmada, ÖTV artışlarının otomotiv satışlarını etkilediğine dikkat çekerek, ''Ben, 1 yıldır buradayım, ama 3 kez ÖTV artışı yaşadım. ÖTV artışı, Kasım'da bir sonuç yarattı, Aralık ayı satışlarında da muhakkak bir sonucu olacaktır'' dedi. 
     Türkiye'de yılın ilk yarısında artan satışlar karşısında Fransa'daki fabrikada fazla üretim yapmak için anlaşmalar yapıldığı anımsatılarak, bu araçların Türkiye'ye gelip gelmediğinin sorulması üzerine Carnoy, bu araçların birçoğunun geldiğini söyledi. 
     Carnoy, Peugeot'un 2002'de 18 bin, 2003'de 30 bin araç sattığını ve bu yıl 45 bin araç satacağını belirterek, şöyle devam etti 
     ''2002 ile 2004 arasında da pazar 3 misli artmış olacak. 2002'de pazar 200 bin aracın altındaydı. 2004'te de 600 binin biraz üstüne çıkacak. 
     2004 yılının profiline baktığımız zaman, pazar, hurda indiriminin yarı yarıya azaltılması tarihine kadar olan ivme ile devam etseydi, 1 milyon araca kadar gidebilecekti. Nisan, Mayıs'ta ayda 80 bin aracın üstünde satış yaşandı. Sonra, 3 kez frene basıldı. 26 Mayıs'ta hurdayla bir frene basıldı, 1 Ağustos'ta ticari araçlara, 6 Kasım'da binek araçlara yönelik ÖTV artışı yaşandı. Piyasaya baktığımız zaman ilk 6 ay 1 milyona doğru gidiş gösterirken, toplam 600 bin civarında duracak. Bu bağlamda Türkiye için sipariş edilmiş olup Türkiye'ye gelmeyen araçlar, ağırlıklı olarak İspanya'ya gitti.'' 
     Temmuz, Ağustos, Eylül ve Ekim aylarında önemli bir stok fazlası varken, şimdi stok baskısının ciddi şekilde azaldığını belirten Carnoy, ''Stoklarımız çok azalmış durumda. En fazla 1.5 aylık stok var ki buna Fransa'da şu an üretilmekte olan araçlar da dahil. Bu, iyi birşey'' diye konuştu. 
     
     ''PEUGEOT TÜRKİYE, AÇIK ARAYLA BİR NUMARA'' 

     Carnoy, Peugeot olarak Türkiye'nin taahhütlerini yerine getirememesinin merkezdeki bakış açısını değiştirip değiştirmediğinin sorulması üzerine, bunun birşey değiştirmediğini ifade etti. 
     ''Merkezdekiler hala Türkiye'nin önemli bir pazar olduğu kanaatindeler'' diyen Carnoy, dünyanın ulusal pazarlar, AB ve dünyanın geri kalanı olarak üç büyük rekabet alanına ayrıldığını söyledi. 
     Carnoy, ''Dünyanın geri kalanı diye adlandırdığımız grubun içinde Peugeot Türkiye, açık arayla, Peugeot'un bir numaralı şubesi. İkinci Brezilya'' dedi. 
     Türkiye'nin çok önemli olduğunu, ama araç siparişlerindeki iniş çıkışların tedirginlik yaratabileceğini kaydeden Carnoy, ''Çünkü, Mart ya da Nisan aylarında araç sipariş ettiğimiz zaman ayda 3-4 bin araç fazladan sipariş ediyorduk, şimdi 3.500-4000 bin yeter de artar bile diyoruz'' dedi. 
     Carnoy, sektörde 2005 yılı hedeflerini açıklarken, Türkiye'nin AB üyeliğine ilişkin 17 Aralık Zirvesi'nde verilecek kararın önemini vurgulayarak, şu görüşleri dile getirdi 
     ''Ben kesinlikle Türkiye'ye olumlu cevap çıkacağından eminim, ama 17 Aralık'ta Polonya ya da başka bir ülke hayır derse, o zaman bir facia olur. O zaman pazar 200 bine düşer. Ama herkesin evet diyeceğini düşünüyorum, o zaman gelecek yıl pazar 550-575 bin arası bir rakam tutturacaktır.'' Carnoy, Türkiye'de Peugeot'un gelecek yıl pazar payının yaklaşık yüzde 8 olacağını ve 44-45 bin araç satışı öngördüklerini bildirdi. 
     
     ''VERGİ AKTÖRLERİ AÇISINDAN ADİLLİĞİN SAĞLANMASI LAZIM'' 

     Başka bir soru üzerine Carnoy, talebin artabilmesi için ülkenin kalkınmasının, yaşam standardının yükselmesinin önemini vurgulayarak, şunları kaydetti 
     ''Ülkenin sosyal kalkınması, genel kalkınmasıyla atbaşı gidecek birşeydir. Bunun olması için de bu ülkenin vergi aktörleri açısından da bir dürüstlüğün ve adilliğin sağlanması lazım. Türkiye nüfusu bugün 70 milyon kadarken, önümüzdeki 20 yılda 90 milyon civarına çıkacaktır. Dolasıyla, 1 milyon araçlık hedef bence o kadar da uzak bir gelecek için değil.'' Carnoy, dün sona eren Autoshow Fuarı'nda, Peugeot'un ''1007'' modelini Paris'ten sonra ikinci kez İstanbul'da tanıttıklarına da dikkat çekti. 
     Peugeot Otomotiv Pazarlama A.Ş. Pazarlama Direktörü Dominique Hanatoux da 1007 modelinin pazara sunumunun gelecek yıl olacağını açıklarken, Autoshow fuarında 45 bin broşür dağıttıklarını ve 78 araç satışı gerçekleştirdiklerini bildirdi. 

     
</TEXT>
</DOC>
