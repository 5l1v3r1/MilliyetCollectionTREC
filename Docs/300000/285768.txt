<DOC>
<DOCNO> 285768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy17.html </URL>
<DATE> 2004/11/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik "Keşke dersaneler hiç olmasa" 
</HEADLINE>
<TEXT>

     Milli Eğitim Bakanı Hüseyin Çelik, ortaöğretim sisteminin ''bozuk olduğunu'', bunu giderme yönünde çalışmaların sürdüğünü bildirdi. 
     Üniversiteye hazırlık dershanelerinin, bu ''bozukluğun'' bir sonucu olduğunu belirten Çelik, ''Keşke Türkiye'de bu üniversiteye hazırlık dershaneleri bugünkü yapıları ve yaklaşımlarıyla hiç olmasa'' dedi. 
     Bakan Çelik, TBMM Genel Kurulu'nda, CHP Balıkesir Milletvekili Sedat Pekel'in, üniversitelere hazırlık dershanelerine ilişkin gündem dışı konuşmasına yanıt verdi. 
     Eğitimde fırsat eşitliği olması, dar ve sabit gelirli vatandaşların çocuklarına da fırsat eşitliği sağlanması gerektiği görüşünde olduğunu belirten Bakan Çelik, 2 yılda bakanlığın öğrencilere sağladığı burs ve kredilere ilişkin bilgi verdi. 
     Ortaöğretimde verilen bursların 2 yıl içinde yüzde 200 oranında artırıldığını belirten Bakan Çelik, yükseköğretim bursları ve kredilerinin de artırıldığını söyledi. 
     Daha önce burs ve kredilerin, 3 aylık dilimler halinde ödendiğini anımsatan Çelik, 2005 yılından itibaren bunun aylık ödeneceğini söyledi. Ayrıca, sivil toplum örgütlerinden büyük miktarlarda burslar temin edildiği, örneğin Kızılay'ın bu yıl 10 bin öğrenciye burs vereceğini bildiren Çelik, bu konudaki çabaların ise sürdüğünü anlattı. 
     Yatılı kalan öğrenci sayısında da bu dönemde artış sağlandığını kaydeden Çelik, bu tedbirlerin, özellikle dar ve sabit gelirli vatandaşların çocuklarının okuyabilmesi için alındığına işaret etti. 
     Üniversiteye hazırlık dershaneleriyle ilgili düşüncelerini açıklarken de Çelik, ''Üniversite hazırlık dershaneleri bir sonuçtur. Sebepler eğer iyi irdelenmezse, sadece sonuçlar üzerinde durulursa biz sağlam çözümlere ulaşamayız'' dedi. 
     Çelik, şöyle konuştu 
     ''Ben hep şunu söyledim keşke Türkiye'de bu üniversiteye hazırlık dershaneleri bugünkü yapıları ve yaklaşımlarıyla hiç olmasa. Ortaöğretim sistemimiz bozuktur. Bu bozukluktan kaynaklanan bir sonuçtur. Üniversite giriş sistemi yanlıştır. Üniversiteye girişte uygulanan sistemler yanlıştır... 
     Bu çocuklar, bizim çocuklarımızdır. Bu çocuklar hangi dersleri, hangi ağırlıkta aldılar, bunu biz mi yoksa YÖK mü daha iyi bilir Üniversite sınav sisteminde Milli Eğitim Bakanlığı'nın en ufak bir müdahalesi söz konusu değildir.'' Geçen yıl, YÖK Yasa Tasarı'nı TBMM'ye getirdiklerini ancak, yoğun bir muhalefetle karşılaştıklarının anımsatan Çelik, ''Üniversite sınavlarında neyin nasıl yapılacağı, Milli Eğitim Bakanlığı ile YÖK'ün oluşturacağı bir yönetmelik ile belirlensin'' dediklerini söyledi. 
     Türkiye'de mesleki ve teknik eğitimin ''düşüklüğünden'' şikayet edildiğini, bunun aksini kendilerinin de söylemediğini belirten Çelik, tedbirlerinin bu yönde olduğunu ifade etti. 
     Araştıran, sorgulayan, kendi ayakları üzerinde duran nesiller yetiştirilmesi yönündeki yoğun çabaların sürdüğünü kaydeden Çelik, 9 pilot ilde, 120 okulda bu perspektif ile değiştirilen müfredatın uygulandığını anımsattı. 
     
     ''KADEMELİ 4 YIL'' 
     Ortaöğretim sistemini değiştirmek için çok yoğun bir çalışma yaptıklarını kaydeden Çelik, lise öğreniminin 2005-2006 eğitim ve öğretim yılında kademeli olarak 4 yıla çıkarılacağını bildirdi. 
     Eğitimde reform yapmanın, bir kat asfaltın üzerine bir kat asfalt dökmeye benzemediğini ifade eden Bakan Çelik, eğitimin içinde olduğu sorunların çözümüne yönelik projeler üretildiğini sözlerine ekledi. 
     
</TEXT>
</DOC>
