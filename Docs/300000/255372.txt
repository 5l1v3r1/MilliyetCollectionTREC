<DOC>
<DOCNO> 255372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko36.html </URL>
<DATE> 2004/07/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kamu net borç stoku 251.4 katrilyon lira... 
</HEADLINE>
<TEXT>

     Hazine, 2004 yılının ilk çeyreği itibarıyla kamu net iç borç stokunun 251.4 katrilyon lira olduğunu bildirdi. 
     Hazine Müsteşarlığı'nın verilerine göre, 2003 yılı sonu itibarıyla 251 katrilyon 326 trilyon lira düzeyinde olan kamu net iç borç stoku, 2004 yılının ilk çeyreğinde belirgin bir artış göstermeyerek 251 katrilyon 377 trilyon lira olarak gerçekleşti. 
     Verilere göre, toplam kamu iç borç stoku brüt 2004 yılının ilk çeyreği itibarıyla 297 katrilyon 618 trilyon liradan 299 katrilyon 700 trilyon lira düzeyine çıktı. 
     Toplam kamu borç stoku brüt içinde dış borç, 96 katrilyon 299 trilyon liradan 89 katrilyon 247 trilyon liraya indi. 
     Brüt olarak toplam kamu borç stoku içinde 210 trilyon 453 trilyon lira olarak belirlenen iç borcun 203 katrilyon 708 trilyon lirası konsolide bütçe, 6 katrilyon 746 trilyon lirası da diğer kamuya ait bulunuyor. 
     Verilere göre, 2003 yılı sonu itibarıyla 201 katrilyon 319 trilyon lira olan iç borç 2004 yılının ilk çeyreğinde 210 katrilyon 453 trilyon liraya çıkarken, aynı dönemde konsolide bütçe kapsamında iç borç tutarı 194 katrilyon 387 trilyon liradan 203 katrilyon 708 trilyon liraya yükseldi. 
     Toplam 89 katrilyon 247 trilyon lira düzeyinde bulunan dış borcun 82 katrilyon 17 trilyon lirası konsolide bütçe, 7 katrilyon 230 trilyon lirası da diğer kamu borçlarından oluştu. 
     2004 yılının ilk çeyreğinde Merkez Bankası net varlıkları 24 katrilyon 321 trilyon lira olarak belirlenirken kamu mevduatı 12 katrilyon 653 trilyon liradan 14 katrilyon 15 trilyon liraya çıktı. 
     Aynı dönemde, Hazine'nin kamu net borç stoku tablosunda ''bilgi'' kapsamında verilen bilgiye göre, net dış borç stoku 79 katrilyon 37 trilyon liradan 72 katrilyon 136 trilyon liraya gerilerken net iç borç stoku 172 katrilyon 289 trilyon liradan 179 katrilyon 241 trilyon liraya yükseldi. 
     
</TEXT>
</DOC>
