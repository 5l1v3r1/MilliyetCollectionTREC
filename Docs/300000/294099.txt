<DOC>
<DOCNO> 294099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko02.html </URL>
<DATE> 2004/12/02/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Gesiad'dan doğalgaz zammına tepki... 
</HEADLINE>
<TEXT>

     Bursa Genç Sanayici İşadamları ve Yöneticileri Derneği GESİAD Başkanı Denizhan Sezgin, doğalgaz zammıyla ilgili olarak, ''Zamda ısrar etmek ihracatçıya sıkıntı veriyor'' dedi. 
     Sezgin, yaptığı yazılı açıklamada, son 2 yıldır olumsuz ekonomik şartlar dikkate alındığında, sanayicinin bu süre içinde ayakta kalabilmek için büyük mücadele ve fedakarlıklar yapmak zorunda kaldığını ifade etti. 
     Reel sektörün desteklenmesine ilişkin politikalarla taban tabana zıt olan ve haklı bir gerekçesi bulunmayan son zammın tüm sanayi sektörlerinde rekabet gücünü zayıflatacağını ve ihracatı olumsuz etkileyeceğini vurgulayan Sezgin, şu görüşlere yer verdi 
     ''İhracatçılarımızın yüksek girdi maliyetlerinden ve artık günümüz şartlarına uymayan kambiyo mevzuatından kaynaklanan sıkıntıları ortadayken ve hükümetin üretime ve ihracata verdiği önemi vurgulayan beyanlarına rağmen, BOTAŞ tarafından yapılan bu zamda ısrar etmek ihracatçıyı sıkıntıya sokuyor. Bu nedenle, uluslararası ve ulusal piyasa koşullarıyla ve hükümetin ekonomik hedef ve destek politikalarıyla kesinlikle bağdaşmayan, doğalgaz zammının yeniden geri alınması bütün sanayicilerimizin ortak dileğidir.'' 
     
</TEXT>
</DOC>
