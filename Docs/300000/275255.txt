<DOC>
<DOCNO> 275255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun23.html </URL>
<DATE> 2004/09/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fransa'da Türk kütüphanesi... 
</HEADLINE>
<TEXT>

     Fransa'da Türk göçmenlerin yoğun olarak yaşadığı Blois kentindeki milli kütüphanede, içinde sadece Türkçe kitapların yer aldığı özel bir bölüm hizmete açıldı. 
     Blois Milli Kütüphanesi Müdürü Jean-Pail Bagard, açılış töreninde yaptığı konuşmada, bölgede yaşayan Türklerin ilgi göstermesi halinde Türkçe kitapların yer aldığı bölümün daha da genişletilmesinin gündeme gelebileceğini söyledi. 
     Milli Kütüphane çalışanlarının girişimiyle oluşturulan bölümün açılış törenine, Blois Belediye Meclisi üyeleri ve Türkiye'nin Paris Büyükelçiliği Eğitim Ataşesi Nadir Akpolat ile birlikte çok sayıda Türk ve Fransız vatandaşı katıldı. 
     
     ŞİİRLİ AÇILIŞ 
     Paris'te yaşayan Türk şairi Elif Su Alkan, açılış töreninde hazır bulunarak, ''İstanbul Çok Uzaklarda'' adlı son kitabından davetlilere şiirler okudu. 
     Törende, Blois kentinde Türkçe öğretmeni olarak görev yapan Melek Yılmaz'ın öğrencileri de Türkçe ve Fransızca şiirler okudu. 
     
     TÜRKÇE DERSLERİ 
     Türkçe öğretmeni Melek Yılmaz, Türk göçmen ailelerinin ilk ve orta okullarda seçmeli olarak okutulan Türkçe derslerine çocuklarını mutlaka göndermeleri çağrısında bulundu. 
     Blois kentindeki ilk ve orta dereceli okullarda 500 civarında Türk öğrencinin bulunduğunu belirten Yılmaz, bunlardan sadece 200 civarında öğrencinin Türkçe derslerine katıldığını söyledi. 
     Yılmaz, oluşturulan kitaplıkta özellikle çocuklar için yeterli sayıda eğitici kitap olmamasından yakındı ve bu kitapların en kısa zamandan Türkiye'den tedarik edilmesi çağrısında bulundu. 
     Blois kentindeki Türkçe kitaplığın açılış töreni, Türk ailelerinin katkıda bulunduğu, Türk mutfağından yemeklerin ikram edildiği resepsiyonla sona erdi. 
     
</TEXT>
</DOC>
