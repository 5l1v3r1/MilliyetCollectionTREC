<DOC>
<DOCNO> 286324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun25.html </URL>
<DATE> 2004/11/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Türkiye, 8 Kasım'daki 'World Travel Market'e çıkarma yapacak 
</HEADLINE>
<TEXT>

     Dünyanın en büyük üç turizm organizasyonundan biri olan ve ''turizm borsası'' sayılan ''World Travel Market'', 8 Kasım Pazartesi günü Londra'da açılacak. 
     Kültür ve Turizm Bakanı Erkan Mumcu da Londra'nın ünlü kültür merkezlerinden Excel'de açılacak fuara katılmak üzere Londra'ya gelecek. Mumcu'ya, Londra ziyareti sırasında TBMM Bayındırlık, İmar, Ulaştırma ve Turizm Komisyonu Başkanı AK Parti Samsun Milletvekili Mustafa Demir ve bazı komisyon üyeleri ile bazı bürokratlar eşlik edecek. 
     Bakan Mumcu, Londra'da kalacağı 3 gün boyunca, 191 ülkenin temsil edildiği ve 30 bin kişinin çeşitli alanlarında görev yaptığı fuarda incelemelerde bulunacak ve dünyanın en ünlü turizm acentelerinin temsilcileriyle ve yabancı yatırımcılarla toplantılar yapacak. 
     Çarpıcı görsel reklam malzemesiyle hazırlanan 720 metrekarelik dev Türkiye standının, fuarın en çok ilgi çekecek standlarından biri olmasının beklendiği belirtiliyor. 
     Fuarın doğu ve batı giriş kapılarıyla, Türkiye standının bulunduğu Batı Avrupa ve Akdeniz bölümlerinin girişlerinde dev Türkiye reklamlarının dikkat çekeceğini belirten Londra Turizm Müşavirliği yetkilileri, ana bulvarın iki yanında bulunan ekranlarda da gün boyunca Türkiye'nin tanıtım filmlerinin gösterileceğini bildirdi. 
     Türkiye'ye gelen 1 milyon İngiliz turistin sayısının en kısa zamanda en az iki katına çıkartılması için yapılan Londra çıkartmasına, çok sayıda otel ve Türk turizm acentesi de katkı sağlayacak. 
     Türkiye standında temsil edilecek acente ve otellerin, gelecek yaz ayları için bağlantılar yapmaya çalışacağına dikkat çekiliyor. 
     
     NEY GRUBUNUN GÖSTERİSİ 
     Bu arada, Türkiye Otelciler Birliği'nin TÜROB organizasyonuyla İngiltere'ye gelen ünlü müzik ve dans topluluğu Ney, 8 Kasım akşamı Londra'nın ünlü tiyatro salonu Sadler's Wells Peacock'da ''Flames of Passion'' adıyla bir gösteri yapacak. Gösterinin, İngiltere'nin en ünlü turizm ve seyahat acentelerinin üst düzey yöneticileri ve çalışanları tarafından izlenmesi bekleniyor. 
     Londra'nın ünlü restoranlarından biri olan Sofra, gösteri öncesinde izleyicilere Türk yemeklerinden oluşan zengin bir büfeyle sunacak. 
     TÜROB Yönetim Kurulu Başkanı Ahmet Barut, gelecek yılın turizm hareketlerinin ilk işaretlerinin alınacağı World Travel Market kapsamında, Türkiye'nin zenginliklerini İngiliz turizmcilere sunmaktan büyük mutluluk duyduklarını söyledi. 
     
</TEXT>
</DOC>
