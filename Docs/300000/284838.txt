<DOC>
<DOCNO> 284838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun32.html </URL>
<DATE> 2004/10/31/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
El Arabiya'nın Bağdat bürosuna saldırıyı bir grup daha üstlendi 
</HEADLINE>
<TEXT>

     El Arabiya televizyonunun Bağdat bürosuna dün düzenlenen saldırıyı, ''1920 Tugayları''ndan sonra, bir başka grup daha üstlendi. 
     Şu ana kadar ismi duyulmamış ''Irak'taki Cihad Tugayları Birliği'', bir internet sitesinde yayınladığı ve doğruluğu henüz kanıtlanamayan bildiride, El Arabiya'yı ''ABD'nin tarafını tutmakla'' suçladı. 
     Saldırı daha önce de, kendilerini ''1920 Tugayları'' olarak tanımlayan bir grup tarafından üstlenilmiş, grubun bir internet sitesine gönderdiği bildiride, ''Arap dilinde konuşan Amerikan casuslarının binasının'' hedef alındığı belirtilmişti. 
     Bu arada, El Arabiya televizyonunda bugün, ''1920 Tugayları''na mensup olduklarını öne süren 4 maskeli ve silahlı kişinin saldırıyı kendilerinin düzenlemediğine ilişkin açıklamalarının yer aldığı bir video kaydı yayınlandı. 
     Kanal binasının dışında bomba yüklü bir aracın infilak etmesi sonucu, 5'i kanal çalışanı 7 kişi hayatını kaybetmiş, çoğu yoldan geçen Iraklılardan oluşan 19 kişi yaralanmıştı. 
     
</TEXT>
</DOC>
