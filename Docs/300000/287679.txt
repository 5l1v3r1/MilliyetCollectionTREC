<DOC>
<DOCNO> 287679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun12.html </URL>
<DATE> 2004/11/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hollanda kaynıyor Şimdi de Müslüman ilkokulu kundaklandı 
</HEADLINE>
<TEXT>

     BBC 

Hollanda'da yönetmen Theo Van Gogh'un öldürülmesinin ardından Müslüman topluma karşı başlayan saldırılar sürüyor. 
     Son bir hafta içinde ikinci kez, Müslüman öğrencilerin eğitim gördüğü bir ilkokul hedef alındı. 
     Okul binası kundakçılar tarafından ateşe verildi. 
     Uden kasabasındaki okuldan yükselen alevleri söndürmek için itfaiye görevlileri büyük çaba sarfetti. 
     Okulun duvarına, cinayet sonucu öldürülen yönetmen Theo Van Gogh'a atfen, "Theo huzur içinde yat" cümlesi karalanmıştı. 
     Ancak bina alevler arasında yok oldu. 
     Müslümanların bulunduğu yerler son hafta içinde bir dizi saldırının hedefi oldu. 
     İslam'a eleştirel bir bakış sunan Theo Van Gogh'un öldürülmesinden bu yana, Hollanda'da gerilim tırmanıyor. 
     İslami binalara düzenlenen saldırıların ardından, bir İslamcı grup Hollanda'ya saldırılar düzenleme tehdidinde bulundu. 
     Göçmenlikten sorumlu bakan, artan gerilim hakkında konuşmak üzere, Müslüman gruplarla biraraya gelmişti. 
     Hollanda'da gerilim, yönetmen Theo Van Gogh'un geçen hafta öldürülmesinin ardından başlamıştı. 
     İslam toplumlarında kadına yönelik tutumu eleştiren bir film çeken ve filminde yarı çıplak bir kadının vücudu üzerinde Kurandan ayetlerin yer aldığı görüntülere yer veren yönetmen Theo Van Gogh, bıçaklanarak öldürülmüştü. 
     Bu olayın ardından, camilere ve Müslümanların gittiği bir okula saldırılar düzenlenmişti. 
     Theo Van Gogh için dün bir cenaze töreni düzenlendi. 
     Ülkede tırmanan gerilim nedeniyle, törenin yanısıra yüzlerce kişinin katıldığı bir protesto gösterisi de yapıldı. 
     Van Gogh'un cenazesi ailesi ve arkadaşlarının katıldığı özel bir törende yakıldığı sırada, protestocular da yönetmenin öldürüldüğü yerde biraraya geldi. 
     Göstericiler, Hollanda'da farklı fikirlere hoşgörü gösterilmesi ilkesine bağlılıklarını ifade ettiler. 
     Protesto gösterisine Müslümanlar da katıldı. 
     
     BAŞBAKAN SALDIRILARI KINADI 

     Hollanda Başbakanı Jan Peter Balkenende, film yapımcısı Theo van Gogh'un bir köktendinci tarafından öldürülmesiyle başlayan Müslümanlara yönelik saldırıları sert dille kınadı. 
     Balkenende, Lahey'de yaptığı açıklamada, son günlerde camilere ve dini okullara yönelik saldırıların hiçbir gerekçeyle kabul edilemeyeceğini söyledi. 
     ''Bu saldırılar Hollanda'ya yakışmıyor'' diyen Balkenende, gelişmelerin tırmanmasından endişe ettiğini belirtti ve halkı sakin olmaya çağırdı. 
     Toplumsal barışın korunmasının çok önemli olduğuna işaret eden Balkenende, halkın yabancılarla barışçı bir çerçevede diyalogunu sürdürmesini istedi. 
     Başbakan Balkenende, ayrıca dün gece Uden kasabasında kundaklama sonucu tamamen yanan Bedir adlı Müslüman okulunu ziyaret edeceğini belirtti. 
     
     CİNAYETTEN MÜSLÜMANLAR SORUMLU DEĞİL 

     Azınlıklar politikası ve entegrasyondan sorumlu Devlet Bakanı Rita Verdonk da hükümetin terörizme olduğu kadar ülkedeki Müslümanlara yönelik şiddet hareketlerinin de karşısında olduğunu söyledi. 
     Müslümanların van Gogh cinayetinden sorumlu tutulmasına ve suçlanmasına izin vererek, toplumda ikilik yaratılmasına müsaade etmeyeceklerini açıklayan Verdonk, aksi takdirde şiddetin tırmanma eğilimi gösterebileceğini ifade etti. 
     Hollanda'da dün gece Uden kasabasında Müslüman öğrencilerin devam ettiği bir ilkokul kundaklama sonucu çıktığı sanılan yangında kül olmuştu. 
     Heerlen kentinde de bir camiye dün gece molotofkokteylli saldırı düzenlenmiş, camide önemli maddi hasar oluşmuştu. 
     Hollanda'da geçen hafta Theo van Gogh'un aşırı dinci olduğu belirtilen bir kişi tarafından öldürülmesinin ardından, başta camiler olmak üzere İslam kuruluşlarına saldırılar düzenlenmeye başlandı. 
     
</TEXT>
</DOC>
