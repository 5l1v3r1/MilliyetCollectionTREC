<DOC>
<DOCNO> 251905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko28.html </URL>
<DATE> 2004/06/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rahmi Koç Babacan'dan iki şeyi söylemesini beklerdim... 
</HEADLINE>
<TEXT>

     Koç Holding Şeref Başkanı Rahmi Koç, vergilerin çok yüksek olduğunu, özelleştirmelerin de söz verildiği gibi yapılmadığını bildirdi. 
     Rahmi Koç, TÜSİAD YİK Toplantısı'nın basına açık bölümünün ardından gazetecilerin sorularını yanıtladı. 
     Koç, ABD Başkanı George W. Bush'un dün NATO Zirvesi sonrasında Galatasaray Üniversitesi'nde yaptığı konuşmayı değerlendirirken, ''Güzel konuştu. Beklediğimiz şeylerin çoğunu söyledi. Samimi olduğuna inanıyorum'' dedi. 
     Konuşmanın yapıldığı mekana da işaret eden Koç, ''Bizi öldürdüler 2.5 saat. Neden tente konulmadı Bir de Amerikan Konsolosluğu'nun açılışında da öyle güneşte tutmuşlar. Herhalde bir bildikleri var Amerikalıların'' diye konuştu. 
     Devlet Bakanı Babacan'ın YİK toplantısında söylediği ''Herkes elini taşın altına koymalı'' sözüne ilişkin soruya ise Rahmi Koç, şu yanıtı verdi 
     ''Hepimizin elinin taşın altında olması lazım. Bakan çok güzel bir konuşma yaptı. Samimi candan konuştu. Ne yapacaklarına kısa ve orta vadede değindi. Sayın Bakan'dan iki şey beklerdim söylesin diye. Birincisi memlekette vergiler çok yüksek. Büyük bir vergi ödemeyen kesim var. İkincisi de özelleştirmeler söz verildiği gibi yapılmadı. Ona değinmesini beklerdim.'' 
     
     ''YENİ DÖNEME AYAK UYDURMAYA MECBURUZ'' 
     Rahmi Koç, ''Dünya ekonomisi yeni bir döneme girdi. Bu bizi nasıl etkiler '' şeklindeki soru üzerine de, çok dinamik ve rekabetçi bir dünyanın söz konusu olduğunu ifade ederek, ''Süratli karar verilmesi ve verilen kararın da hemen tatbik edilmesi lazım gelen bir dünyada yaşıyoruz. Güneydoğu Asya'dan Batı'ya büyük rekabet gelecek. Dolayısıyla Batı'nın şimdiden hazırlıklı olması lazım'' dedi. 
     Koç, dünya ekonomisindeki yeni dönemin herkesi etkileyeceğini, dolayısıyla buna ayak uydurmaya mecbur olunduğunu vurguladı. 
     AB'ye üyelik sürecine ilişkin bir soru üzerine de Koç, bu konuda AB'nin tarih vereceğine inandığını dile getirerek, ''Bir tarih verecekler bize de. Ondan sonra ne zorluklar çıkaracaklar diye merak ediyorum. Herhalde bir 10 senemiz var önümüzde. O zaman da biz ister miyiz istemez miyiz tabii Allah biliyor'' dedi. 
     Eczacıbaşı Holding Başkanı Bülent Eczacıbaşı da, NATO Zirvesi'nin Türkiye'yi dünyanın odak noktasına getirdiğini, Zirve sayesinde Türkiye'nin zor bir sınavı başarıyla verdiğini kaydetti. 
     Eczacıbaşı, başarılı bir organizasyonla gerçekleştirilen zirvenin özellikle tanıtım açısından Türkiye'ye çok şey kattığını vurguladı. 
     Bülent Eczacıbaşı, AB üyeliğine ilişkin olarak ise önümüzdeki dönemin kritik olduğunu, önemli adımlar atılacağını ümit ettiğini söyledi. Türkiye hakkındaki görüşlerin olumluya döndüğünü aktaran Eczacıbaşı, bu sayede yabancı yatırımcıların da Türkiye'ye bakış açılarının daha da olumlu olacağını söyledi. 
     Bu arada, TÜSİAD YİK toplantısının açılış konuşmalarının ardından TÜSİAD üyelerinin görüş ve önerilerini sundukları basına kapalı bölüme, Devlet Bakanı Ali Babacan da katıldı. 
     
</TEXT>
</DOC>
