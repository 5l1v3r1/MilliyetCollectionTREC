<DOC>
<DOCNO> 284616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun24.html </URL>
<DATE> 2004/10/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kuveyt gazetesi Bin Ladin Kabil'in kuzeydoğusunda yaşıyor... 
</HEADLINE>
<TEXT>

     Usame Bin Ladin'in, Afganistan'ın başkenti Kabil'in kuzeydoğusunda emin bir yerde, bir aşiretin koruması altında yaşadığı öne sürüldü. 
     El Rai El Aam adlı Kuveyt gazetesinin ''İslami kaynaklara'' dayanarak verdiği haberde, ''sağlığı ve morali yerinde olan Bin Ladin'in, Kabil'in kuzeydoğusunda emin bir yerde dört kişiyle birlikte yaşadığı, bir aşiretin tüm güvenliğini ve rahatını sağladığı ve yandaşlarının askeri eylemlerini yakından takip ettiği'' iddia edildi. 
     Taliban lideri Molla Muhammed Ömer'in de Afganistan'da yaşadığı ve bağış toplamak için bir adamını, aralarında Kuveyt'in de bulunduğu üç Körfez ülkesine gönderdiği belirtilen haberde, kimliği açıklanmayan bir kişinin, iki hafta önce Molla Ömer'le görüştüğü, aynı kişinin 2,5 ay önce de Bin Ladin'i gördüğünü söylediği kaydedildi. 
     Haberde, Bin Ladin'in yardımcısı Eyman Zevahiri'nin de Afganistan'da yaşadığı, ancak Bin Ladin'in yaşadığı bölgeden uzakta bulunduğu, her ikisinin de güvendikleri bir aracı yoluyla haberleştikleri ifade edildi. 
     
</TEXT>
</DOC>
