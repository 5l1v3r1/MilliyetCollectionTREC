<DOC>
<DOCNO> 268532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur23.html </URL>
<DATE> 2004/09/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sünnet olacak oğluna hipnoz uyguladı 
</HEADLINE>
<TEXT>

     Konya'da bir öğretim üyesi, iğne ve doktor fobisi olan oğlunu, uyguladığı hipnoz seansıyla sakinleştirdikten sonra sünnet ettirdi. 
     Selçuk Üniversitesi SÜ Beden Eğitimi Spor Meslek Yüksekokulu Sporda Psikososyal Alanlar Anabilim Dalı Başkanı Yrd. Doç. Dr. Yalçın Kaya, 10 yaşındaki oğlu Ahmet Selim Kaya'yı sünnet ettirmek için üniversiteye bağlı Meram Tıp Fakültesi'ne getirdi. 
     Yalçın Kaya, iğne ve doktor fobisi olan oğlu Ahmet Selim'in rahat şekilde sünnet edilebilmesi için farklı bir yöntem kullandı. Kaya, oğlundan, ucuna küçük bir top bağlanmış anahtarlık boyutundaki zincire bakarak rahatlamasını isteyerek, telkinlerde bulundu. 
     Ahmet Selim'in dikkatinin bu küçük oyuncakta toplanmasını sağlayan baba Kaya, iğnenin ve sünnetin ağrısız gerçekleşeceği konusunda söylediği rahatlatıcı sözlerle, hipnoz uyguladı. Uygulanan hipnozla rahatlayan Ahmet Selim, daha sonra SÜ Öğretim Üyesi Genel Cerrah Yrd. Doç. Dr. Mehmet Ertuğrul Kafalı'nın operasyonuyla sünnet edildi. 
     Kafalı, çocukların, fobileri nedeniyle sünnet sırasında sıkıntılı anlar yaşadıklarını belirterek, ''İlk defa hipnoz sonrasında sünnet gerçekleştirdim. Bu yöntemin son derece yararlı olduğunu gördüm'' dedi. 
     
     BABASINA TEŞEKKÜR ETTİ 
     Sünnet olan Ahmet Selim Kaya da sünnet öncesinde çok huzursuz olduğunu ve korktuğunu belirterek, babasının hipnozuyla, bu korkusunun önemli ölçüde azaldığını ve rahatladığını belirterek, ''Babam hipnoz konusunda çalışma yaptığı için çok şanslıyım. Ona teşekkür ediyorum'' dedi. 
     Baba Yalçın Kaya ise oğlunun önceden de doktor ve iğne fobisi olduğunu, daha önce tahlil için kan alınırken, son derece sıkıntılı anlar yaşadıklarını söyledi. Kaya, bu nedenle oğlunu sünnetten önce hipnozla rahatlatma yolunu seçtiğini belirterek, şöyle konuştu 
     ''Daha önce öğrencilere, ÖSS'ye konsantre olmaları için hipnoz seansı uyguladım. Aynı yöntemle psikolojik nedenli kekemelik sorunu olanlara, konuşma sorunlarını aşabilmeleri için yardımcı oldum. Hemen hemen hepsinde olumlu sonuçlar aldım. Burada ise benim için tek sorun, hipnoz uyguladığım kişinin oğlum olması. Duygusal bağ olan kişilere yapılan hipnoz ve benzeri müdahaleler, diğer insanlara oranla daha az başarılı olabiliyor.'' Kaya, hipnozun gelişmiş ülkelerde, normal doğum yapan kadınlara uygulandığını ve son derece başarılı sonuçlar alındığını belirterek, tıpta hipnoz uygulamasının, Türkiye için henüz çok yeni olduğunu kaydetti. 
     Yrd. Doç. Dr. Kaya'nın, hipnoz üzerine 1999'da yazdığı ''Hipnoz ve Spor'' isimli kitabı ile çok sayıda bildirisi bulunuyor. 
     
</TEXT>
</DOC>
