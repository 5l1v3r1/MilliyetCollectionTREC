<DOC>
<DOCNO> 267172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo13.html </URL>
<DATE> 2004/08/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Kayserispor - Fenerbahçe maçından notlar... 
</HEADLINE>
<TEXT>

     Birinci Süper Futbol Ligi'nde Kayserispor ile Fenerbahçe arasındaki karşılaşmaya, taraftarlar yoğun ilgi gösterdi. 
     Kayseri Atatürk Stadı'ndaki maç için taraftarlar, saatler öncesinden stattaki yerlerini aldı. Kayserispor'u yaklaşık 20 bin taraftar, Fenerbahçe'yi ise İstanbul'dan ve çeşitli illerden gelen 1000 kadar taraftar destekledi. Fenerbahçeli taraftarlar için ayrılan Erciyes kale arkası tribününün büyük bölümü boş kaldı. 
     Kayserisporlu taraftarlar, ''Burası Kayseri, burada büyü yok'' ve üzerinde bir falcının resmedildiği ''Falcılar Büyücüler Kulübü'' yazılı pankart açtılar. 
     Maçın güvenliğinin sağlanmasında, aralarında özel harekat polislerinin de bulunduğu 1125 polis ve 100 jandarma görev aldı. 
     TBMM Başkanvekili ve AK Parti Milletvekili Sadık Yakut, Kayseri Vali Vekili Tevfik Karabalık, Kayseri Büyükşehir Belediye Başkanı Mehmet Özhaseki ve Fenerbahçe Kulübü İkinci Başkanı Nihat Özdemir, maçı protokol tribününden izledi. 
     Kayserisporlu ve Fenerbahçeli özürlü taraftarların birlikte izlediği maçı izlemek için Fenerbahçe'nin Avrupa Şampiyonlar Ligi'nde grubundaki rakiplerinden AC Sparta Prag'ın antrenörü Miroslav Jirkal da Kayseri'ye geldi. 
     
</TEXT>
</DOC>
