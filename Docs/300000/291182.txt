<DOC>
<DOCNO> 291182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo46.html </URL>
<DATE> 2004/11/22/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
Beşiktaş'ta gözler UEFA kupasında... 
</HEADLINE>
<TEXT>

     Birinci Süper Futbol Ligi'nde dün Çaykur Rizespor ile 2-2 berabere kalan Beşiktaş'ta gözler UEFA Kupası'na çevrildi. 
     Siyah-beyazlılar, 25 Kasım Perşembe günü Romanya'nın Steaua Bükreş takımıyla deplasmanda oynayacakları UEFA Kupası B Grubu maçının hazırlıklarına başladı. 
     Teknik Direktör Vicente Del Bosque yönetiminde, BJK Nevzat Demir Tesisleri'nde ilk yarım saati basın mensuplarına açık gerçekleştirilen antrenmanda, Çaykur Rizespor maçında forma giyen oyuncular koşu yapmakla yetinirken, diğerleri kondisyon çalışmasının ardından çift kale maç oynadı. 
     Sakatlığı nedeniyle uzun süredir takımdan ayrı kalan Pancu, bu akşam takımla birlikte çalışmaya katılırken, hafif sakatlıkları bulunan Ahmet Yıldırım ve Emre koşu yapıp, çalışmayı bıraktı. Antrenmana, 18 Yaşaltı Milli Takımı'nda bulunan Serdar Özkan katılmadı. 
     Siyah-beyazlılar, İstanbul'u etkisi altına alan kar yağışı nedeniyle, yarısı kardan temizlenmiş 1 nolu sahada çalıştı. 
     Bu arada, Çaykur Rizespor maçında forma giyen Carew, koşunun ardından tesislere giderken, Menajer Sinan Serhatlıoğlu'na takılarak, kısa bir süre güreş yaptı. 
     
     BÜKREŞ YOLCULUĞU ÇARŞAMBA GÜNÜ 
     Siyah-beyazlılar, yarın basına kapalı yapacakları antrenmanla, Steaua Bükreş maçının İstanbul'daki çalışmalarını tamamlayacak. 
     Beşiktaş, Steaua Bükreş maçı için 24 Kasım Çarşamba günü saat 10.30'da özel uçakla Bükreş'e gidecek ve akşam maçın oynanacağı statta son çalışmasını yapacak. 
     
</TEXT>
</DOC>
