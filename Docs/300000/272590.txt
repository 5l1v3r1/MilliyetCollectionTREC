<DOC>
<DOCNO> 272590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun02.html </URL>
<DATE> 2004/09/17/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
ABD Felluce'yi yerle bir etti 32 ölü, 48 yaralı 
</HEADLINE>
<TEXT>

     Irak'ta Amerikan kuvvetlerinin Felluce kentinde düzenledikleri hava operasyonunda ölü sayısı 32'ye yükseldi. 
     Iraklı hastane kaynakları, Amerikan ordusunun Felluce'nin bir semti ve yakınlardaki Zoba köyüne yönelik hava operasyonunda ölenlerin sayısının son bilançoya göre 32 olduğunu belirttiler. 
     Felluce'nin Şuhada semtine yönelik saldırıda ölenler arasında iki kadın ve aralarında çocukların da bulunduğu 8 yaralı olduğunu belirten aynı kaynaklar, hava saldırısında yaralananların sayısının da 48 olduğunu kaydettiler. 
     
     Operasyon nasıl başladı 

     Amerikan askerleri Irak'ın Felluce kentinde, El Kaide ile bağlantılı Ürdünlü terörist Ebu Musab Zerkavi yandaşlarınca kullanıldığı sanılan bir binaya saldırı düzenledi. 
     Amerikan ordusundan yapılan açıklamada, bugün Felluce'de Zerkavi yandaşlarına ait olduğu teyit edilen bir hedefe başarılı bir saldırı düzenlendiği belirtilerek, ''Kaynaklar teröristlerin, yabancı teröristlerin ve Iraklı güçlerle çok uluslu güçlere karşı kullanılması planlanan silah sistemlerinin varlığından haberdar ettiler'' denildi. 
     Amerikan güçleri son aylarda Zerkavi şebekesi tarafından kullanıldığı sanılan hedeflere birçok hava saldırısında bulundular. 
     Askerlerin Ramadi'de, Daham adlı pek bilinmeyen ancak Zerkavi ile bağlantısı olduğu sanılan bir hedefe düzenlediği saldırıda ise bir deniz piyadesinin yaralandığı belirtildi. 
     Ramadi hastanesinden Dr. Abdülmünim Aftan ise operasyonda 7 kişinin öldüğünü, 5 kişinin yaralandığını söyledi. 
     Görgü tanıkları da, birkaç dükkanın, 3 otomobilin hasar gördüğünü anlattılar. 
     
     16 sivil de vuruldu 

     ABD'nin, Irak'ta Felluce yakınlarında dün gece Ebu Musab Zerkavi'nin militanlarına karşı düzenlediği operasyonda 16 sivilin öldüğü bildirildi. 
     Felluce hastanesi kaynakları, ABD'nin saldırısında 16 Iraklı sivilin öldüğünü, 25 kişinin de yaralandığını belirttiler. 
     
     3 ABD deniz piyadesi öldü 

     Öte yandan, Irak'ın batısındaki El Anbar bölgesinde düzenlenen 3 ayrı saldırıda 3 Amerikan deniz piyadesinin öldüğü bildirildi. 
     ABD ordusu, ''1 deniz piyadesinin operasyon sırasında öldüğünü, ağır yaralanan diğer 2'sinin daha sonra hayatlarını kaybettiğini'' açıkladı. 
     Bu açıklamadan önce, ABD Savunma Bakanlığı, Mart 2003'ten bu yana Irak'ta 1027 Amerikan askerinin öldüğünü duyurmuştu. 
     
</TEXT>
</DOC>
