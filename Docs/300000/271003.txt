<DOC>
<DOCNO> 271003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur21.html </URL>
<DATE> 2004/09/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Senet karşılığı imam nikahı... 
</HEADLINE>
<TEXT>

     Hakkari'de, ailesi tarafından 7 milyarlık senet karşılığında zorla imam nikahı yapılan ve kumasıyla aynı evi paylaşmak zorunda kalan kadın, evden ayrıldıktan sonra zor koşullarda yeni bir yaşama başladı. 
     Van'da yaşayan M.I, AA muhabirine yaptığı açıklamada, üç yıl önce ailesi tarafından A.A ile zorla imam nikahı yapıldığını söyledi. 
     Eşinin resmi nikahlı olduğunu belirten Işık, ''Ailem resmi nikah olmadığı için A.A'ya senet imzalattı. A.A'nın bana zarar vermesi ya da iyi davranmaması durumunda 7 milyar ödemesi üzerine oluşturulan senedin iptal edilmesi için A.A ve kumam bana sürekli işkence uyguladı. Evlendikten sonra üç yıl içinde sürekli şiddete maruz kaldım'' dedi. 
     A.A ve kumasının şiddetinin giderek artması üzerine dayanamayacak duruma geldiğini ve polise şikayette bulunduğunu bildiren M.I, şikayet sonrası A.A tarafından çocuğuyla birlikte evden kovulduğunu söyledi. 
     Bir tanıdığının evine yerleştikten sonra Van Kadın Derneği'ne sığındığını ifade eden M.I, dernek aracılığıyla küçük bir iş imkanına kavuştuğunu, oğluyla birlikte yeni bir yaşama başladığını, ancak maddi sıkıntılar yüzünden büyük zorluk yaşadığını kaydetti. 
     A.A'dan ayrıldıktan sonra da ailesinin kendisine sahip çıkmadığını, senedin vade süresi tamamlanamadığı için parasını da alamadığını vurgulayan M.I, ''Ailem, oğlumla bana bakamayacaklarını, oğlumu A.A'ya bırakmam halinde eve geri dönebileceğimi söyledi. Oğlum olmadan benim yaşamamın bir anlamı yok. Şimdiye kadar bir çok kez intiharı düşündüm. Ancak oğlum için hayatta kalmalıyım'' diye konuştu. 
     
     ÇOCUĞUNUN ANNESİ OLAMIYOR 
     16 aylık bebeğinin resmi olarak A.A ve resmi nikahlı eşi üzerine kayıtlı olduğunu, resmi olarak oğlunun annesi olamadığını bildiren M.I, bunun için hukuk mücadelesinin devam ettiğini söyledi. 
     A.A'nın devlet memuru olduğunu ancak, görevinden uzaklaştırıldığını belirten M.I, bu nedenle oğlunun sosyal güvencesi olmadığını ve hastanelerde büyük sıkıntıyla karşılaştığını kaydetti. 
     Işık, kalıcı bir iş imkanına kavuşmak için gerekli yerlerden yardım beklediğini sözlerine ekledi. 
     
</TEXT>
</DOC>
