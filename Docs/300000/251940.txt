<DOC>
<DOCNO> 251940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy17.html </URL>
<DATE> 2004/06/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
TCK değişiyor... 22 madde daha kabul edildi... 
</HEADLINE>
<TEXT>

     Töre cinayetlerine uygulanan haksız tahrik indirimi yeniden düzenlendi. 
     TBMM Adalet Komisyonu, Türk Ceza Kanunu TCK Tasarısı üzerindeki çalışmalarını sürdürüyor. Öğleden önceki oturumda 12 maddesi kabul edilen tasarının öğleden sonra 22 maddesi daha görüşülerek kabul edildi. 
     Kabul edilen maddeler arasında yer alan ve ''haksız tahrik''i düzenleyen maddeyle ''töre veya namus cinayeti'' olarak adlandırılan akraba içi öldürme suçlarında uygulanan haksız tahrik indirimi uygulaması değiştirildi. Buna göre, haksız bir fiilin meydana getirdiği hiddet veya şiddetli elemin etkisi altında suç işleyen kimseye ağırlaştırılmış müebbet hapis cezası yerine onsekiz yıldan yirmidört yıla kadar, müebbet hapis cezası yerine de oniki yıldan onsekiz yıla kadar hapis cezası verilecek. Diğer durumlarda, verilecek cezanın dörtte birinden dörtte üçüne kadarı indirilecek. 
     Tasarıda vatandaş veya yabancı tarafından yabancı ülkede işlenmesi durumunda Türk yasalarının uygulanacağı suçlar arasına bir önerge ile ''işkence ve çevrenin kasten kirletilmesi suçları'' da eklendi. 
     Komisyonda, tasarı üzerindeki görüşmelere devam ediliyor. 
     
</TEXT>
</DOC>
