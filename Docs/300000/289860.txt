<DOC>
<DOCNO> 289860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy12.html </URL>
<DATE> 2004/11/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gülen'in ''Türkiye'de kan gövdeyi götürecek'' sözleri TBMM gündeminde 
</HEADLINE>
<TEXT>

     ANKARA Milliyet 

İstanbul Bağımsız Milletvekili Emin Şirin, İçişleri Bakanı Abdulkadir Aksu'ya Fethullah Gülen'in Dünden Bugüne Tercüman Gazetesi'ndeki "Türkiye'de yeniden kan gövdeyi götürecek" açıklamalarının ihbar kabul edilerek araştırma başlatılıp başlatılmadığını sordu. 
     Şirin, Gülen'in bugün yayınlanan sözlerini TBMM gündemine taşıdı. TBMM Başkanlığı'na sunduğu soru önergesinde Gülen'in, "Türkiye'de üst seviyede vazife görmüş bir insan bana Türkiye'de yeniden kan gövdeyi götürecek. Falan tür simalar bu dönemde Türkiye'de bulunmasa iyi olur' dedi" sözlerini anımsatarak, "Gülen'in ağzından ortaya konulan Türkiye'de tekrar melun cinayetler olacak, yeniden kan gövdeyi götürecek' şeklindeki ifadeler ihbar kabul edilerek araştırma başlatılmış mıdır " diye sordu. 
     Şirin, Gülen'in, "devletin gücünü aşan gizli örgütler" bulunduğu yönündeki ifadelerine de yer vererek, Aksu'ya, "Yine Gülen'in tarifine göre, Tanzimat'tan daha önce Türkiye'de faaliyete başlayan, zamanla devletleri bile aşabilecek hale gelen, bazı idarecilere dedikleri her şeyi yaptırabilen, hükümetleri devirip yeni hükümetler kurabilen, içeride çok iyi teşkilatlanmış olsalar da kökleri tamamen dışarıda bulunan, harici güçlerin emellerine hizmet eden, çok güçlü insanları bünyelerine aldıklarından dolayı kendilerine mensup bir insanın tutuklanmasına, sorgulanmasına ve mahkum edilmesine asla fırsat vermeyen, bir kısım cemiyyat-i sırriye' kimdir " sorusunu yöneltti. 
     Şirin, sözkonusu gazetede Gülen'in ağzından ortaya atılan iddialarla ilgili olarak ABD'de ikamet ettiği adrese derhal bir emniyet ve istihbarat timi yollanarak gerekli ifadenin alınıp alınmayacağını sordu. 
     
     GÜLEN'İN SÖZLERİ... 

     Dünden Bugüne Tercüman gazetesinde yer alan haberde Fethullah Gülen'in şu açıklamalarına yer verilmişti 
     "Vatanımızdaki olumlu şeylerden iç ve dış bazı çevreler rahatsızlık duyuyor. Uzantıları Türkiye'de bulunan bazı servisler harekete geçiyor. Türkiye'de bazı önemli birimlere sızmış elemanlarıyla bazı sistemleri hemen devreye sokuyorlar. Bu ülkede 300 seneden beri milletin kaderinde hakim cemiyyat-ı sırriyeler var. Bunlar hakim unsurlardır, görünmezler ama Türk toplumunun iktisadi, siyasi, kültürel hayatıyla oynaya gelmişlerdir. Bundan sonra da oynamaya çalışacaklardır. Taktik ve strateji değiştirerek önümüzdeki günlerde de bunu yapabilirler. 
     Bir kısım gizli servisler ekonominin düzlüğe çıkması, istikrarın yayılması, milletteki umut tomurcuğunun yeşermesi, Müslümanlığın doğru anlaşılması ve seslendirilmesi gibi olumlu gelişmeleri istemiyor, bunları emellerinin gerçekleşmesi ve kayırdıkları insanların çıkarlarına karşı tehlike sayıyorlarsa, bundan sonra da bazı kimselerin vücudunun kaldırılmasına ihtiyaç hissedecek, yine ellerini kana bulayacaklardır. 
     İstihbarat, emniyet teşkilatı, JİTEM, iyi çalışırsa, bence bu kana susamış vampirlerin önümüzdeki günlerde yeniden Türkiye'de kan seylapları meydana getirmeleri önlenebilir. Harici güçlerin emellerine hizmet eden bir kısım vemiyyat-ı sırriyenin çok iyi takibe alanması lazımdır." 
     
     ÜST DÜZEY GÖREVLİNİN SÖZLERİ 

     Fethullah Gülen açıklamalarında, üst seviyede vazife görmüş bir insanın "Türkiye'de yeniden kan gövdeyi götürecek. Falan tür simalar bu dönemde Türkiye'de bulunmasa iyi olur" dediğini de kaydetti. 

     
</TEXT>
</DOC>
