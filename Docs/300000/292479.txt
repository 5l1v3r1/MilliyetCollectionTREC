<DOC>
<DOCNO> 292479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas03.html </URL>
<DATE> 2004/11/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Piercing çılgınlığı 
</HEADLINE>
<TEXT>

     İbrahim LALELİ DHA 

DÖVME ve piercing tutkusu hızla yayılıyor. Antalya'da çılgınlık boyutuna ulaşan dövme ve piercinge özellikle genç kızlar ilgi gösteriyor. 
     Dövme ve piercing uzmanı Ateş Tor, "Gençler bu iki aksesuarı vücutlarına yaptırmadan önce çok düşünmeli. Kararlarını iyi verdikten sonra uzman kişi veya kişilerin gözetiminde yaptırmalılar. Steril olmayan şartlarda ve adi boya ve iğnelerle yapılan bir dövme, hem sağlıklarını hem de dövmenin vücutlarına vereceği estetiği bozacaktır'' dedi. 
     Genç kızların burun, kaş, dil ve göbeklerine piercing taktırdığını kaydeden Tor, bu aksesuarın takılacağı bölgenin önemli olduğunu ve deliğin hijyenik ortamda açılması gerektiğini ifade etti. 
     Piercing taktıracak kişinin mutlaka ilk 15 günde delinen bölgeye titanyum saplı piercing taktırması gerektiğini hatırlatan Tor, "Bir çok piercing kullanıcısı, titanyum yerine medikal çelik kullanıyor. Bu da bir süre sonra vücudun piercinge tepki vermesine ve iltihaplanmaya yol açıyor'' dedi. 
     Vücudun çeşitli bölgelerine yapılan dövmelerin büyüklüğüne ve işçiliğine göre fiyatları da değişiyor. Dövme fiyatları 200 milyon liradın başlıyor, 1 milyar liraya kadar çıkabiliyor. Piercing taktırmanın fiyatı ise 45 milyon lira. 
     
</TEXT>
</DOC>
