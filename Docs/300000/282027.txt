<DOC>
<DOCNO> 282027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/gun02.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Harem selamlık dershane 
</HEADLINE>
<TEXT>


TAHSİN AKSU İstanbul 

Milli Eğitim Bakanlığı'nın 4 yıl önce çıkardığı yönetmelik gereği özel dershanelerde karma eğitim yapılması zorunlu. Ancak İstanbul'da 39 şubesi olan FEM Fırat Eğitim Merkezi Dershaneleri'nde, kız ve erkek öğrenciler ayrı binalarda eğitim görüyor. Bazı kız öğrenciler, göstermelik olarak 1-2 erkek öğrencinin sınıflarına getirildiğini söylüyor. 
Örneğin Ufuk FEM Dershaneleri Levent Şubesi'nin Emniyetevler Mahallesi'ndeki 9 katlı binasında sadece erkek öğrenciler dikkat çekiyor. 
Kadıköy'de 6 şubesi bulunan FEM'in Söğütlüçeşme Sokak'taki binasının görevlisi, kız öğrencilerin Altıyol Şubesi'nde eğitim gördüğünü belirtiyor. FEM Dershanesi'nin Şirinevler Şubesi'nde sadece erkek öğrenciler var. Kızlar, aynı caddede başka binada. 
FEM Dersaneleri Kurucu Temsilcisi Nuri Piltan, iddiaların doğru olmadığını savunarak, ayrıntılı açıklamayı Genel Müdür Ahmet Kırmıç'ın yapacağını söyledi. Kırmıç ise telefonlara yanıt vermedi. 


</TEXT>
</DOC>
