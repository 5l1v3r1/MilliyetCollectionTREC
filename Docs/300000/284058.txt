<DOC>
<DOCNO> 284058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko07.html </URL>
<DATE> 2004/10/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
SPK Başkanı Türk ekonomisini çok parlak günler bekliyor 
</HEADLINE>
<TEXT>

     Bülent Keneş AA 

Türk ekonomisini çok parlak günlerin beklediğini söyleyen Sermaye Piyasası Kurulu SPK Başkanı Doğan Cansızlar, Yeni Türk Lirası'na YTL geçişle birlikte kayıt altına girecek olan yastık altı tasarrufların da ekonomiye büyük bir ivme kazandıracağını kaydetti. 
     ABD Serbest Piyasa Kurulu'nun düzenlediği iki gün sürecek bir toplantıya katılmak üzere New York'ta bulunan SPK Başkanı Cansızlar, A.A muhabirinin sorularını yanıtladı. 
     Uygulanan ekonomik program sayesinde enflasyon ve reel fazilerin düştüğü, makro-ekonomik dengelerin zaten olumlu seyrettiği Türk ekonomisinin 17 Aralık'ta Avrupa Birliği'nden tarih alınmasıyla 2005 yılından itibaren çok önemli bir dönemece gireceğini kaydeden Cansızlar, gelişmekte olan piyasalar arasında Türkiye'nin durumunun çok iyi olduğunu kaydetti. 
     Katıldıkları bütün uluslararası toplantılarda yatırımcılarla da biraraya gelme fırsatı bulduklarını ve bu çevrelerden Türkiye'nin ekonomik gelişimi konusunda çok olumlu tepkiler aldıklarını söyleyen Cansızlar, özellikle son bir yıldır yabancı yatırımcıların Türk piyasalarına büyük bir ilgisinin olduğunu ifade etti. 
     
     ''İYİ BİR YATIRIM ORTAMI OLUŞTU'' 
     Türkiye'de iyi bir yatırım ortamının oluştuğunu söyleyen Cansızlar, yabancı yatırımcıların da 17 Aralık'ta alınacak kararı beklediğini ve müzakere tarihi alınmasıyla sadece yabancı yatırımcıların Türkiye'ye yönelik yatırımlarında büyük bir artış beklendiğine işaret etti. Cansızlar, Türkiye'ye yönelecek yabancı yatırımların yanı sıra Türk yatırımcıların yurtdışına çıkardığı fonların da geri döneceğini bildirdi. 
     Yabancı yatırımcıalrın yanı sıra kendi yatırımcılarımızın yurtdışına gönderdikleri fonların tekrar Türkiye'ye dönmesi anlamında da önemli gelişmeler olacağını ifade eden SPK Başkanı Cansızlar, bu durumda, hem yabancı yatırımcıların hem de Türk yatırımcıların Türk ekonomisine olan güveninin yeniden kazanılmasının sağlanmasının başarılmış olacağını kaydetti. 
     Yeni TL'ye geçişle birlikte yastık altındaki paraların, sadece yeni parayla değiştirilmek amacıyla da olsa, piyasaya girecek olmasının ekonomide önemli bir canlanmaya yol açacağını kaydeden Cansızlar, bu vesileyle ekonominin kayıt altına alınması konusunda da çok önemli gelişmeler yaşanacağını kaydetti. 
     
     ''YASTIK ALTINDAKİ PARALAR KAYDA GİRECEK'' 
     Yastık altındaki paraların YTL ile değiştirilirken banka kayıtlarına gireceğini belirten Cansızlar, dolayısıyla kayıtdışı bazı rakamların kayda girmiş olacağını ve kayda giren bu tasarrufların ekonominin değişik alanlarında önemli bir dinamizm yaratacağını söyledi. 
     New York'a gelmeden önce Kanada'nın Montreal kentinde Uluslararası Sermaye Piyasaları Örgütü IOSCO tarafından düzenlenen yıllık toplantılara 75 ülkenin üye oluğu Gelişmekte Olan Piyasalar Komitesi'nin başkanı sıfatıyla katıldığını söyleyen Cansızlar, bu toplantıya yaklaşık 150'den fazla ülkenin SPK başkanları ya da kurul üyelerinin katıldığını kaydetti. 
     ABD Serbest Piyasa Kurulu'nun New York'ta düzenlediği iki günlük ilk uluslarası toplantıya katılacak olan SPK Başkanı Cansızlar, dünyanın çeşitli ülkelerinden SPK başkanları ve sektörde önde gelen 300 kişinin katıldığı bu toplantılara iştirak ettikten sonra Cumartesi günü New York'tan ayrılacak. 
     
</TEXT>
</DOC>
