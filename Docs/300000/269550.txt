<DOC>
<DOCNO> 269550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur35.html </URL>
<DATE> 2004/09/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Valizden 55 yavru timsah çıktı 
</HEADLINE>
<TEXT>

     Libya'dan Türkiye'ye kimliği belirsiz bir kişi tarafından uçakla valiz içerisinde getirilen 55 yavru timsah, Darıca Boğaziçi Hayvanat Bahçesi yetkililerine teslim edildi. 
     AA muhabirinin aldığı bilgiye göre, THY'nin Tripoli-İstanbul seferiyle 4 Eylül Cumartesi günü Türkiye'ye giriş yapan ve kimliği belirlenemeyen bir kişi, yanındaki valizi bırakarak Atatürk Havalimanı'ndan ayrıldı. 
     Gümrük Muhafaza Müdürlüğü ekiplerince farkedilerek incelenen valiz içerisinde, çok sayıda timsah yavrusu olduğu belirlendi. Valiz, içindeki yavrularla birlikte geldiği yere gönderilmesi için THY görevlilerine teslim edildi. 
     Transit Yolcu Bekleme Salonu'nda bir gün bekleyen yavruların durumlarının kötüleşmesi ve 15 yavrunun ölmesi üzerine, Gümrük Muhafaza ve THY yetkililerince Darıca Boğaziçi Hayvanat Bahçesi görevlileri çağırıldı. 
     Veteriner Yücel Yılmaz, görevlilerce su doldurulan bir leğende bulunan yavruların 15-20 günlük Afrika timsahı olduğunu belirterek, hayvanların bir gün daha bu şekilde kalmaları halinde hepsinin ölebileceğini söyledi. 
     Yavruların hayvanat bahçesinde koruma altına alınacağını ve doğal ortamlarına konulacağını anlatan Yılmaz, Afrika timsahlarının erişkinlerinin boyunun 3-4 metreye kadar uzadığını kaydetti. 
     Hayvanat Bahçesi Halkla İlişkiler Müdürü Aydan Tekin de, bu tür hayvanların belli bir prosedüre uygun olmadan Türkiye'ye getirilmesinin mümkün olmadığını ifade ederek, piyasadaki fiyatının en az 100 dolardan başladığını tahmin ettiğini söyledi. 
     Timsahların ithalatında belli uluslararası kanun ve kurallar olduğunu belirten Tekin, ''Ancak üretmek, çoğaltmak ve onların yaşamlarını devam ettirmek amacıyla transfer edilebilirler. Uluslararası kanunlarla bu belirlenmiştir. Bu prosedürleri olmayan hayvanların hepsi kaçak konumuna girer. Türkiye'de buna talep olmasa, getirmezler. Demek ki, çeşitli yerlere satılabiliyor. Başka türlü bu boyutlarda timsahı niye getirsinler '' dedi. 
     Toplam 55 timsah yavrusu, daha sonra Darıca Boğaziçi Hayvanat Bahçesi'ne götürüldü. 
     
</TEXT>
</DOC>
