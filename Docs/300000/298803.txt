<DOC>
<DOCNO> 298803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/ekonomi/eko01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretim hatası, Sümer'e 1 trilyon liraya patladı 
</HEADLINE>
<TEXT>


Hava Kuvvetleri için Sümer Holding'in Beykoz Deri Fabrikası'na sipariş edilen 60 bin asker ayakkabısı, tabanlarına konulması gereken küçük bir demir parçası unutulunca elde kaldı 

SALİHA ÇOLAK Ankara 

Özelleştirme kapsamındaki Sümer Holding'e bağlı Beykoz Deri Fabrikası'na Hava Komutanlığı için sipariş edilen 60 bin ayakkabı, içinde olması gereken küçük bir demir parçasının konulmaması nedeniyle 3 yıldır satılamıyor. 
TBMM KİT Komisyonu'nda görüşülen Yüksek Denetleme Kurulu raporunda, şartnameye uyulmadığı gerekçesiyle geri çevrilen 998 milyar lira tutarındaki 60 bin çift ayakkabıdan kaynaklanan zararın belirlenmesi, Holding Teftiş Kurulu'nca konunun incelenmesi ve ayakkabıların Milli Savunma Bakanlığı'na MSB satılmasının yollarının aranması istendi. 
2001'de 20 bini yazlık, 40 bini kışlık olmak üzere verilen siparişin, şartnameye uyulmaması nedeniyle teslim alınmadığını bildiren Sümer Holding Genel Müdürü Ahmet Kara, olayda 10 kişinin sorumluluğunu saptadıklarını, aradan geçen süre içinde ayakkabıları satamadıklarını, satılmaları halinde 998 milyar liralık satış bedeli ile 774.2 milyarlık zarar ve nakliye giderinin karşılanabileceğini bildirdi. 60 bin rugan subay ayakkabısı, kurumun, "indirim" çabalarına rağmen aradan geçen 3 yıl boyunca başka alıcı da bulamadı. 
Kara, satış olamadığı için henüz sorumlular hakkında işlem yapılamadığını, satış gerçekleştikten sonra toplam zararın ortaya çıkmasının ardından, sorumlulardan tahsil edilebileceğini belirtti. 

Depolarda 100 bin takım elbise de var KİT Komisyonu'nun CHP'li üyesi Kemal Sağ, ayakkabı gibi, depolarda bekleyen birçok malın çürüdüğünü savundu. Kemal Kara ise "Tek bir ayakkabı çürümüş değildir. Gelip depolarımızda bakabilirsiniz" karşılığını verdi. Kara, depolarda toplam 300 bin ayakkabı, 100 bin takım elbise bulunduğunu, bunları yüzde 50 indirimle ihaleye çıkardıklarını ancak satamadıklarını bildirdi. Kurumun elinde 2. Mahmut döneminden kalan antika ayakkabılar bulunduğunu, bunları koruma altına aldıklarını söyleyen Kara, Atatürk'ün koltuğu ve ayakkabılardan oluşan antikaların envanterinin çıkarıldığını dile getirdi. 


</TEXT>
</DOC>
