<DOC>
<DOCNO> 291403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun54.html </URL>
<DATE> 2004/11/23/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
İtalya içişleri bakanı Pisanu mafyaya sert çıktı... 
</HEADLINE>
<TEXT>

     İtalya İçişleri Bakanı Giuseppe Pisanu, Napoli'nin mafya örgütü Camorra'nın son günlerde kentte işlediği cinayetlerin cezalarının verileceğini söyledi. 
     Pisanu, meclis bünyesindeki Anayasa Komisyonu'nda yaptığı konuşmada, Camorra'nın son günlerde Napoli'de işlediği cinayetlere değinerek, ''Devlet her darbeye yanıt vermekten çekinmeyecektir. Hukuka ve insan yaşamına saygıyı tesis etmek için gerekli yanıt verilecektir'' dedi. 
     ''Bugünlerde kimilerinin dediği gibi Camorra'nın gerçekten devlete meydan okuması mı söz konusu bilemiyorum. Söyleyebileceğim tek şey, devletin gerekli yanıtı verme konusunda kararlı olduğudur'' diyen Pisanu, mafya örgütlenmesine gereken yanıtını verilebilmesi için güvenlik güçlerinin çalışmalarına siyasi partilerin ve sivil toplum örgütlerinin vereceği desteğin de büyük önem taşıdığını kaydetti. 
     Napoli'de suça ve yasadışı işleri önlemek için çalışmaları başlattıklarını belirten Pisanu, ''Napoli'de devlet etkin biçimde vardır ve de faaliyettedir. İçişleri Bakanlığı ve güvenlik güçlerimiz üzerlerine düşeni yapmaktadırlar, yapmaya da devam etmektedirler. Güvenliğin temini için kentteki yetkililer ve yerel kurumlarla işbirliği içinde çalışıyoruz'' dedi. 
     Napoli'de işlenen suçlarını sosyal ve ekonomik boyutları olduğuna işaret eden Pisanu, ''ekonomik ve sosyal boyutu da olan sorunları, sadece güvenlik önlemleriyle göğüslemek gibi bir düşüncemiz yok. Hiç kimse, bu sorunlarla mücadeleyi sadece İçişleri Bakanlığı, Valilik ve Napoli Emniyet Müdürlüğü'nün omuzlarına yıkmayı planlamıyor'' ifadelerini kullandı. 
     İtalyanların Camorra diye adlandırdıkları mafya örgütünün etkin olduğu Napoli kenti, son dört gün içinde yedi cinayet işlenmişti. Son cinayetlerle birlikte Napoli'de yıl başından bu yana mafya tarafından öldürülenlerin sayısı 115'e yükseldi. 
     
</TEXT>
</DOC>
