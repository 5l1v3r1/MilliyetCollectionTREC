<DOC>
<DOCNO> 278297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/altan.html </URL>
<DATE> 2004/10/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Verheugen, Türk olsaydı da, görseydi gününü... 
</HEADLINE>
<TEXT>


KRALIN hakkı krala. Başbakan Tayyip Bey zaman zaman, temmuz ayındaki martı yavruları gibi, - "zina"nın kamu suçu sayılması benzeri - kendince "uçma" heveslerine de kapılsa, görkemli bir prim yaptı. Hiç değilse şu sıralarda... 
Türkiye'nin militer mayalı oligarşik yapısına karşı, Tayyip Bey'in "Cami" parfümlü bir siyasetçi olması kendisini, sağlıklı bir güvenceye kavuşma açısından, AB üyeliğinin şemsiyesi altına Kemalist siyasetçilerden daha hızlı itti. 
Oligarşinin, ekonomik saydamlıktan çok uzak, hamasetçi "etki"sine karşı yoksul kesimlerin "Cami" parfümlü tepkisi son toplamda "Avrupa vatandaşlığı" yolunun sentezini yarattı. 

AB Komisyonu Başkanı Verheugen'in, Türkiye'yle de müzakerelerin başlayabileceğini belirten raporu... 
Komisyon'daki Hollandalı üyenin, rapora "Türk işçilerin serbest dolaşımına kalıcı emniyet supapları olmalı" ifadesinin sokulmasını istemesi... 
1850'lerde olduğu gibi, kapitalizmin en büyük avantasını kol gücü sömürüsü oluştursaydı Hollanda hiç korkar mıydı Türk işçilerin Avrupa'ya yığılmasından 
150 yılda teknoloji çok değişmiş, kol gücü enerjisine dayalı üretim biçiminin yerini, elektroniğe dayalı otomasyon almaya başlamıştı. Yelkenli teknelerin kürekçi forsaları tarihe gömülmüş, posta arabaları tarihe gömülmüş, çıralar, gaz lambaları, havagazı lambaları tarihe gömülmüştü. İşçi sınıfı da tarihe gömülme dönemecine gelmişti. 

Verheugen'in raporunda, Türkiye'de h l daha yürürlükte olan Mussolini'nin faşist ceza yasasının da, çıkarılan yeni yasayla hemen değiştirilmesi şart koşuluyor. 
Aklıma ceza hukuku profesörü Dr. Çetin Özek geldi. O da 35 yıl önce faşist TCK'yı eleştiren bilimsel kitaplar yazmış ve dönemin İstanbul Sıkıyönetim Komutanı Org. Faik Türün tarafından bir sabah vakti, siyah bir arabayla evinden alınarak Kartal Cezaevi'ne tıkılmıştı. 
Verheugen, o tarihlerde bir Türk bilimcisi olsaydı, görürdü başına nelerin geleceğini... 

Gelmiş geçmiş Maliye bakanları arasında, bendenizce en sevimlisi olan Kemal Unakıtan da, Fransa'da yayımlanan La Tribune gazetesine verdiği demeçte, AB'nin ekonomik ve mali kriterlerini saptayan "Maastricht kriterleri"ne 5 yılda uyabileceğimizi açıklamış. 
Neredeeen, nereye... 
Bu kez de aklıma 1652'de, Osmanlı tahtında 10 yaşındaki Avcı Mehmet otururken, annesi Turhan Valide Sultan tarafından sadrazamlığa getirilen Tarhuncu Mehmet Paşa geldi. 

İşte AnaBritannica'dan, Tarhuncu'yla ilgili bazı satırlar 
"Mali bunalımı gidermesi koşuluyla 20 Haziran 1652'de sadrazamlığa atandı. Para darlığını giderebilmek için önce devlet gelirleriyle giderlerinin sağlıklı bir dökümünü yaptırdı. Gelirin, giderlerin çok altında kaldığını saptayarak kamu harcamalarını ve saray giderlerini kıstı. Haksız kazanç sağlayanların ve rüşvet alanların varlıklarına el koydu, bazılarını idam ettirdi. 
'Tarhuncu Layihası' diye anılan ve bütçe ilkelerini içeren bir metin hazırladı. Bu uygulamaları kendisine karşı olanları harekete geçirdi. En son donanma giderlerini de kısması İstanbul'da yer yer eylemlere yol açınca, saraya çağrılarak, IV. Mehmet'i tahttan indirmeyi tasarladığı suçlamasıyla boğduruldu." 

AB üyeliği için, Türkiye'yle de müzakerelerin kapısını açan raporun yayımlanmasından sonra, AB üyesi ülke delegelerinden bazıları Ermeni soykırımına da değinerek, "Türkiye'nin artık kendi tarihiyle yüz yüze gelmesi gerektiğini" belirttiler. 
Türkiye'nin oligarşik yapısındaki Hazine'den geçinmeli, mesleksiz makam sahipleri "Türk'e Türk propagandası" yapa yapa, hamaset nutukları ve "onlar - biz" ayrımlarıyla sürdürürler yoksul kul yığınlarına karşı egemenliklerini. 
Global sermaye yatırımları artmadan ve ekonomik saydam bir gelişme olmadan, Türkiye'nin kendi tarihiyle yüz yüze gelme objektifliğini kazanması zor. 

Son 200 yılda başımıza giymediğimiz ne kaldı 
Kavuk, fes, takke, serpuş, kalpak, fötr şapka, kasket, melon, silindir... 
Ve nihayet AB üyeliği için müzakereler başladığında tartışılacak koşullar... 
Bütün bu değişimler "ulus - devlet" modelinin aşılması, "İç işlerimize karışamazsınız" ilkesinin iptali politikacıların iradesi doğrultusunda mı oluyor 
Yok canııım... 
1901'den bu yana fizik ve kimya Nobel ödüllerini almış bilimciler sayesinde oluyor belki de... 
Belki de sokakta giderken cep telefonuyla fotoğraf çekip, hemen Avustralya'ya gönderme sayesinde oluyor. 

Bendenizin çocukluğunda Göztepe'de elektrik de yoktu, yan sokaklara çift sıra park etmiş otomobiller de... 
1950'de Avrupa ülkelerinde adam başına düşen ulusal gelir birimi ortalama "2 bin - 4 bin dolar" arasındaydı bugün ortalama 22 bin dolar... 
Türkiye ise 100 doları geçmeye çalışıyordu... 
Nasıl oldu tüm bu değişimler Politikacılar sayesinde mi, yoksa "uzay çağı"nın başlaması sayesinde mi 

Enseyi karartmayın. Kurnazlığa gerek duymadan, sevdiğiniz işi yapanlardan ve yaptığınız işe özen duyanlardansanız birtakım beklenmedik çalkantılar da olsa, sürekli güzel kıyılara doğru atacaksınız kulaçlarınızı... 



</TEXT>
</DOC>
