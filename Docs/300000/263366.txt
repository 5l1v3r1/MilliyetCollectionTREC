<DOC>
<DOCNO> 263366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/guclu.html </URL>
<DATE> 2004/08/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hangi okullar daha iyi 
</HEADLINE>
<TEXT>


Hangi okul daha iyi sorusu, üzerinde çok kafa yormamız gereken bir soru. Sınavlarda birinci çıkaran okullar mı daha iyi, yoksa ayağı yere basan öğrenciler yetiştirenler mi 
Örneğin A okulu sınavda birinci çıkardı. Öğrencisi, Türkiye'nin en iyi okullarına girme şansı yakaladı. Kendisine her türlü burs olanağı sağlandı. Ama o, ben büyük şehirlerde ve böylesine iddialı okullarda okuyamam diye tüm teklifleri geri çevirdi. 
B okulu ise dereceye hiç öğrenci sokamadı. Ama öğrencilerinin tamamı olmasa da pek çoğu iyi üniversitelere girdi. Dünyanın dört bir yanındaki üniversitelerden burs olanağı kazandılar. Şimdi hangi okul daha iyi Sınav komandoları yetiştirip LGS'de, ÖSS'de zafere ulaşanlar mı Hayatı bir maraton yarışı olarak algılayıp hep ayakta kalanlar mı 
Velilerin kafası bu konuda karmakarışık. Okul seçerken ve dershane seçerken, hemen başarı oranına bakıyorlar. Oysa Batılı ülkelerde bir öğretim kurumunun performansı ölçülürken, sınavlardaki başarı derecesi 8 - 10 kriterden sadece biri. Kriterlerin en önemlisi ise, söz konusu öğretim kurumunun öğrenciye, hayatı boyunca işine yarayacağı değerlerden ne kadarını kazandırıp kazandırmadığıdır... 
Eğitim öğretim süreci, beş aşamadan oluşuyor. Her biri de bir zincirin halkaları gibi birbirinden önemli. Arada zayıf bir halka olduğunda, bütünü zora sokabiliyor. 
Sırasıyla ele alalım 
Okul öncesi eğitim öylesine önemli ki, insanlar yaşamları boyunca öğrendiklerinin yarıdan fazlasını bu dönemde öğreniyor. Ama bizde, neredeyse hiç ciddiye alınmayan bir dönem. Batılı ülkelerde zorunlu. AB ülkelerinde okullaşma oranı yüzde 100. Biz de ise yüzde 20'lerde sürünüyor. 
İlköğretim, 8 yıla çıkınca bayağı umutlanmıştık. Ama artıları kadar eksileri de oldu. Zorunlu eğitim süresini, 5 yıldan 8 yıla çıkarmanın ötesine geçilemedi. 
Ortaöğretim, üniversite sınavlarının kurbanı oldu. Öğrenciler, lise 2'den itibaren okula değil, dershaneye gidiyor. Başarı oranı ise yerlerde sürünüyor. ÖSS'de bu yıl 64 bin öğrencinin sıfır puan alması, Fen ve Matematik'te öğrencilerin soruların ancak altıda birini çözüyor olması gelinen noktanın vahametini ortaya koyuyor. 
Üniversitelerde de durum farklı değil. 80'i aşkın üniversiteden uluslararası standartta eğitim yapan, mezunları her yönüyle takdir toplayan yükseköğretim kurumlarımızın sayısı 20'yi geçmez. Diğerleri çok büyük sorunlarla boğuşuyor. Vakıf üniversiteleri ise birkaçı dışında arzulanan rekabet ortamını yaratabilmiş değiller. 
Lisans üstü eğitime gelince İyice suyu çıkarıldı. Öğrenciler akademik yeteneklerini geliştirme yerine, askerlikten kaçma ya da işe girişte avantaj kazanmak için mastır yapıyor. Çoğunun her açıdan yeterliliği tartışılır. İşte bu yüzden bir öğrenim kurumu seçerken, hedefleriniz ne, önce ona bakmalısınız. Nasıl ki büyük kentlere gitmekten korkan sınav birincisi yetiştiren okullar en iyi okul değilse, dar olanaklar çerçevesinde ayakları yere basan öğrenciler yetişten okullar da en kötü okullar değil. 
Şu an için müthiş bir veli ve öğrenci memnuniyetsizliği var. En popüler okullarda bile aradığını bulamayanların sayısı, bulanlardan daha fazla. Bu biraz da sınav sisteminden kaynaklanıyor. 
Puanlara bakıldığında, bu durum zaten kendisini fazlasıyla hissettiriyor. Zirvedekilerin puanları hep düşüyor .. 
Özetin özeti Okul seçerken tek ölçü olarak sınavlardaki başarı oranlarını dikkate alırsanız, çok yanılırsınız. Okulların giriş puanlarına değil, mezunların donanımına bakmalısınız... 



</TEXT>
</DOC>
