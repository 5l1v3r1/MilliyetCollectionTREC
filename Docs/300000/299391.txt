<DOC>
<DOCNO> 299391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/cemal.html </URL>
<DATE> 2004/12/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kaybolan zamanı geri almak 
</HEADLINE>
<TEXT>


Bu yakınlarda gördüğüm bir filmde şair, sevgilisine "Kaybettiğim zamanı geri alacağım " diye sesleniyordu. 
Türkiye de öyle. 
Kaybettiği zamanları, hiç kuşku duymuyorum, geri alacak 
Bunun vakti geldi. 
17 Aralık'ta saat tik tak işlemeye başladı. Türkiye, her şeyin başı olan siyasal istikrarı uzun yıllar yakalayamadığı için politik kavgalarla, darbelerle ve vıdı vıdılarla çok kıymetli zamanlarını yitirdi. İnsanını bu yüzden refaha, demokrasiye, hukuk devletine doğru dürüst kavuşturamadı. 
Kalkınma yarışında nal topladı. 
Şimdi Türkiye yeniden uyanıyor. 
Çünkü istikrarı yakalıyor. 
Üstelik önünde büyük bir hedef ve elinde büyük bir proje, Avrupa projesi var. Somut, ete kemiğe bürünmüş, siyasetten ekonomiye, hukuktan sosyal yapıya kadar tepeden tırnağa değişimi, dönüşümü ve çağdaş Avrupa standartlarını öngören bir proje bu. 
Bir başka deyişle 
Çağdaş uygarlık projesi. 
Türkiye, aynı zamanda Atatürk'ün yolu olan bu projeyle yürümeye kararlı. Bu bakımdan 17 Aralık'la birlikte ilk adım atılmış durumda. 
Baykuşlara kulak asmayın. 
Onlar bugünlerde yeni engeller icat etmeye çabalıyorlar. Örneğin bunlardan biri Kıbrıs. Türkiye'nin bu kez 3 Ekim 2005'e, yani üyelik müzakerelerinin açılış tarihine kadar bu engele toslayarak Avrupa projesine veda edebileceğini sanıyorlar. 
Fena halde yanılıyorlar. 
Rüya görüyorlar. 
Bekledikleri olmayacak. 
Kıbrıs yüzünden Türkiye'nin Avrupa yolu tıkanmayacak. Çünkü buna izin verilmeyecek. Kıbrıs da, Kıbrıs Türkleri de satılmayacak, ama Türkiye de AB yolunda yürümeye devam edecek. 
Evet, Kıbrıs hayatın gerçeği. 
İçtiğimiz su, soluduğumuz hava kadar hayatın bir gerçeği. Bu yüzden 3 Ekim'de müzakereler başlarken Güney Kıbrıs'ı karşımızda bir müzakereci olarak muhatap aldığımızı göstermek ve bunun gereğini yapmak zorundayız. 
Meraklanmayın, bunun formülü bulunur. 
Nihai tanıma ise daha sonra gelecek. Türkiye AB'ye katılacaksa, Kıbrıs sorununun çözülmesi şarttır. Aksi halde, her seferinde karşımıza iki veto çıkar. Güney Kıbrıs ile Yunanistan, Avrupa'nın kapısında kırmızı kartı Türkiye'nin burnuna sokar. 
İşte hayatın gerçeği budur. 
Hiç unutmayın 
Bu da Kıbrıs Türkü'ne, Türkiye'ye Denktaşgiller'in hediyesidir. Kopenhag 02'de veya Lahey 03'de Annan Planı'na evet demiş olsalardı, bugün karşımızda müzakereci olarak yalnız Papadopulos değil, Denktaş ya da Talat oturuyor olacaktı. 
Ama meraklanmayın 
Kıbrıs bu saatten sonra Türkiye'nin Avrupa yolunda engel olamayacak. Ne 3 Ekim'de, ne daha sonrasında. 
Çünkü çözülecek Kıbrıs. 
Bu açıdan Ankara'da kararlı bir hükümet var. Siyasal kararlılığı arkasında gördüğü için de oyunu artık çok daha yaratıcı ve kıvrak oynayabilen diplomatları var. 
Ayrıca Kuzey Kıbrıs'ta da, Türkiye'de de kamuoyları çözüm istiyor. Kıbrıs sorunu, Kıbrıs Türklerine de, Türkiye'ye de yeterince zaman kaybettirdi. 
Daha fazla kaybettiremez. 
Kıbrıs satılmayacak ama çözülecek. Kıbrıs Türkü satılmayacak ama Avrupalı olacak, yani ikinci sınıflıktan kurtulacak. 
Bundan sonra Kıbrıs politikasına AB'ye inananlar damga vuracağı için, Kuzey Kıbrıs ve Kıbrıs Türkleri de sorunun parçası olmaktan çıkıp Avrupa'nın parçası haline gelecekler. 
Kafanızı hiç karıştırmayın. 
Altını yine çizin 
Artık Türkiye'nin elinde ete kemiğe bürünmüş bir projesi var. Avrupa projesi bu. İnsanını demokrasi, hukuk devleti ve refahla daha çok tanıştıracak büyük bir proje bu. Ya da Atatürk'ün işaret ettiği çağdaş uygarlık yolu... 
Hiç kuşkunuz olmasın 
Türkiye kaybettiği zamanları geri alacak 



</TEXT>
</DOC>
