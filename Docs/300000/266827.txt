<DOC>
<DOCNO> 266827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun40.html </URL>
<DATE> 2004/08/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rusya, Gürcistan ile Güney Osetya arasındaki görüşmelerden çekildi 
</HEADLINE>
<TEXT>

     Rusya, Gürcistan ile Güney Osetya arasındaki anlaşmazlıkların giderilmesi amacıyla yapılan görüşmelerden, ''Gürcü yetkililerin izni dahilinde yapılan, Tiflis'teki Rusya Büyükelçiliğine yönelik protestolardan'' dolayı çekildiğini açıkladı. 
     Rusya Dışişleri Bakanlığı'ndan yapılan yazılı açıklamada, görüşmelerden çekilme nedeninin Tiflis'teki Rus Büyükelçiliği önünde yapılan protestolar olduğu bildirildi. 
     Açıklamada, ''Tiflis'teki gösteriler devam ederken, Gürcistan ile temas veya diyalogun sürdürülemeyeceği'' kaydedildi. 
     ''Elçilik önündeki gösterilerin Gürcü yetkililerinin izni ve bilgisi dahilinde yapıldığı'' ifade edilen açıklamada, ''bunun, Viyana sözleşmesinin diplomatik ilişkilerle ilgili hükümlerinin ihlali olduğu'' belirtildi. 
     Açıklamada, Tiflis'teki Rus Büyükelçiliğinin vize işlemlerini de durdurduğu ifade edildi. 
     
</TEXT>
</DOC>
