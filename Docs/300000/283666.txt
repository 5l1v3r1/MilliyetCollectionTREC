<DOC>
<DOCNO> 283666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/pulur.html </URL>
<DATE> 2004/10/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ecevit'in bakanından Ecevit'in bürokratına... 
</HEADLINE>
<TEXT>


ENERJİ ve Tabii Kaynaklar eski bakanlarından ve Maliye'nin emekli yüksek bürokratlarından Cahit Kayra, geçen hafta bir haberi okuyunca 1965 yılını hatırladı... 
Avrupa Parlamentosu milletvekili ve işadamı Vural Öger, artık adını ezbere yazdığımız, Avrupa Komiseri Verheugen'in, Başbakan Erdoğan'a "Dışişleri'ndeki Ecevitçi bürokratlar"ı şikayet ettiğini söylemiş... 
Verheugen şöyle demiş 
"Dışişleri Bakanlığı'nda Ecevitçi bürokratlar var. Bunlar aşırı cumhuriyetçi, aşırı milliyetçi, tutucu ve statükocu. Bunlar AB sürecinde güçlük çıkarıyor, kriz de yaratabilirler." Hürriyet, 22 Ekim 2004 

İŞTE bu haber Cahit Kayra'ya 40 yıl öncesini hatırlattı... 
Kayra, o yıl Paris'tedir, OECD nezdindeki Türk heyetinin başındadır. Bu heyetin görevi, Türk ekonomisi hakkında diğer temsilciliklere bilgi vermek, borç bulmak ve ödemeleri ertelemektir. 
1965 yılında Türk heyetiyle, konsorsiyum ve Amerikan heyeti arasında ciddi tartışmalar olur ve 318 milyon dolarlık borcun 218 milyon dolarlık bölümü beş yıla ertelenir. 
Karşı taraf bunu kabul eder ama, onların da şartları vardır. 
Mesela, Türkiye izin almadan başka yerden kredi alamayacak, alsa bile krediler denetlenecek ve hatta kullanımı bile engellenecektir. 
Çünkü o tarihlerde, Sovyetler, Türkiye'ye uygun koşullarda kredi ve Keban'ın finansmanını önermektedir. 
Türk tarafı bu koşulu asla kabul etmez. 
Amerikan heyetinin başkanı, "dar kafalı, inatçı Türk'ü" razı edemez. 

O tarihlerde, Dünya Bankası'nın Amerika'daki toplantısından dönen Demirel hükümetinin Maliye Bakanı İhsan Gürsan Paris'e uğrar, iki "Maliyeci" baş başa görüşürler. Gürsan, Dışişleri Bakanı Çağlayangil'den duyduklarını Kayra'ya anlatır. 
ABD Dışişleri Bakanı MacNamara, Çağlayangil'e şöyle demiştir 
"Sizin Paris'te bir heyet başkanınız var. Kimdir bu adam Neden böyle davranıyor " 
Çağlayangil de "Ben meşgul olurum " karşılığını verir... 
Günahı boynuna, böyle mi demiştir, yoksa "Ben icabına bakarım mı " demiştir belli değil... x 
Belli olan bir süre sonra, Türkiye'nin Avrupa Para Birliği 'ne de sınav vermesini kabul etmeyen Türk heyetinin Başkanı Kayra'nın acele Ankara'ya çağrıldığıdır. 
Zaten OECD Genel Sekreteri Kristiensen de ona "pervasızca", geri çekileceksiniz müjdesini vermiştir. 

BUGÜN Verheugen denilen Avrupa Komiseri'nin "Ecevitçi bürokratlar"la uğraşmasını yadırgamamak lazım. 
40 yıl önce de Ecevit'in müstakbel bakanı Cahit Kayra ile uğraşıyorlardı. 

x 38 Kuşağı - Anılar, Cahit Kayra, İş Bankası Yayınları. 



</TEXT>
</DOC>
