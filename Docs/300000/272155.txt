<DOC>
<DOCNO> 272155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/ekonomi/eko02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
12.6 milyon, yoksulluk sınırın altında yaşıyor 
</HEADLINE>
<TEXT>


Türkiye'de 12.6 milyon kişi 2 dolar kabul edilen yoksulluk sınırının altında harcıyor. Günlük tüketimi 1.9 dolar olan en yoksul kesiminin gıda harcaması ise 0.78 dolar 

EKONOMİ SERVİSİ 

Türkiye'de yaşayan 12.6 milyona yakın kişi günlük 1.9 dolar harcamayla geçinmeye çalışıyor. Yoksulluk sınırının altında olan gelirler aylık 60 doları bile bulmazken en yoksul ile en zengin kesim arasında dört katlık bir fark bulunuyor. 
DİE Hanehalkı Tüketim Harcamaları Anketi'ndeki verilere göre aylık ortalama 12 katrilyon 343.2 trilyon lira harcama yapılıyor. 2002 yılı verilerinde yüzde 20'lik gelir dilimlerinin nüfus içindeki paylarından yararlanılarak yapılan hesaplama ise en düşük gelir düzeyinde bulunan 12 milyon 587 bin kişinin toplam harcamaların yüzde 8.8'ini bir başka deyişle 1 katrilyon 93 trilyon lirasını yaptığını gösteriyor. 

0.58 doları konuta... 
Aylık 86.9 milyon liralık harcama yapabilen bu grubun günlük harcama tutarı ise 2 milyon 895 bin lira. Ortalama dolar kurunun 1 milyon 491 bin lira olduğundan hareketle günlük harcama 1.9 dolar çıkıyor. Bu kesim 1.9 dolarlık günlük harcamasınını 0.78 dolarını gıdaya, 0.58 dolarını da konuta ayırabiliyor. 
Uluslararası standartlarda günlük tüketim harcamaları için 1 dolar "açlık", 2 dolar ise "yoksulluk sınırı" kabul ediliyor. 
Ancak bulunan 1.9 dolarlık günlük harcama tutarı ortalamayı gösterdiği için, bu kesimde günlük tüketim harcamasının 1 doların diğer bir deyişle açlık sınırının altında kalan yurttaş sayısının da önemli boyutlarda olduğu tahmin ediliyor. 
Dağılımda en az harcama yapabilen ikinci dilimdeki 14 milyon kişi aylık 1.6 katrilyon, üçüncü dilimdeki 14.6 milyon kişi 2.1 katrilyon, dördüncü dilimdeki 14.9 milyon kişi 2.7 katrilyon lira tüketim harcaması yaptı. İkinci dilimin günlük harcaması 2.6 dolar olurken üçüncü dilim 3.1 dolar, dördüncü dilim de 4 dolar harcayabildi. 

Zengin 7.6 dolar harcadı 
Ankete göre, harcamaların yüzde 39.8'ini tek başına yapan en varlıklı yüzde 20'lik dilimdeki 14.6 milyon kişi ise harcamaların 4 katrilyon 920 trilyonunu yaptı. Bu grubun günlük harcaması ise 7.6 dolar çıktı. Bir başka anlatımla nüfusun en varlıklı beşte birlik bölümü, ilk üç dilimin harcamasından daha fazla harcama gerçekleştirdi. 

12.6 milyon kişi günlük 1.9 dolar harcıyor Gelir dilimleri Nüfus dilimi Harcama Payı Günlük harcama TL Günlük harcama 1. yüzde 20 12.586.736 8.8 1.093.321 2.895.431 1,9 2. yüzde 20 14.000.976 13.0 1.602.814 3.815.957 2,6 3. yüzde 20 14.637.384 16.7 2.059.142 4.689.230 3,1 4. yüzde 20 14.920.232 21.7 2.687.103 6.003.264 4,0 5. yüzde 20 14.566.672 39.8 4.920.781 11.260.364 7,6 Toplam 70.712.000 12.363.160 100 5.827.941 3,9 
Nüfus dilimlerinin oransal hesaplaması 2002 verileriyle yapıldı. Ortalama dolar kuru 1.491.000 TL. 

Eğitim harcamasında dağlar kadar fark var Gelir dağılımı giderek bozulan Türkiye'de en zengin yüzde 20'lik kesimle en yoksul yüzde 20'lik kesimin eğitim, sağlık, kültür harcamaları arasında dağlar kadar fark oluştu. Türkiye'nin en zengin ailelerinin eğitim harcamaları, en yoksul ailelerin eğitim için yaptığı harcamanın 56.6 katına kadar yükseldi. 
16 milyon 745 bin ailenin yüzde 20'sini oluşturan ve gelirden en yüksek payı alan 3 milyon 349 bin aile, eğitime 2 katrilyon lira harcadı. En yoksul 3 milyon 349 bin aile ise eğitime 35.4 trilyon ayırabildi. En yoksul kesimin 2003'te eğitim için yaptığı harcama 2002'ye göre 5.8 trilyon lira azalırken en zengin kesimin yaptığı harcama 1 katrilyon arttı. 
Böylece 2002'de 24.2 kat olan iki kesim arasındaki harcama farkı 2003'te 56.6 kata yükseldi. İki kesim arasındaki fark sağlıkta 4.8 kat, ulaştırmada 15.2 kat, gıdada 2.2 kat, giyimde 6.9 kat, konut, su, elektrikte 4 kat, mobilyada 6.8 kat, haberleşmede 7.2 kat, lokanta ve otelde 7.4 kat oldu. 


</TEXT>
</DOC>
