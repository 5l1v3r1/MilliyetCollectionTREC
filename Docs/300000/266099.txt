<DOC>
<DOCNO> 266099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur40.html </URL>
<DATE> 2004/08/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Zanlıyı, adliyeye götürülürken öldürdüler .. 
</HEADLINE>
<TEXT>

     Gaziosmanpaşa'da polis gözetiminde adliyeye götürülürken silahlı saldırıya uğrayan zanlı öldü. 2 polis memurunun yaralandığı olayda saldırgan ayağından vurularak yakalandı. 
     AA muhabirinin aldığı bilgiye göre, çıkan bir kavgada Nedim ve Birgül D.'yi yaraladığı gerekçesiyle gözaltına alınan Bilgin Eriş 32 , adli işlemlerinin yapılması amacıyla Gaziosmanpaşa Adliyesi'ne sevk edildi. 
     Polis memurları Ercan Özkol ve Mustafa Şevik gözetiminde adliyeye götürülen Eriş, adliye yakınlarında Nedim ve Birgül D. çiftinin 15 yaşındaki oğulları U.D tarafından silahla vuruldu. 
     Kendisini yakalamak isteyen Özkol ve Şevik'e de ateş ederek yaralayan U.D, polis memurlarının açtığı ateş sonucu ayağından vurularak yakalandı. 
     Yaralı polis memurları Gaziosmanpaşa Özel Şafak Hastanesi'ne kaldırılırken, Bilgin Eriş ile U.D ise Özel Gaziosmanpaşa Hastanesi'ne götürüldü. 
     Bilgin Eriş, hastanedeki müdahalelere rağmen hayatını kaybetti. 
     Polis memurlarından Ercan Özkol kaldırıldığı hastanede ameliyata alınırken, Mustafa Şevik İstanbul Tıp Fakültesi Hastanesi'ne sevk edildi. 
     U.D, hastanedeki tedavisinin ardından Gaziosmanpaşa İlçe Emniyet Müdürlüğü'ne götürüldü. 
     
</TEXT>
</DOC>
