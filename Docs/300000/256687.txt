<DOC>
<DOCNO> 256687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/siy01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'dan 'Rum uyarısı' 
</HEADLINE>
<TEXT>


Milli Güvenlik Kurulu'nun Genel Sekreterliği, Türkiye'nin Avrupa Birliği'yle ilişkilerde sıkıntı içine girip Rum Yönetimi'ni tanımak zorunda kalabileceği uyarısında bulundu 

ANKARA Milliyet 


Milli Güvenlik Kurulu MGK Genel Sekreterliği, Türkiye'nin AB ile ilişkiler ve Gümrük Birliği GB uygulamaları kapsamında Rum tarafıyla ilişkilerinde ciddi sıkıntılarla karşılaşabileceğini ve sonunda Güney Kıbrıs Rum Yönetimi'ni GKRY tanımak zorunda kalabileceğini vurguladı. MGK Genel Sekreterliği'nin yayımladığı "Milli Güvenlik Bülteni"nin Kıbrıs'a ilişkin bölümünde, Rum tarafının yakında Türkiye'nin önüne yeni istekler koyabileceği belirtildi. 

Olası talepler 
Bültende, AB'nin müzakere tarihi vermeden önce Türkiye'yi Kıbrıs konusunda ciddi tavizlere zorlayabileceği ve Rumlar'ın yeni bir çözüm dayatabileceği savunularak şöyle denildi "Rum tarafı, Türk askerinin Ada'dan çıkarılması, Türkiye'den KKTC'ye göç etmiş vatandaşların geri gönderilmesi gibi taleplerde bulunabilir. Rum tarafının, AB üyesi bir ülke için başka bir devletin garantisinin olamayacağı iddiasıyla Garanti Antlaşması'nı ortadan kaldırmaya çalışabileceği, Kıbrıs Türkleri'ne yüzeysel haklar vererek Kıbrıs Cumhuriyeti'ne azınlık statüsüyle monte edilmesinde ısrar etmesi muhtemel görülmektedir." 
Bültende, Rum kesiminin AB'nin desteğiyle Annan Planı'ndaki kazanımlarından daha fazlasını içeren "yeni çözüm önerisi" dayatabileceğine dikkat çekilerek, "Girişimin Aralık 2004 öncesi gündeme getirilip veto şantajıyla Türkiye'ye kabul ettirilmeye çalışılması olası" ifadesi kullanıldı. Rumların, Avrupa İnsan Hakları Mahkemesi'nde açılan davaları baskı aracı olarak kullanabileceği de bültende yer aldı. 



</TEXT>
</DOC>
