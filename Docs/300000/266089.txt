<DOC>
<DOCNO> 266089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur29.html </URL>
<DATE> 2004/08/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Antalya'daki patlamada ölen çocuğun ailesi gazetecilere saldırdı 
</HEADLINE>
<TEXT>

     Antalya Yat Limanı'nda dün meydana gelen patlamada ölen çocuğun cenazesi, yakınları tarafından Antalya Devlet Hastanesi Morgu'ndan alındı. 
     Antalya Yat Limanı dalgakıranlarında dün meydana gelen patlamada hayatını kaybeden ve Antalya Devlet Hastanesi'ne kaldırılan 14 yaşındaki Erkan Çardak'ın cenazesi, yapılan otopsinin ardından yakınlarına teslim edildi. 
     Cenazenin morgtan alınması sırasında, görüntü alınmasını engellemek isteyen ölen çocuğun yakınları, gazetecilere saldırdı. Bunun üzerine morg önüne çevik kuvvet ekipleri sevk edildi. 
     Okulunda başarılı bir öğrenci olduğu, evden balık tutmak için çıktığı öğrenilen Erkan Çardak'ın cenazesi daha sonra Uncalı Kent Mezarlığı'nda toprağa verildi. 
     Öte yandan, Emniyet Müdürlüğü yetkilileri, patlamayla ilgili soruşturmanın sürdüğünü bildirdiler. Yetkililer, olay yerinden alınan örneklerin inceleme çalışmalarının devam ettiğini ve patlama nedeninin araştırıldığını kaydettiler. 
     
</TEXT>
</DOC>
