<DOC>
<DOCNO> 255579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun03.html </URL>
<DATE> 2004/07/15/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Havan topu bir aileyi yok etti 5 ölü 
</HEADLINE>
<TEXT>

     Irak'ın Kerkük kentinde, dün gece evlerine iki havan topu mermisinin düşmesi üzerine, aynı aileden biri çocuk 5 kişinin öldüğü, 2 kişinin de yaralandığı bildirildi. 
     Polis sözcüsü Zeynel Abidin, saldırının kentin kuzeyindeki Rahimao mahallesindeki bir polis karakolu yakınlarında dazenlendiğini söyledi. 
     Aynı polis karakoluna 3 ay önce düzenlenen saldırıda 7 polis ölmüştü. 
     
     RAMADİ'DE KANLI ÇATIŞMALAR 

     Öte yandan, Irak'ın Ramadi kentinde isyancılar ile Amerikan Deniz Piyadeleri arasında dün çıkan çatışmalarda 5 Iraklının öldüğü, çoğu sivil 21 kişinin yaralandığı bildirildi. 
     Başkent Bağdat'ın batısında bulunan Ramadi kenti hastanesinden bir doktor, AFP'ye yaptığı açıklamada, ''Kentin kuzey girişinde öğleden sonra çıkan çatışmalarda 5 kişi öldü, 21 kişi yaralandı'' dedi. 
     Polis komiseri Ahmed Rabiye de bunu onayladı ancak ölenlerin sivil mi isyancı mı olduğu konusunda açıklama yapmadı. 
     Amerikan Deniz Piyadeleri'nden Yarbay T.V Johnson da çatışmaların kentin yakınlarında çıktığını belirterek, ''Düşman saldırısını püskürten piyadeler, Irak karşıtı kuvvetlere ağır kayıplar verdirdi'' ifadesini kullandı. Johnson, çatışmalarda sivillerden ya da Amerikan askerlerinden ölen olmadığının da altını çizdi. 
     Amerikan Deniz Piyadelerinin yerleştirildiği Ramadi kenti, piyadelerle Iraklı isyancıların çatışmalarına sahne oluyor. 
     
</TEXT>
</DOC>
