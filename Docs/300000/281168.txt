<DOC>
<DOCNO> 281168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun21.html </URL>
<DATE> 2004/10/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Berlin'de Türkler özel okul açtı... 
</HEADLINE>
<TEXT>

     Almanya'nın başkenti Berlin'de yaşayan Türkler ilk kez bir özel okul açtı. 
     Okulu açan ve TÜDESB kısa adıyla bilinen eğitim kurumunun Başkanı Soner Eroğlu, okulun halkın yoğun talebi üzerine açıldığını belirterek, bu proje üzerinde 1 yıl çalıştıklarını söyledi. 
     Almanya'ya 40 yıl önce gelen Türklerin bu ülkede kalıcı olduklarını düşünmediklerini, ancak son yıllarda burada kalıcı olduklarını anladıklarını ifade eden Eroğlu, bu nedenle eğitimin çok önemli olduğunu, amaçlarının da halka hizmet olduğunu belirtti. 
     TÜDESB'nin 10 yıldan bu yana kurulu bir dernek olduğunu, kurulduğu günden bu yana çocukların eğitimi için çalıştıklarını kaydeden Eroğlu, ''Biz bu alanda Berlin eyaletinin 'Uyum Ödülü'nü de aldık. Bizim bu projemize gerek hazırlık aşamasında, gerekse daha sonra Berlin eyaleti eski yabancılar sorumlusu Barbara John ve Berlin eyalet meclisi Milletvekili Özcan Mutlu da destek verdiler'' dedi. 
     Okulun finansmanını işadamları ve diğer bazı sponsorların karşıladığını belirten Eroğlu, son günlerde tarikatçı olduklarına dair gazetelerde çıkan iddialarla ilgili olarak da ''Berlin eyalet hükümeti bize bu okulu açmamıza izin verdi. Böyle bir şey olsaydı bize izin verilmezdi. Bu iddialara karşı daha sonra bir basın açıklaması yapacağız'' dedi. 
     TÜDESB okul proje sorumlusu Mehmet Ali İlhan da okulun Almanca ve İngilizce olmak üzere iki dilli eğitim verecek bir lise olacağını, 3. dil olarak da Türkçe'nin seçmeli ders olarak verileceğini belirtti. 
     Bu yıl iki sınıfla başladıklarını ve 22 öğrencinin okula kaydedildiğini ifade eden İlhan, 70'in üzerinde müracaatın olduğunu ve bazı öğrencilerin de bekleme listesine alındığını, okula kayıt olmadan önce öğrencilerin özel sınava tabi tutulduklarını kaydetti. 
     Okulun özel okul olması nedeniyle öğrencilerden her yıl 2.850 euro alınacağını belirten İlhan, kiraladıkları binanın devlete ait olduğunu, okulda biri Türk olmak üzere 7 öğretmenin çalıştığını söyledi. 
     İlhan, okulda din dersi verilmeyeceğini, ancak Berlin eğitim sisteminde öngörülen ahlak derslerinin 8. sınıftan itibaren verileceğini ifade etti. 
     Okul Müdürü Joachim Blühm de okulun öğrencilere zevk vermesi gerektiğini, okul yöneticilerinin hazırladıkları pedagojik tasarının buna çok uygun olduğunu belirterek, ''Bundan dolayı ben de bu okulda görev almaktan mutluyum'' dedi. 
     Tatillerde ve öğrencilerin diğer boş zamanlarında sinema, tiyatro gibi özel programlar planladıklarını ifade eden Blühm, öğrencilerin özel kabiliyetlerinin de bu tür faaliyetlerde dikkate alınacağını söyledi. 
     
</TEXT>
</DOC>
