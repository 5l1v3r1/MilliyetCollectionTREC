<DOC>
<DOCNO> 260134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/spo04.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'u endişe sardı 
</HEADLINE>
<TEXT>


Bordo - Mavililer'in Başkanı Atay Aktuğ, Skonto Riga maçı öncesi herkesin D.Kiev'den söz etmesinden duyduğu rahatsızlığı vurguladı. Ziya Doğan da "Tur garanti değil" diye konuştu 


"İşi sıkı tutmalıyız" 
ŞAMPİYONLAR Ligi ikinci ön eleme ilk maçında 1-1 berabere kaldığı Skonto Riga takımı karşısında yarın sahasında tur arayacak olan Trabzonpor'da tedirgin bir hava hakim. Başkan Atay Aktuğ, "Herkes bir sonraki turdaki rakip olan Dinamo Kiev'den söz ediyor. Oysa karşımızda Skonto Riga gerçeği var. Herkes sanki tur atlanmış gibi bir hava sergiliyor. İşi sıkı tutmalıyız" açıklamasını yaptı. 

"Dikkatli olmalıyız" 
LETONYA ekibinin küçümsenmemesi gerektiğini tekrarlayan Teknik Direktör Ziya Doğan da, oyuncularını zorlu maça motive etmek için büyük çaba harcıyor. Tecrübeli hoca, "Futbolcularımız sorumluluklarının bilincinde. Bu karşılaşma bizim için tarihi önem taşıyor. Ancak asla tur garanti değil. Çok dikkatli olmamız gerekiyor" dedi. Asbaşkan Nevzat Şakar da, taraftarlardan destek vermelerini istedi. 

Tolga Seyhan iddialı 
TRABZONSPOR'UN milli futbolcusu Tolga Seyhan, zorlu bir viraja girdiklerini, ancak bu dönemi kayıpsız atlatacaklarına inandığını söyledi. Tolga, "Hedef öncelikle Skonto Riga'yı elemek. Hepimiz Şampiyonlar Ligi'ne katılmak, Türk futbolunu burada başarıyla temsil etmek istiyoruz. Bunu başaracağımıza inanıyoruz. Skonto önünde galip gelerek, lig öncesi de moral bulmayı amaçlıyoruz" ifadelerini kullandı. 

Skonto Riga için pusuya yattılar 

TRABZONPOR, dün taraftarlarına kapalı olarak yaptığı antrenmandan sonra tesislerinde kampa girdi. Dün kontrolden geçen Erdinç ve Volkan'ın sezonun ilk haftalarında forma giymelerinin çok zor olduğu ortaya çıktı. Erdinç'in havuz tedavisinin süreceği, on gün daha takıma katılamayacağı bildirildi. Sağ arka adalesindeki yırtık nedeniyle tedavi gören Volkan ise "Bir an önce arkadaşlarıma katılmak istiyorum" diye konuştu. 

Özgür'de son tur 

YÖNETİMİN uzun süredir transfer gündeminde yer alan Denizlisporlu Özgür için girişimlerin son aşamaya geldiği kaydedildi. Başkan Atay Aktuğ, 700 bin dolarlık teklifi 800 bin dolara çıkardı. Denizlispor yönetimi ise 1 milyon 200 bin dolar talep etti. Bu konudaki pazarlıkların süreceği bildirildi. Mert için de Malatyaspor ile yapılan görüşmeler devam ediyor. 


</TEXT>
</DOC>
