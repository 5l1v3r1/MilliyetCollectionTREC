<DOC>
<DOCNO> 261934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/siyaset/siy02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da sessiz devir 
</HEADLINE>
<TEXT>


Tarihinde ilk kez MGK genel sekreterliği görevini bir sivil üstlenecek. Ancak, askerler "şova dönüşmesin" diyerek eski yılların aksine, devir - teslim töreni yapmayacak 

Barkın Şık Ankara 


MGK Genel Sekreteri Orgeneral Şükrü Sarışık, kurumun tarihinde ilk kez, görevi bir sivile teslim edecek. Ancak eski yılların aksine, 16 Ağustos'ta devir - teslim töreni, askerlerin 'tören şova dönüşür' gerekçesiyle aldığı karar uyarınca yapılmayacak. 
Hükümet, AB'ye uyum sürecinde MGK Genel Sekreterliği Kanunu ve MGK Genel Sekreterliği Yönetmeliği'nde değişikliğe giderek, sivillerin yolunu açtı. Genelkurmay Başkanı Orgeneral Hilmi Özkök, geçen yıl yapılan Yüksek Askeri Ş ra YAŞ toplantısında, "geçiş dönemini Orgeneral Şükrü Sarıışık'ın tamamlamasının ardından sivil bir ismin kurumun başına getirilmesi" yönünde görüş bildirdi. Bu yıl yapılan YAŞ'ta da MGK Genel Sekreterliği'ne asker atanmadı. 

Üstü kapalı polemik 
2. Ordu Komutanlığı'na atanan Sarıışık görevini 16 Ağustos'ta bırakacak. Ancak bu kez devir - teslim töreni yapılmayacak. Törenin, "Sekreterya artık sivillerde, askerler bir alan daha kaybetti" tartışmalarına zemin yaratabilecek bir şova dönüştürülme olasılığını değerlendiren askerlerin, bu yönde karar aldığı belirtildi. Geçen yılki törende, Sarıışık'la görevi devraldığı Orgeneral Tuncer Kılınç arasında üstü kapalı polemik yaşanmıştı. 
Kılınç, MGK Genel Sekreterliği Kanunu'nda yapılan değişikliklerle kurumun işlevini önemli ölçüde yitirdiğini öne sürerken, Sarışık önemini koruduğunu savunmuştu. 

İbre Alpogan'dan yana 
MGK Genel Sekreterliği için harekete geçen hükümet, Orgeneral Şükrü Sarıışık'tan boşalacak koltuk için isimleri geçen Türkiye'nin BM Daimi Temsilcisi Ümit Pamir, Irak Özel Temsilcisi Osman Korutürk ve Atina Büyükelçisi Yiğit Alpogan isimleri üzerinde çalışmalarını yoğunlaştırdı. Kulislere yansıyan bilgilere göre hükümetin tercihi Alpogan'dan yana. 
Başbakan Recep Tayyip Erdoğan'ın, Bakanlar Kurulu toplantısı sonrasında Alpogan'ın MGK Genel Sekreterliği'nin başına getirilmesine yönelik atama kararnamesini imzalayarak, Cumhurbaşkanı Ahmet Necdet Sezer'in onayını almak üzere Köşk'e gönderdiği öne sürüldü. Alpogan'ın bu göreve getirilmesi durumunda Pamir ve Korutürk'ün de görevlerinde değişikliğe gidileceği kaydedildi. 


</TEXT>
</DOC>
