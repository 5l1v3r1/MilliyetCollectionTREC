<DOC>
<DOCNO> 263281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/eko07.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç şirketlerine baskın yapıldı 
</HEADLINE>
<TEXT>


ŞAKİR AYDIN, DİNÇER ŞEREF, SERHAT ÜNAL İstanbul 

Organize Suçlar Şube Müdürlüğü ekipleri, Sosyal Sigortalar Kurumu'na SSK fahiş fiyatla ilaç alındığı iddiasına ilişkin yürütülen soruşturma kapsamında ilaç firmalarına operasyon düzenledi. Aralarında Roche, Fako, Abdi İbrahim ve MSD'nin de bulunduğu birçok ilaç firmasının belgelerine el kondu. Evrakların Tabipler Odası, Eczacılar Odası ve Defterdarlık'tan birer kişinin yeraldığı üç kişilik bilirkişi tarafından inceleneceği öğrenildi. 

Soruşturma Ankara'ya da uzandı 
Genel Müdürlüğü'nde arama yapılan Roche, polisin yaptığı incelemenin, yürütülen soruşturmaların bir devamı olduğunu bildirdi. Ankara polisi, İstanbul Cumhuriyet Başsavcılığı'nın başlattığı soruşturma çerçevesinde, Roche firmasının ilaçlarını SSK'ya satan Beşel firmasının da dökümanlarına el koydu. Öte yandan, SSK İstanbul Satın Alma Müdür Yardımcısı Azmi Arslan, yürütülen soruşturma kapsamında ifade verdi. 


</TEXT>
</DOC>
