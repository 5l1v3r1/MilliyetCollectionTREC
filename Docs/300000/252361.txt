<DOC>
<DOCNO> 252361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/spo06.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplere müjde geliyor 
</HEADLINE>
<TEXT>


Federasyon, bugün naklen yayınlar konusundaki son kararını verecek. Mevcut tabloda ihalenin yapılması kaçınılmaz gibi gözüküyor 

CEMAL ERSEN 


İki seçenek var 
KULÜPLER Birliği'nin naklen yayın ihalesinin en kısa sürede yapılması yolundaki tavrı üzerine olağanüstü toplanma kararı alan Futbol Federasyonu bugün mevcut iki seçenekten birini değerlendirecek. Birlik Başkanı Cemal Aydın ile federasyon hukuk kurulunun dün yaptığı toplantıda varılan görüşbirliği çerçevesinde, federasyon ya yeni ihale tarihini belirleyecek, ya da Digitürk'e 100 milyon dolar karşılığı sözleşmeyi bir yıl uzatması teklifini götürecek. 

Ulusoy da sıcak 
CEMAL Aydın, mevcut yayıncı kuruluşun uzatma önerisini kabul etmesinin düşük bir ihtimal olduğunu, Rekabet Kurulu'nun dün akşam saatlerinde konuyla ilgili verdiği olumlu görüşün federasyonun rahat hareket etmesini sağlayacağını söyledi. Aydın, "RTÜK'ten sonra Rekabet Kurulu da ihaleye yeşil ışık yaktı. Sayın Ulusoy ile telefonda görüştüm. Seçim ile ihale arasında bir bağ kurmadığını ifade etti. Yayın sorunu en kısa sürede ortadan kaldırılacak" dedi. 

Pazar büyük 
İHALE koşullarının belirlendiğini kaydeden Cemal Aydın, ortalama yıllık 92 milyon dolarlık tahmini bir bedel isteneceğini, 4 yıllık sözleşme karşılığı rakamın KDV dahil 700 milyon doları bulacağını söyledi. Yetkililer ise sözleşmenin uzatılmaması durumunda 10 gün içinde yeni ihalenin yapılması gerektiğine dikkat çekerken, tek korkularının ilk ihalede alıcı çıkmaması olduğunu belirtti. Bu durumda kulüplerin ilk taksidi alması ağustosu bulabilecek. 

Federasyonun itirazına ret 

ANKARA 24. Asliye Hukuk Mahkemesi'nden, Futbol Federasyonu'nun itirazına ret kararı çıktı. Federasyonun 25 Haziran'da genel kurulun durdurulmasına ilişkin alınan karara yaptığı itirazı dün duruşmalı olarak ele alan 24. Asliye Hukuk Mahkemesi Hakimi Bilal Yıldırım, "federasyonun menfaati kalmamıştır" gerekçesiyle talebi usül yönünden geri çevirdi. Federasyon avukatlarından Şekip Mosturoğlu, "Hukuki tespit talebimiz hiç dikkate alınmamıştır" diyerek karara tepki gösterdi. 



</TEXT>
</DOC>
