<DOC>
<DOCNO> 290085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun12.html </URL>
<DATE> 2004/11/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Şaron Filistin'e seslendi İsrail'e yönelik kışkırtmaları durdurun 
</HEADLINE>
<TEXT>

     İsrail Başbakanı Ariel Şaron, yeni Filistin yönetimine, barışa hazır olduğunu göstermesi için, İsrail'e karşı medyada ve eğitim sistemindeki ''tahrikleri'' önlemesi çağrısında bulundu. 
     Lideri olduğu Likud partisinin Tel Aviv'deki merkezinde partililerle bir araya gelen Şaron, tek yanlı barış planına yönelik eleştirilere ve Filistin yönetimiyle ikili görüşmelere başlaması yolundaki çağrılara cevap verirken, ''Zaman kaybetmeye niyetim yok. Plan bir yol bulmayı amaçlıyor. Filistin yönetimi ne zaman açık görüşmelere hazır olursa, ilişkilerimizi ilerletmeye başlayabiliriz'' diye konuştu. 
     ''Yeni Filistin yönetimini nasıl test edeceğiz'' diye soran Şaron, İsrail'in Filistin topraklarındaki silahların toplanması ve terör örgütlerinin dağıtılması taleplerinden vazgeçmeyeceğini belirterek, terör örgütlerinin hemen dağıtılmasını beklemediğini kaydetti. 
     Ancak yeni Filistin yönetiminin yapabileceği iki önemli konu olduğunu söyleyen Şaron, Filistin televizyonları ve basınında İsrail'e yönelik tahrik ve propagandalara son verilmesini, ayrıca Filistin eğitim sistemindeki tahriklerin de sonlandırılmasını istedi. 
     ''Bu zehir saçan propagandalar, terör ve intihar eylemlerinin temel, köklü nedenidir'' diyen Şaron, ''Filistin eğitim sistemi ve propagandaları, İsrail için Filistin silahlarından daha tehlikeli'' diye konuştu. 
     
</TEXT>
</DOC>
