<DOC>
<DOCNO> 263075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun22.html </URL>
<DATE> 2004/08/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rumlar'dan 25 öğrencili okula 24 öğretmen 
</HEADLINE>
<TEXT>

     KKTC hükümetinin aldığı kararla Eylül ayında Dipkarpaz'da açılması beklenen Rum ortaokulu için Rum kesimindeki hazırlıklar sürüyor. 
     Rum basınının haberlerine göre, ortaokulun öğrenci sayısının en fazla 25 olması bekleniyor. Gazeteler, ortaokula atanacak öğretmen sayısının ise 20 ile 25 arasında olacağını yazdılar. 
     Haravgi gazetesi, öğrenci sayısının resmen açıklanandan 12-14 daha fazla olmasının beklendiğini ve sayının 20'ye ulaşabileceğini belirtirken, Dipkarpaz ve Sipahi köyünden bazı Rum göçmenlerin köylerine dönme arzusunda olduğunu yazdı. 
     Gazete haberinde, Rum Eğitim Bakanlığı'nın Karpaz'da görev yapacak öğretmen listesini Rum Dışişleri Bakanlığı'na gönderdiğini, bakanlığın da bu listeyi Barış Gücü'ne vermesinin beklendiğini kaydetti. Gazeteye göre, Barış Gücü'nün KKTC makamlarına teslim edeceği liste, 20 orta öğretim öğretmeni, 2 ilkokul ve bir anaokul öğretmeninin ismini içeriyor. 
     Alithia da ''24 Öğretmen ve Yaklaşık 25 Öğrenci'' başlıklı haberinde, ortaokul ve ilkokulda görev yapacak öğretmen listesinin Rum Eğitim Bakanlığı'nca hazırlandığını, şimdi ise geçişlerine izin verecek KKTC makamlarının yanıtının beklendiğini yazdı. 
     
</TEXT>
</DOC>
