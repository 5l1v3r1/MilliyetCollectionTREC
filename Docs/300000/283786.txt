<DOC>
<DOCNO> 283786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy11.html </URL>
<DATE> 2004/10/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
17 Aralık'a kadar yasalaşacak tasarılar altkomisyonda... 
</HEADLINE>
<TEXT>

     TBMM Adalet Komisyonu, yeni TCK ile bağlantılı yasal düzenlemeleri alt komisyona sevketti. 
     Yeni TCK'nın yürürlük ve uygulama şekli, Ceza Muhakemeleri Usulü ile ceza ve tedbirlerin infazı hakkında yasa tasarılarının 17 Aralık'a kadar yasalaşacağı bildirildi. 
     TBMM Adalet Komisyonu, bu yasama yılındaki ilk toplantısını gerçekleştirdi. Komisyon Başkanı Köksal Toptan, geçen 2 yıl içinde AB'ye uyum sürecinde önemli yasal düzenlemelerin gerçekleştirildiğini belirterek, bu yöndeki çalışmaları sürdüreceklerini söyledi. 
     Adalet Bakanı Cemil Çiçek, TBMM Adalet Komisyonu'nun geçen dönemde AB süreci açısından fevkalade önemli, başarılı ve ''tarihe geçecek'' çalışmalar yaptığını ifade etti. Çiçek, ''Açık yüreklilikle ifade edeyim ki, eğer Türkiye 17 Aralık'ta tarih alabilecek noktaya geldiyse hiç şüphesiz buna katkı yapan pek çok kişi ve kurum vardır ama bunların en başında bu dönem görev yapan TBMM Adalet Komisyonu ve milletvekilleridir. Bundan dolayı müteşekkirim'' dedi. 
     
     'YAPACAK EPEY İŞ VAR'' 
     AB sürecinin bitmediğini, daha uzun süre devam edeceğine işaret eden Çiçek, şunları kaydetti 
     ''Bizim yapacağımız pek çok yasa çalışması var. Bunların başında Borçlar Kanunu, Türk Ticaret Kanunu, Hukuk Usulü Muhakemeleri Kanunu, İdari Yargılama Usulü Kanunu, İdari Usul Yasası var. Bunların bir kısmının komisyon çalışması bitti, bir kısmını Başbakanlığa sevkettik. Bunların hepsi, Türkiye'nin çağdaşlaşması, hukuk sisteminin yeni baştan gözden geçirilmesi açısından fevkalade önemli yasalardır. Önümüzde epey yapacak iş var. Geçmişte olduğu gibi bu dönemde de bunları büyük çaba sarfederek buradan geçireceğiz.'' Çiçek, Ceza Muhakemeleri Usulü Kanunu ve Ceza İnfaz Kanunu'nun Yeni TCK ile bağlantılı olduğunu hatırlatarak, TBMM Adalet Komisyonu gündeminde bulunan bu tasarıları geri geçmeyi düşündüklerini, ancak AB İlerleme Raporu'nda bu tasarıların yasalaşmasının önemli olduğuna yer verildiğini, bu tasarıları geri çekmeleri halinde zaman kaybı olacağını ifade etti. 
     Alışılagelen usulün dışına çıkarak daha kestirme ve sonuç almaya yönelik başka yolu denediklerini belirten Çiçek, ''Tasarıyı çekmiş olsaydık kimlerle oturup konuşacak idiysek, o arkadaşlarımızı biz TCK'nın çıkmasının hemen ardından davet ettik ve gece gündüz çalışarak bir rapor hazırladılar. Maddelerle ilgili yapılması gereken değişiklikler bu raporda yer alıyor'' dedi. 
     Çiçek, bu raporu kurulacak altkomisyona vereceklerini belirterek, böyle bir yöntemle daha çabuk sonuca ulaşabileceğini söyledi. 
     Komisyon'da daha sonra TCK'nın yürürlük ve uygulama şekli, Ceza Muhakemeleri Usulü, Ceza İnfaz yasa tasarıları alt komisyona sevkedildi. Geçen dönemde TCK için çalışan alt komisyon, bu 3 tasarı üzerinde çalışacak. 
     TCK'nın yürürlük ve uygulama şekline ilişkin yasa tasarısı için alt komisyona pazartesi gününe kadar süre tanınırken, tasarının gelecek hafta Genel Kurul'da ele alınacağı bildirildi. 
     
</TEXT>
</DOC>
