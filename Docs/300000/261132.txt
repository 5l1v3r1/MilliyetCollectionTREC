<DOC>
<DOCNO> 261132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy08.html </URL>
<DATE> 2004/08/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan ''Genelkurmay ile aramızda en ufak bir şey olamaz'' 
</HEADLINE>
<TEXT>

     Başbakan Recep Tayyip Erdoğan Yüksek Askeri Şura YAŞ toplantısında Genelkurmay Başkanı Orgeneral Hilmi Özkök ile arasında geçtiği iddia edilen diyaloğun yer aldığı haberlere tepki göstererek, ''Genelkurmayımızla aramızda en ufak birşey olamaz'' dedi. 
     Başbakan Erdoğan, partisinin MKYK toplantısına katılmak üzere AK Parti Genel Merkezi'ne gelişinde gazetecilerin sorularını yanıtladı. Erdoğan, bazı gazetelerde son YAŞ toplantısında Özkök ile aralarında geçtiği iddia edilen diyoloğa ilişkin haberin doğruluğunun sorulması üzerine şunları söyledi 
     ''Bunları aynen yayınlayacak mısınız Şu anda canlı yayında mısınız Sayın Genelkurmay Başkanımızla bu tür en ufak bir diyalog olmamıştır. Ne benden Sayın Özkök'e böyle bir soru yöneltilmiştir, ne de Sayın Özkök'ten bana böyle bir cevap verilmiştir. Tamamen yalan, aslı astarı olmayan maalesef her zamanki bu çirkin alışkanlıklarına devam eden medyanın bir göstergesidir. 
     Tekziplerimizi gönderdik. Tekzipler yayınlandı mı yayınlanmadı mı ona da bakmış değilim. Fakat ne yazık ki bugün de bir başka yazılı medya haberi devam ettirmiş. Bununla hükümetimizle TSK arasına bu tür şeyleri sokmaya çalışanlar boşuna heves etmesinler. Bizim Genelkurmayımızla aramızda en ufak bir şey olamaz. Kaldı ki böyle bir mahrem toplantının bu şekilde yer alması ne edebe, ne adaba uygun değildir.'' Bu haberlerle neyin amaçlandığının sorulması üzerine de Erdoğan, ''Amacı siz düşünün. Amaç sadece bu ülkede huzurlu ortamı huzursuz ortama çevirmekten başka birşey olamaz. Yani bizim Genelkurmayımızla aramızdaki gayet güzel geçmiş olan YAŞ'a kimse gölge düşürmeye gayret etmesin'' dedi. 
     CHP Genel Başkanı Deniz Baykal'ın Irak'taki Türklerin güvenliğinin sağlanması gerektiğine yönelik açıklamalarının anımsatılması üzerine Erdoğan, MKYK'nın toplanacağını ifade ederek gerekli açıklamanın toplantıdan sonra yapılacağını bildirdi. 
     
</TEXT>
</DOC>
