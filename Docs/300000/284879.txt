<DOC>
<DOCNO> 284879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo13.html </URL>
<DATE> 2004/10/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Oktay Fenerbahçe galibiyeti, çektiğimiz bütün sıkıntılara değdi... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Fenerbahçe galibiyetinin, ligin başından beri çektikleri sıkıntılara değdiğini söyledi. 
     Kıvanç Oktay, AA muhabirine yaptığı açıklamada, Fenerbahçe karşısında çok iyi mücadele ettiklerini ve haklı bir galibiyet aldıklarını vurgulayarak, ''Her geçen hafta daha iyiye gidiyoruz. Biz takımımızın, hocamızın iyi olduğunu ve yükselişe geçeceğimizi hep söylüyorduk. Söylediklerimiz de her geçen hafta çıkıyor. Takım için, camia için, yönetim için ihtiyacımız olan güzel bir galibiyet aldık'' diye konuştu. 
     Fenerbahçe galibiyetinin kendilerini rahatlatmaması gerektiğini vurgulayan Oktay, önlerinde daha uzun bir yolun olduğunu kaydederek, ''Fenerbahçe galibiyeti sadece bizler için iyi bir moral oldu. Aynı istikrarı sürdürmemiz gerekiyor. Son 3 haftadır çıkıştayız. Aslında Trabzonspor maçında da iyi oynadık ama şanssızdık. Şimdi kaybettiğimiz puanlara daha çok yanıyorum'' dedi. 
     Oktay, Fenerbahçelilerin saha içinde Beşiktaşlı futbolcuların kendilerine agresif davrandığı iddiasına da, ''Bunlar maç içinde olan mücadeledir. Nobre ve Van Hooijdonk da maç boyunca agresif davrandılar. Ama bunlar maç içinde olağan şeylerdir. Maç bitiminde hepsi birbirleriyle sarmaş dolaş oldu ve birbirlerini tebrik etti. Bu tür bahanelerin arkasına sığınmamalıyız'' diye konuştu. 
     
     MUSTAFA DOĞAN'A ÖVGÜ 

     Fenerbahçe maçında 1 gol atan ve başarılı bir performans sergileyen Mustafa Doğan'a da değinen Oktay, şunları söyledi 
     ''Mustafa Doğan'a kimse söylemediğini bırakmadı. Gönderileceği, kıyak yapılmak için alındığı söylenildi. Fener'in artığı dediler. Biz başından beri bu futbolcularımıza inandığımızı söyledik. Mustafa çok iyi ve hırslı bir futbolcu. Taşıdığı formanın hakkını vermek için nasıl oynadığını herkes gördü. Kendi için değil, takımı için oynuyor. Bu maçtan önce Emre ve Mustafa'yı defansa koyarlarsa, Fenerbahçe kalbura çevirir diyenlerin ne düşündüğünü şimdi merak ediyorum.'' Oktay, Carew'in de sık sık eleştirildiğini hatırlatarak, ''Carew gibi futbolcular bu tip zorlu maçlarda kendini gösteriyor. Bütün herkes kendisini eleştiriyordu. Ama dün yaptığı birkaç hareketle maçı kazandırdı'' dedi. 
     
     ''UYUM SORUNUNU ÇÖZDÜK, TAKIM RUHUNU YAKALADIK'' 

     Beşiktaş'ın uyum sorununu çözdüğünü ve takım ruhunu yakaladığını anlatan Oktay, şöyle devam etti 
     ''Eleştirilere maruz kalan tüm futbolcularımız, şans bulduklarında ne kadar iyi olduklarını kanıtladı. Fatih Sonkaya, Juanfran toparlandı. Takımın başarısı sadece 2-3 futbolcuya bağlı değil. Biz uyum sorununu çözüp, takım ruhu kazandık. Başarı ekip ruhunun ve ekip çalışmasının sonucunda oluştu. Uyum arttıkça da daha güzel oynamaya başladık. Hiç oynamıyor denen Sergen dün 2 asist yaptı. Okan da çok iyi oynuyor. Toplama takım diyenlere, artık takım olduğumuzu gösteriyoruz. En büyük şanssızlığımız uyum sorunu yaşadığımız ilk haftalarda zorlu maçlar yapmamız oldu.'' Ligin uzun bir maraton olduğunu ve 3 puanlı sistemde herşeyin olabileceğini ifade eden Oktay, ''3 puanlı bu ligde puan farkları önemli değil, bunun örnekleri var. Ama biz de kesinlikle 3 maç aldık diye rehavete girmemeliyiz ve bu istikrarı devam ettirmeliyiz'' dedi. 
     
     POLİSİN TUTUMUNA ELİŞTİRİ 

     Kıvanç Oktay, derbi maçın devre arasında kapalı tribünde yaşanan olaylara çok üzüldüğünü söyledi. 
     ''Polisin taraftarın içinde biber gazı sıkmasına inanamadım'' diyen Oktay, ''Çok daha büyük problemler yaşanabilirdi. O kalabalıkta, çocukların bulunduğu bir bölümde bu yapılmamalıydı. Sayın Celalettin Cerrah, çok deneyimli bir emniyet müdürü, bu konuda gerekeni yapacaktır. Biz gerekli işlemin yapılacağına inanıyoruz. Polis olaya müdahale eder ama, rastgele gaz sıkmaz'' şeklinde konuştu. 
     
     GÖZLER ATHLETIC BILBAO MAÇINA ÇEVRİLDİ 

     Oktay, artık Fenerbahçe maçının geride kaldığını ve herşeyleriyle 4 Kasım Perşembe günü UEFA Kupası'nda oynayacakları Athletic Bilbao maçına konsantre olmaları gerektiğini vurguladı. 
     Taraftarların her zaman olduğu gibi Fenerbahçe maçında da muhteşem olduğunu belirten Oktay, ''Taraftarlarımızı aynı şekilde çok önem verdiğimiz Athletic Bilbao maçında da yanımızda görmek istiyoruz. Onların muhteşem desteğiyle UEFA Kupası grup maçına da galibiyetle başlamak istiyoruz'' diyerek sözlerini tamamladı. 
     
</TEXT>
</DOC>
