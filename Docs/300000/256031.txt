<DOC>
<DOCNO> 256031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/gun04.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Has adam Çakıcı 
</HEADLINE>
<TEXT>


Çakıcı'da yeşil pasaport çıkması, MİT'çe kollandığı iddialarını gündeme getirdi 

GÖKÇER TAHİNCİOĞLU Ankara 

Bazı MİT yetkililerinin resmi kayıtlara da geçen açıklamaları, Çakıcı'nın, teşkilatın kullandığı ve kolladığı önemli bir isim olduğunu ortaya koyuyor. 
1999'da Fransa'da yakalanan Çakıcı'nın üzerinden MİT mensubu Yavuz Ataç'ın verdiği kırmızı diplomatik pasaport çıkmıştı. Ataç, daha sonra Çakıcı'nın MİT adına çalıştığını söylerken, teşkilatın önde gelen isimlerinden Mehmet Eymür de bu ilişkiyi doğruladı.Emniyet Genel Müdürlüğü Kaçakçılık ve Organize Suçlarla Daire Başkanı Hanefi Avcı, İstihbarat Daire Başkan Yardımcısı olduğu dönemle ilgili olarak TBMM'de oluşturulan komisyona verdiği ifadede, "Zaten Çakıcı ile adamlarının bütün işlemleri eskiden beri MİT tarafından organize ediliyor. Yurtdışı çıkışlarına da yardımcı olunuyor. Çakıcı MİT'in adamı, ama her iki tarafla da görüşüyor. En sıkı adamı Yavuz Ataç'tır" dedi. 

"Bana bağlı çalıştı" 
Emekliye ayrıldıktan sonra Türkbank skandalı nedeniyle TBMM'de oluşturulan komisyona ifade veren Ataç da, "Çakıcı MİT'te görev aldı ve bana bağlı çalıştı. Mehmet Eymür, MİT'e döndükten sonra kendi kontrolüne almak istediği için Çakıcı'yla ters düştü. Bu ilişkiler amir makamın onayıyla olur" diye konuştu. 


</TEXT>
</DOC>
