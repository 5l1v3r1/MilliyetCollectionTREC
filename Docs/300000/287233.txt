<DOC>
<DOCNO> 287233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur38.html </URL>
<DATE> 2004/11/08/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Diyarbakır'da bir haftada 39 kapkaç olayı .. 
</HEADLINE>
<TEXT>

     Diyarbakır'da dün elindeki parayı almak isteyen kapkaççılara karşı direndiği için bıçaklanan 12 yaşındaki Ercan Nergiz, taburcu edildi. 
     Dün Yenişehir Beldesi Gevran Caddesi üzerinde kağıt mendil satarken, elindeki parayı almak isteyen kapkaççılara karşı direndiği için bıçaklı saldırıya uğrayarak, yaralanan Ercan Nergiz, tedavi gördüğü Diyarbakır Devlet Hastanesi'nden taburcu edildi. 
     AA muhabirinin Bağlar Beldesi'ndeki evinde görüştüğü Ercan Nergiz, okulunu çok özlediğini belirterek, şöyle konuştu 
     ''Ancak, hasta olduğum için bu hafta okula gidemeyeceğim. Bir an önce iyileşip okuluma gitmek istiyorum. Aslında ben dün ailemden gizli mendil satıyordum. Ailem yoksul olduğu için kendi okul harçlığımı kazanmak için çalışmaya gittim. Ama bana saldırdılar. Ben onlara hiçbir şey yapmadım. Benden para istediler. Onlar da benim gibi çalışsın. Hak etmedikleri parayı almasın.'' Anne Mukaddes Nergiz ise eşinin Elazığ'da işçi olarak çalıştığını ifade ederek, 9 çocukları olduğu için maddi sıkıntı yaşadıklarını söyledi. 
     Sokakta çalışan çocukların son zamanlarda saldırıya uğradığını duyduğunu ve bunun için oğlu Ercan'ın çalışmasına izin vermediğini ifade ederek, ''Son bir aydır sokak satıcılığı yapmasını istemiyorduk. Bizden gizlice harçlığını çıkarmak için çalışmaya gitmiş. Olayı polis bize iletti. Saldırıyı yapan çocukların anne ve babaları çocuklarına sahip çıksınlar. Çok şükür oğlumun sağlık durumu iyi. Devletimizin bu konuya önem vermesini istiyorum'' dedi. 
     
     BİR HAFTA DA 39 KAPKAÇ OLAYI 
     Diyarbakır'da son bir hafta içerisinde 39 kapkaç olayı meydana geldi. Bağlar, Yenişehir ve Sur beldelerinde 7 gün içerisinde büyük çoğunluğunu kadınların oluşturduğu 39 kişi kapkaça maruz kaldı. 
     Kapkaç mağdurlarından 25 kadın yürürken çantası, 14 erkek ise kemerlerine takılı veya ellerindeki cep telefonları kapkaççılar tarafından çalındı. 
     Diyarbakır Emniyet Müdürlüğü bir süre önce vatandaşlara dağıttığı el broşürlerinde, hırsızlık ve kapkaç olaylarına karşı alabilecekleri önlemlere yer vermişti. 
     
</TEXT>
</DOC>
