<DOC>
<DOCNO> 285861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur41.html </URL>
<DATE> 2004/11/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İstanbul Valiliği'nden ''fırtına'' uyarısı... 
</HEADLINE>
<TEXT>

     İstanbul Valiliği Afet Yönetim Merkezi, bu akşam ve yarın etkili olması beklenen fırtınaya karşı uyarıda bulundu. 
     Konuya ilişkin yapılan yazılı açıklamada, ''Meteoroloji Bölge Müdürlüğü'nden alınan hava tahmin raporuna göre, halen poyrazdan esmekte olan rüzgarın akşam saatlerinden itibaren etkisini artırarak saatte 50-60 km'ye ulaşacağı'' bildirildi. 
     Açıklamada, ''rüzgarın yarın hızını daha da artırarak 70-80 km hızla esmesinin beklendiği'' belirtilerek, ''fırtınanın cuma sabahından itibaren etkisini yitireceği'' kaydedildi. 
     ''Fırtınanın olumsuz etkilerine karşı amatör denizci, balıkçı ve özellikle küçük teknelerin denize çıkmamaları ve teknelerin bulundukları mahallerde gerekli tedbirleri almaları'' istenen açıklamada, ''ayrıca denizcilerin Türk Radyo tarafından kendilerine yönelik yayınları takip etmeleri, vatandaşların da binalardan düşebilecek saksı, kiremit ve tabela benzeri şeylere karşı dikkatli olmaları'' uyarısında bulunuldu. 

     
</TEXT>
</DOC>
