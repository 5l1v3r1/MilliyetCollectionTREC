<DOC>
<DOCNO> 298991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas16.html </URL>
<DATE> 2004/12/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Otomobil koltuğunda koyun taşıyınca... 
</HEADLINE>
<TEXT>

     İlhami ÇETİN AA 

Bolu'nun Mudurnu İlçesi'nde, 2 koyununu otomobilinin arka koltuğunda ilçe merkezindeki pazara götüren köylüye İlçe Tarım Müdürlüğü'nce, 3 milyar 912 milyon 500 bin lira ceza kesildi. Köylünün aracı ise jandarma tarafından 3 ay trafikten men edildi. 
     Mudurnu'ya bağlı Bostancılar Köyü'nde yaşayan 70 yaşındaki Mehmet Balbay, hastalanan koyunlarına ilaç almak istedi. Ancak koyunlara alacağı parayı karşılayamayan Balbay, kendisine ait otomobille 2 tane koyunu satmaya karar vererek ilçe merkezindeki hayvan pazarına götürmek için yola çıktı. Yolda kontrol yapan jandarma ve Tarım Müdürlüğü ekipleri, Balbay'ın aracını durdurarak hakkında cezai işlem yaptı. 
     Balbay, ''Hakkımda 2 ayrı ceza tutanağı ile 'menşei şahadetnamesiz ve veteriner sağlık raporu olmadan hayvan nakliyatı yapma' suçundan toplam 3 milyar 912 milyon 500 bin lira ceza kesildiği tarafıma tebliğ edildi. Ayrıca, koyunları taşıdığım otomobil, 3 ay süreyle trafikten men edildi'' dedi. 
     
     ''GECELERİ UYKUM KAÇTI'' 

     Herhangi bir sosyal güvencesi olmadığını belirten Balbay, tüm mal varlığının trafikten men edilen eski bir otomobil ve 25 tane koyun olduğunu söyledi. 
     Balbay, ''Ceza kesildikten sonra geceleri uykum kaçtı. Bana tebliğ edilen ceza kararında, 15 gün içinde ödeme yapmam isteniyor. Bütün varımı yoğumu satsam bile bu parayı ödeyemem'' diye konuştu. 
     Mehmet Balbay'ın eşi Cevriye Balbay ise bütün köylülerin pazara giderken hayvanlarını otomobillerinde eşinin taşıdığı gibi taşıdığını iddia ederek, cezanın çok fazla olduğunu kaydetti. 
     
</TEXT>
</DOC>
