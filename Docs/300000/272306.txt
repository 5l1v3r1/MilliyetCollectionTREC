<DOC>
<DOCNO> 272306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko11.html </URL>
<DATE> 2004/09/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Palamut 6 milyona düştü 
</HEADLINE>
<TEXT>

     ÇANAKKALE Boğazı'nda başlayan palamut akını sonucu balıkçı tezgahlarında çingene palamudunun tanesi 6 milyon liraya kadar düştü. Balıkçılar, halen turfanda' olan palamut balığının Ekim ayında bollaşması ile daha da ucuzlayacağı müjdesini verdi. 
     Fiyatların, yakalanan balık miktarına bağlı olduğunu belirten balıkçılar, bol olursa ucuzladığını kaydetti. Ekim ayının, palamut avının en bereketli dönemi olduğunu kaydeden esnaf, bu nedenle önümüzdeki ay balık irileşirken, fiyatının da 3 milyon liraya kadar düşmesinin beklendiğini söyledi. Halen palamuk balığını turfanda' olarak nitelendiren balıkçı esnafı, fiyatların bu nedenle yüksek seyrettiğini bildirdi. 
     Öte yandan mevsimin akın balığı lüferin fiyatı ise el yakıyor. Kilosu 20 milyon liradan müşteri bekleyen lüfer balığının fiyatının da Ekim ayında ucuzlaması bekleniyor. Çanakkale'de balık tezgahlarını süsleyen bir başka balık ise torik ve kofana. Uysallar Balık Marketi'nde 5 kiloluk bir torik balığı ve 3 kiloluk kofana 60'ar milyon liradan müşteri bekliyor. 
     
</TEXT>
</DOC>
