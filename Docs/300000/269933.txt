<DOC>
<DOCNO> 269933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/spo04.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babamı tanımam' 
</HEADLINE>
<TEXT>



Doğan'dan uyarı 
LİDER Trabzonspor'un başarılı çalıştırıcısı Ziya Doğan, hem takımdaki futbolcuları uyardı, hem de bazılarına nasihatte bulundu. Türkiye'nin en formda takımının kendileri olduğunu belirten Doğan, "Ama bu böyle devam etmez. Çok dikkatli olmalıyız. Denizlispor, bu sezon oynayacağımız en zor deplasmanlardan biri olacak. İşi sıkı tutmalıyız" diye konuştu. 

'Formda olan oynar' 
BORDO - Mavililer'de her zaman iyi olanın forma giyeceğini vurgulayan Trabzonspor çalıştırıcısı, "Bir futbolcuyu hazır göreyim, iyi olduğunu hissedeyim, isterse PAF takımında oynasın, formayı veririm. Sahada babamı bile tanımam" yorumunu yaptı. Yattara'yı özel yaşamı konusunda uyaran Ziya Doğan, Emre Aygün'e de, "20 yaşında bile değilsin ama 5-6 kilo fazlan var" diye çıkıştı. 

Yattara 7.5 milyar cezayla kurtuldu 

İZİNDEN geç dönmesi nedeniyle büyük tepki alan Yattara'ya verilecek ağır cezada indirime gidildi. Ziya Doğan'ın isteğiyle Gineli futbolcuya 7,5 milyar lira ceza verilmesi kararlaştırıldı. Yönetim tarafından öngörülen cezanın 10 bin dolar olarak belirlendiği, ancak Yattara'nın transfer ücretinin azlığı nedeniyle bu paranın düşürüldüğü vurgulandı. Bu arada Trabzonspor Olağan Kongresi 20 Kasım - 20 Aralık tarihleri arasında belirlenen bir günde yapılacak. 

'Altı zor viraj' 

TRABZONSPOR Başkanı Atay Aktuğ, çok önemli 6 maçlık kritik bir viraj bulunduğunu söyledi. Bunların 20 günde gerçekleşeceğini hatırlatan Aktuğ, "Denizlispor, Gaziantepspor, Athletic Bilbao, Sakaryaspor ve Beşiktaş karşılaşmalarından alacağımız sonuçlar, Trabzonspor'un Avrupa ve ligdeki durumunu belirginleştirmesi açısından çok önemli" yorumunu yaptı. 




</TEXT>
</DOC>
