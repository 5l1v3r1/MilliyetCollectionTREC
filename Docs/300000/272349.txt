<DOC>
<DOCNO> 272349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy09.html </URL>
<DATE> 2004/09/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül ABD'nin teröristlerle ilişki içinde olacağına ihtimal vermiyorum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''ABD'nin teröristlerle ilişki içinde olacağına ihtimal vermediğini'' söyledi. 
     Dışişleri Bakanı Gül, Slovakya Başbakan Yardımcısı Pal Czsaky ile görüşmesinin ardından düzenlenen ortak basın toplantısında soruları yanıtladı. 
     Gül, terörist Osman Öcalan'ın bir röportajında, ''ABD ile yakınlaşma içinde olduğu, silah bıraktıkları, Türkiye ile ilişki kurmak istedikleri'' yönünde verdiği mesajları değerlendirmesinin istenmesi üzerine, ''Teröristlerle nasıl ilişki kurulursa öyledir. ABD'nin teröristlerle ilişki içinde olacağına ihtimal vermiyorum'' dedi. 
     Kerkük'e yoğun Kürt göçü olduğuna ilişkin haberlerin sorulması üzerine de Gül, konuyla yakından ilgilendiklerini, Kerkük'ün Irak'ın tümü için önemli bir kent olduğunu, ülkenin tabii kaynaklarının tüm Iraklılara ait olduğunu belirtti. 
     Gül, Irak'ta çeşitli nüfus hareketlerinin olduğunu, bunların köklü demografik değişikliklere yol açmaması gerektiğini kaydetti. 
     Irak'ın barış, birlik ve beraberlik içinde olmasının en büyük arzuları olduğunu ifade eden Gül, ''oralardaki zorlamaların bunu tehlikeye dönüştüreceği'' uyarısında bulundu. 
     Dışişleri Bakanı Gül, bu konuda tüm dikkatlerini, duydukları hassasiyeti ilgili herkese söylediklerini ve söylemeye de devam edeceklerini vurguladı. Gül, ''Herkesin dikkatli olması gerektiğini, Irak'ın barışa, huzura ihtiyacı olduğunu'' kaydetti. 
     
     ''TERÖRLE MÜCADELEDE TAVİZ VERMEYİZ'' 
     ''Terör örgütü elebaşının posterlerinin Türkiye'nin Bağdat Büyükelçiliği'nin duvarlarına ve kentin muhtelif yerlerine yapıştırıldığı'' haberlerine ilişkin soru üzerine de Gül, ''Terörle mücadelemizi herkes bilir. Bu konuda taviz vermeyeceğimizi de herkes bilir, nerede olursa olsun terörle mücadele ederiz'' dedi. 
     ABD'nin Ankara Büyükelçisi Eric Edelman'ın, ''Telafer'deki operasyonlardan Türkiye'nin bilgi sahibi olduğu, irtibat timleriyle bağlantı kurulduğu'' yönünde basına yansıyan sözlerinin hatırlatılması üzerine Gül, büyükelçinin sözlerinin yanlış anlaşılmış olabileceğini belirtti. 
     Gül, Telafer'e ilişkin bir başka soru üzerine, Türk irtibat timlerinin şu an bölgede olduğunu, bazı doktorların da bölgeye gittiğini, yarın da Türkiye'den çıkan yardımların gideceğini söyledi. 
     Şu anda oradaki zararların tespit edildiğini belirten Gül, ''Bir an önce ümit ediyoruz ki sadece Telafer'de değil, tüm Irak'ta huzur, güvenlik sağlanır, Ocak'ta seçimler yapılır, öngörülen takvim en iyi şekilde işler ve seçimle işbaşına gelmiş gerçek temsilciler görev alırlar'' diye konuştu. 
     Gül, Türkiye'nin Irak'taki hükümeti elinden geldiği kadar desteklediğini belirterek, her şeyde bir ara sürece ihtiyaç olduğunu, geçiş döneminin en başarılı şekilde sonuçlanmasını ümit ettiğini söyledi. 
     
     ZİNA KONUSU 
     Dışişleri Bakanı Gül, TCK'da zinaya ilişkin düzenleme konusunda partisinin yeni bir girişim başlatmayı düşünüp düşünmediğinin sorulması üzerine, bu konulara TBMM'nin karar vereceğini ifade ederek, ''Her ülkenin önem verdiği konular vardır. Aileyi korumak bizim çok önem verdiğimiz bir konudur, herhalde bu bütün Avrupa için geçerlidir'' dedi. 
     ''AB Komisyonu'nun, Türkiye'de sistematik işkence olduğu iddialarıyla ilgili olarak bir heyetini Türkiye'ye gönderdiği'' yönündeki haberlerin hatırlatılması üzerine de Gül, şunları kaydetti 
     ''Hayır böyle bir şey yok. Bütün herkes şunu biliyor ki Türkiye'de sistematik, planlı bir işkencenin olmadığını tüm uluslararası insan hakları örgütleri ve AB de açıkladı, bununla ilgili raporlar var. 
     AB Komisyonu'nun genişlemeden sorumlu üyesi Günter Verheugen İzmir'de 50'ye yakın sivil toplum kuruluşuyla yaptığı toplantılarda sadece birisi işkence olduğunu iddia etmiş, bu da hayretle karşılanan bir şeydir. Bununla ilgili, neymiş iddialar, her türlü soruşturma da yapılıyor... Varsa böyle bir şey sonuna kadar üzerine gidilecektir. Bildiğiniz gibi Türkiye işkenceye sıfır tolerans ilan eden bir ülkedir. Bununla ilgili her türlü hükümet genelgeleri, İçişleri Bakanlığının dikkati devam etmektedir.'' 
     
     GÜL-CZSAKY GÖRÜŞMESİ 
     Dışişleri Bakanı Gül, konuk Başbakan Yardımcısı Czsaky'yi Türkiye'de ağırlamaktan memnuniyet duyduğunu ifade etti. 
     Slovakya bağımsızlığını kazandığında, ilk tanıyan ülkelerden birinin Türkiye olduğunu hatırlatan Gül, ilişkilerin gayet iyi olduğunu, Slovakya'nın, Türkiye'nin AB sürecine yakın destek veren ''dost'' ülkelerden biri olduğunu söyledi. 
     İki ülkenin ticari ilişkilerinin güçlenmesinden duyduğu memnuniyeti de dile getiren Gül, Czsaky ile görüşmesinde bölgedeki gelişmeler ve AB ile ilgili konularda faydalı görüş alışverişinde bulunduklarını aktardı. 
     Czsaky de iki ülkenin ilişkilerinin ve birçok alandaki işbirliğinin güçlenmesinden memnuniyet duyduğunu belirtti. 
     Ülkesinin Türkiye'nin AB üyeliğini desteğini vurgulayan Czsaky, Kopenhag kriterlerinin tüm AB ülkeleri için geçerli olduğuna dikkati çekti. Czsaky, Türkiye'nin AB süreci konusunda çok iyimser olduğunu da ifade etti. 
     
</TEXT>
</DOC>
