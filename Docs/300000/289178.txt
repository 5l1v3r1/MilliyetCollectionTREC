<DOC>
<DOCNO> 289178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun01.html </URL>
<DATE> 2004/11/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Birleşmiş Milletler'de klonlama tartışmasında kritik hafta... 
</HEADLINE>
<TEXT>

     Birleşmiş Milletler BM çatısı altında geçen haftalarda ateşli tartışmalara sebep olan ''klonlama'' konusunda nasıl bir karar alınacağının hafta sonundan önce belli olacağı bildiriliyor. 
     ABD'nin bu konuda tüm ağırlığını klonlamanın tamamen yasaklanmasını öngören Kosta Rika'nın teklifinden yana koymasına rağmen, Türkiye'nin, uluslararası aktörleri tam anlamıyla ikiye bölen klonlama konusunda bir uzlaşı metni olarak gördüğü Belçika teklifine destek verdiği kaydediliyor. 
     Klonlama konusunun tartışıldığı BM Genel Kurulu Hukuk Komitesi'nde Türkiye'yi temsil eden Gökçen Tuğral'ın AA muhabirine verdiği bilgilere göre, BM üyelerinin tamamı, ''çoğaltma amaçlı klonlama''ya etik gerekçelerle karşı çıkıyor. Ancak bu konuda esas tartışma, tedavi ya da araştırma amaçlı olmak üzere kök hücre elde etmek için ''embriyoların klonlanması'' konusunda cereyan ediyor. 
     Uluslararası toplumun tedavi amaçlı klonlama konusunda tam anlamıyla ikiye bölünmüş durumda olduğunu belirten Tuğral, Türkiye'nin dönem başkanı olduğu İslam Konferansı Örgütü İKÖ üyesi ülkelerin ise nihai kararın uzlaşıya varılıncaya kadar ertelenmesini savunduğunu bildirdi. 
     Kosta Rika ve Belçika'nın başını çektiği birbirine muhalif karar tasarıları arasında uzlaşı metni oluşturulması yönündeki gayretlerin son günlerde yoğunlaştığını ifade eden Tuğral, ''Şayet bu konuda bir uzlaşıya varılamazsa önümüzdeki cuma günü ilk önce Kosta Rika'nın hazırladığı metin olmak üzere, her iki tasarı da Hukuk Komitesi'nde oylanacak'' dedi. 
     Etik, hukuki ve bilimsel gerekçelerle BM'de yoğun tartışmalara yol açan klonlama konusunda ABD ve Vatikan'ın da aralarında bulunduğu 62 ülkenin, hangi amaçla olursa olsun klonlamanın tamamen yasaklanmasını öngören Kosta Rika teklifine destek verdiğini ifade eden Tuğral, Japonya ve Güney Kore'nin de aralarında bulunduğu 22 ülkenin ise çoğaltma amaçlı klonlamanın tamamen yasaklanmasını desteklemekle birlikte, terapi ve araştırma amaçlı klonlama konusundaki kararın tek tek ülkelere bırakılmasını öngören Belçika teklifine destek verdiğini kaydetti. 
     Türkiye'nin de bir uzlaşı metni olduğunu düşündüğü Belçika'nın teklifini desteklediğini belirten Tuğral, Belçika teklifinin uzlaşıya açık üç alternatif içerdiğine dikkat çekti. 
     Tuğral, Belçika teklifinde yer alan alternatiflerden birinin hem çoğaltma, hem de tedavi amaçlı klonlamanın tamamen yasaklanması kararını ülkelere bıraktığını, ikincisinin bu konuda uzlaşı sonucu varılacak kesin karara kadar klonlamanın geçici olarak yasaklanmasını, üçüncüsünün ise çoğaltma amaçlı klonlamayı tamamen yasaklamayı öngörmekle birlikte, tedavi amaçlı klonlamayı sıkı şartlara bağlayarak serbest bırakmayı öngördüğünü söyledi. 
     İtalya'nın son zamanlarda her iki teklif arasında orta yolu bulacak bir uzlaşı metni üzerinde çalıştığını söyleyen Tuğral, bazı İKÖ ülkelerinin de İtalya'nın bu çabasını desteklemekten yana olduğunu ifade etti. 
     Tuğral, genel olarak İslam ülkelerinin kök hücre ve klonlama konusunda diğer ülkelere nazaran daha esnek ve açık görüşlü olduğunu söyledi. 
     Karar tasarılarının Hukuk Komitesi'nde oylandıktan sonra aralıkta BM Genel Kurulu'nda oylanmasının beklendiğini kaydeden Tuğral, geçen yılki oylamada 79'a karşı 80 oyla reddedilerek bir yıl ertelenen Kosta Rika'nın tasarısının, bu yıl ABD'nin de desteğiyle kabul edilme ihtimalinin yüksek olduğunu ifade etti. 
     Komitede ve Genel Kurul'da yapılacak oylamayla klonlama ve kök hücre tartışmalarının sona ermeyeceğini kaydeden Tuğral, ''Bu oylamalar neticesinde oylamayı kazanan teklif doğrultusunda bir sözleşme tasarısı hazırlaması konusunda geçici bir komisyona yetki verilmiş olacak. Söz konusu geçici komisyon tarafından hazırlanacak bu sözleşme tasarısı da BM Genel Kurulu'nda oylanacak. Bu oylama sonrasında çıkacak karar ise siyasi bir değer taşımakla birlikte hukuki bir bağlayıcılığa sahip olmayacak'' dedi. 
     
</TEXT>
</DOC>
