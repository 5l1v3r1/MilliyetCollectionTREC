<DOC>
<DOCNO> 250314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur16.html </URL>
<DATE> 2004/06/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İç hat uçuşlarında yolcu patlaması yaşanıyor... 
</HEADLINE>
<TEXT>

     Ulaştırma Bakanı Binali Yıldırım, Bölgesel Havacılık Projesi'nin hayata geçirilmesinin ardından vergi ve meydan hizmetleri ücretlerinin indirilmesiyle iç hat uçuşlarında yolcu sayısının arttığını bildirdi. Yıldırım, yılın ilk 4 ayında iç hat uçuşlarındaki yolcu sayısının geçen yıla oranla yüzde 71 arttığını belirtti. 
     Yıldırım, yaptığı yazılı açıklamada, projeye işlerlik kazandırılmasıyla vatandaşların artık uçağı da tercih ettiğini, özel hava yolu şirketlerinin 20 Ekim 2003 tarihinden itibaren iç hatlarda yolcu taşımasıyla yeni bir uçak yolcusu portföyü oluştuğunu ifade etti. 
     Geçen yılın ilk 4 aylık diliminde 898 bin 34, bu yılın ilk 4 ayında ise 1 milyon 6 bin 128 iç hat yolcusu taşındığını belirten Yıldırım, ''Bu sayede yüzde 71'lik artış elde edilmiştir. Ayrıca Maliye Bakanlığı da uçak biletlerinin KDV'sinden 30 trilyon liraya yakın bir gelir elde etmiştir'' dedi. 
     Yıldırım, Maliye Bakanlığı'nın yıl başında Özel İşlem Vergisi ile Eğitime Katkı Payı'ndaki indirimi, Ulaştırma Bakanlığı'nın meydan hizmetlerinden alınan ücretleri aşağıya çekmesi ve havacılıktaki müteşebbislerin de sıcak girişimleri sonucu sektörün oldukça cazip hale geldiğini dile getirdi. Yıldırım, birkaç şirketin daha önümüzdeki günlerde sektöre girecek olmasının bunun en büyük göstergesi olduğunu kaydetti. 
     
     ''TÜRKİYE UÇUYOR'' 

     Havacılık Otoriteleri Birliği başta olmak üzere uluslararası standartların Türkiye'de de uygulanması, uçaklara yurtdışında bakım yapma zorunluluğunun ortadan kaldırılmasıyla yılda 30-40 milyon doların ülkede kalmasının sağlandığını anlatan Yıldırım, şöyle devam etti 
     ''Bu tasarruf Türk hava taşıyıcılarını ekonomik alanda da güçlendirmiş ve böylece ellerindeki mevcut imkanları uçak alımı için kullanmışlardır. Sonuç olarak, özel havayolu şirketleri hükümetin bu konuda almış olduğu kararları desteklercesine ülkemiz havacılığının ani gelişimine katkı sağlamışlardır.'' Vatandaşın ucuzlayan fiyatlar sebebiyle uçağı tercih etmesinin, yolcu trafiğinde artışa neden olduğunu belirten Yıldırım, Türk Hava Yolları'nın da rekabette indirime gitmesinin, Bölgesel Hava Taşımacılığı Projesi'ni desteklediğini kaydetti. Yıldırım, ''Biz bu projeyi her Türk vatandaşı hayatında en az bir kere uçağa binecek veya Türkiye uçacak sloganlarıyla başlatmıştık. Şimdi bu sloganları değiştiriyoruz. Vatandaş uçağa biniyor , Türkiye uçuyor diyoruz'' değerlendirmesinde bulundu. 
     
     EGE HAVA SAHASI SORUNU ÇÖZÜLDÜ 

     Yıldırım, Yunanistan ile Ege Hava Sahası ve yol planlamalarına dair sorunlarının da çözüme kavuşturulduğunu bildirdi. Bu sayede yılda 100 milyon euro gelir beklediklerini ifade eden Yıldırım, şunları kaydetti 
     ''Yunanistan ile Ege Hava Sahası ve yol planlamalarına ait uzun yıllara dayanan politik nedenlere bağlı çözülemeyen birikmiş sorunlar vardı. Uluslararası Sivil Havacılık Örgütü, Avrupa Hava Seyrüsefer Emniyet Teşkilatı ve Uluslararası Taşıyıcılar Birliği'nin desteğiyle 2003 yılından bugüne kadar Bakanlığımız tarafından yapılan yoğun işbirliği ve koordinasyon sonucu, birikmiş sorunlar tek tek ele alınarak çözüm yoluna girilmiştir. 
     Müzakereler sonucu her iki ülke tarafından paket olarak ortaya getirilen 13 adet havayolu konseptinden 6 tane önemli havayolu ülkemiz hava sahası üzerinden geçirilerek ülkemize önemli miktarda girdiler sağlanmıştır. Bu yeni yollardan geçecek uçuşlardan yılda 100 milyon euro gelir beklenmekte, aynı zamanda havayolu işleticilerine bahse konu yolların teknik ve operasyonel özellikleri nedeniyle önemli miktarda yakıt tasarrufu sağlanacaktır.'' 

     
</TEXT>
</DOC>
