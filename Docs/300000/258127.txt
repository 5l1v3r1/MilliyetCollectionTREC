<DOC>
<DOCNO> 258127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/guncel/agun.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hemzemin' faciası 
</HEADLINE>
<TEXT>


Trenin gelişiyle kapanan bariyerin aralığından 19 yolcusuyla geçmeye çalışan şoför, faciaya neden oldu 14 ölü, 5 yaralı 

AYDIN DHA 

Aydın'da tren geçerken otomatik olarak kapanan bariyerin yanındaki boşluktan geçmeye çalışan minibüse yolcu treni çarptı. Trenin altında sürüklenen yolculardan 5'i çocuk 14 kişi parçalanarak hayatını kaybetti. Kazada 5 kişi de ağır yaralandı. 
İddiaya göre, Koçarlı ilçesine bağlı Esentepe köylüleri dün Aydın da bir sünnet düğüne katıldıktan sonra, geldikleri minibüsle köylerine dönmek üzere hareket etti. Mustafa İnan'ın kullandığı öne sürülen 09 VE 136 plakalı minibüs, Malazgirt Meydanı'nı İzmir - Ankara karayoluna bağlayan yol üzerindeki hemzemin geçide geldiğinde, tren geçerken otomatik olarak kapanan bariyerlerin yanındaki boşluktan zikzak yaparak geçmek istedi. Bu sırada İzmir - Aydın - Denizli seferini yapan 31703 sefer sayılı yolcu treni, minibüse çarptı. 

Ölenlerden 5'i çocuk 
Trenin altında yaklaşık 300 metre sürüklenerek metal yığınına dönen minibüsteki 5'i çocuk 14 kişi hayatını kaybetti. Ağır yaralanan 5 kişi de, Aydın Devlet Hastanesi'nde tedavi altına alındı. Aydın Vali Vekili Ömer Eru, ilk tespitlere göre kazanın minibüs şoförünün bariyerlerin kapalı olmasına rağmen aradan demiryoluna girmesi sonucu meydana geldiğini söyledi. Görgü tanıkları da minibüsün hemzemin geçitten zikzak çizerek geçmeye çalıştığını öne sürdü. Kazanın ardından TCDD'den yapılan açıklamada da, minibüsün geçmeye çalışırken bariyerin kolunu kırdığı bildirildi. Esentepe köyü eski muhtarı Mustafa Tantırcı, minibüste İnan, Ece ve Demir ailelerinin bulunduğunu belirterek, "Mustafa Aydın minibüsü Aydın'a gitmek üzere bir yakınından ödünç almıştı" dedi. 


</TEXT>
</DOC>
