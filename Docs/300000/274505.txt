<DOC>
<DOCNO> 274505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun23.html </URL>
<DATE> 2004/09/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
PPD Türkleri kandırmak yerine üye olamayacaklarını söyleyelim 
</HEADLINE>
<TEXT>

     Danimarka'da iktidardaki koalisyonun meclisteki tek ortağı aşırı sağcı Danimarka Halk Partisi PPD , karşı olduğu Türkiye'nin AB'ye üyeliği konusunda bir referandum düzenlenmesini istedi. 
     PPD Başkanı Pia Kjaersgaard, meclisin ekim ayında açılmasıyla bu konuda önerge sunacaklarını belirterek, ''Türkiye'nin Avrupa'da yeri olmadığını ve Danimarkalılara bu konunun danışılmamasının kabul edilemez olduğunu'' savundu. 
     PPD Başkanı yayınladığı bildiride, ''Türkleri kandırmak yerine Avrupa'da yerlerinin olmadığını ve AB'ye hiçbir zaman üye olamayacaklarını söylemenin daha dürüstçe olacağını'' öne sürdü. 
     Danimarka'da 19 Eylül'de yayınlanan bir kamuoyu araştırmasına göre, halkın yüzde 49'u Türkiye'nin AB üyeliğine karşı. Danimarkalıların yüzde 31'i Türkiye'nin üyeliğini desteklerken, yüzde 20'si kararsız. 
     
     Vedrine Türkiye ile stratejik ortaklık yapalım 

     Öte yandan, Fransa'nın eski Dışişleri Bakanı Hubert Vedrine, Türkiye'nin Avrupa Birliği'ne üye olması yerine Türkiye ile ''stratejik ortaklık'' yapılması önerisini yineledi. 
     Vedrine Europe 1 radyosuna yaptığı açıklamada, ''Türkleri üyelik anlaşmasının onaylanabileceğine inandırmak dürüstçe ve doğru değil'' diye konuştu. 
     Türkiye ile stratejik bir ortaklıktan başlanmasını daha makul bulduğunu söyleyen eski bakan açıklamasını şöyle sürdürdü 
     ''Türkler bugün istemiyorlar ama, evet ile hayır arasında kalacak ve üyelik anlaşmasını geçiremeyecek Avrupa kamuoyunun esnemez düşüncesiyle karşı karşıya kalınca, Avrupa ile özel bir ilişkiyi çıkarlarına uygun bulabilecekler.'' Türkiye'nin Müslüman olmasının sorun olmadığını söyleyen Vedrine, ''Türkiye'nin Müslüman olması, yasaklanması için gerekçe değil, ayrıca Avrupa'nın Hıristiyan kulübü olmadığını göstermek için hiçbir zorunluluk bulunmuyor'' dedi. 
     Hubert Vedrine, Avrupa anayasası projesi için de ''evet'' oyundan yana olduğunu söyledi. 
     Sosyalist kökenli Fransa'nın eski Dışişleri Bakanı Hubert Vedrine, daha önceki açıklamalarında da Türkiye'nin bir Avrupa ülkesi olmadığını ve AB bünyesinde yeri bulunmadığını iddia etmişti. 
     Avrupa Konvansiyonu Başkanı Valery Giscard d'Estaing'in de bu görüşü savunduğunu, kendisiyle tamamen mutabık olduğunu söyleyen Vedrine, Rusya, Ukrayna, Türkiye ve Kuzey Afrika ülkeleriyle özel işbirliği anlaşmaları yapılabileceğini savunmuştu. 
     
</TEXT>
</DOC>
