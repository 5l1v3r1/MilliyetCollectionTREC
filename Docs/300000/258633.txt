<DOC>
<DOCNO> 258633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun04.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eski hız bile korkunçtu' 
</HEADLINE>
<TEXT>


60-70 kilometre hızla giden Başkent Ekspresi'ni yıllarca korkarak kullanan emekli makinist Yılmaz Yakup Kadri'yle sefere çıkmazdım 

YILDIZ YAZICIOĞLU Ankara 

Devlet Demiryolları'na 37 yılını veren makinist Mehmet Yılmaz, Ankara - İstanbul arasındaki Başkent Ekspresi'ni yıllarca korkarak kullandığını belirterek, "Yakup Kadri Ekspresi'ni kullan deseler hemen emekliliğimi isterdim" dedi. 
TCDD'de 1975'te makasçı olarak çalışmaya başlayan, 1979'da yardımcı makinist, 1983'te makinist olan Yılmaz, Mayıs 2002'de emekliye ayrıldı. Görevli olduğu dönemde, trenlerin hızının 60-70 kilometre olduğunu belirten Yılmaz, "Dar virajlara girdiğimde ne yaparsam yapayım restorandaki bardaklar kırılırdı" diye konuştu. Yılmaz, Pamukova'daki kazayı ise şöyle değerlendirdi "Makinist kendi iradesiyle yavaşlamaz ya da hızlanmaz. Livreyeye göre, kazanın meydana geldiği Mekece - Osmaneli arasında 10 dakika zaman tanınmış. Makinist hem hızı ayarlayacak hem de zamanı tutturacak. Makinistler gerekli noktada yavaşlamaya başlamış. Hız nedeniyle raydan çıktıklarını sanmıyorum." 

'Adam kesmek denir' 
37 yıldır tren yollarında iyileştirme yapılmadığını vurgulayan Yılmaz, "Ne ray zemini sağlamlaştırıldı, ne kurplar genişletildi. Sıcak havalarda raydan çıkma riski arttı. Arkadaşlarımızın talihsizliği" şeklinde konuştu. 
Trenin gecikmesi halinde makinistlerin suçlu görüldüğünü belirten Yılmaz, şöyle devam etti "Ya başka yere tayin edilir ya da yevmiyeleri verilmez. Makinist talimata uyar. TCDD, makiniste hukuki ve psikolojik destek de vermez. Demiryolcu dilinde ölümlü kazaya sebep vermeye 'adam kesmek' denir. Yıllar önce çocuklu bir kadına çarptım, öldü. Adam kestim, davamı ben takip ettim." 


</TEXT>
</DOC>
