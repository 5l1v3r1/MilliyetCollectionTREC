<DOC>
<DOCNO> 288179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas08.html </URL>
<DATE> 2004/11/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bayramda patlayıcılara dikkat .. 
</HEADLINE>
<TEXT>

     Özellikle bayramlarda piyasaya çıkan ve bugüne kadar birçok çocuğun yaralanmasına neden olan ''çata pat, füze, kız kovalayan, maytap, mantar ve torpil'' diye adlandırılan patlayıcı maddelerin satışının önüne bir türlü geçilemediği bildirildi. 
     Bursa Büyükşehir Belediyesi Zabıta Müdür Yardımcısı Mahmut Turna, AA muhabirine yaptığı açıklamada, yasak olmasına karşın bu tür patlayıcıların bakkal, market ve kırtasiyecilerde rahatlıkla satıldığını, bununla ilgili bir yaptırım uygulanamadığını söyledi. 
     Patlayıcı maddelerin satışının, perakendecilere gelmeden önce engellenmesi gerektiğine işaret eden Turna, ''Bu tür patlayıcı maddeler yasak olmasına karşın özellikle mahalle aralarındaki bakkallarda satılıyor. Her bakkalı denetlemek de mümkün değil'' dedi. 
     Turna, Bursa Büyükşehir Belediyesi Zabıta Müdürlüğü olarak bayram öncesi özellikle bakkal, market ve kırtasiyecileri denetleyeceklerini, ancak ailelerin de çocuklarını bu tür patlayıcı maddeler almamaları konusunda uyarması gerektiğini kaydetti. 
     Geçmiş yıllarda, oyun amaçlı kullanılan bu tür patlayıcı maddeler yüzünden çocukların yaralanmalara maruz kaldığını, hatta bu yaralanmaların parmak kopması gibi ciddi boyutlara ulaştığını ifade eden Turna, ''Denetimlerimizde bu tür patlayıcı maddeler satan bakkal ve marketlere 111 milyon 351 bin lira ceza kesiyoruz, ama bu yeterli değil. Herkes duyarlı olmalı. Bu sorunu, maddeleri toplamakla çözemeyiz'' diye konuştu. 
     Turna, bu tür patlayıcı maddelerin, satışı ve imalatlarının yasak olmasına karşın her yerde bulunabilmesinin düşündürücü olduğunu anlatarak, şunları söyledi 
     '' Çata pat, füze, kız kovalayan, maytap, mantar ve torpil diye tabir edilen patlayıcı maddelerin üretimi yasak ama, fabrikalarda imalatı sürüyor. Mahalle aralarındaki bakkal ve marketlerde de rahatlıkla satılıyor. Hatta, boncuk atan tabanca ve lazer cihazlarının da üretimi ve satışı yasak ama, onlar da her yerde bulunuyor. Öncelikle, bu tür maddelerin üretiminin önüne geçmeliyiz. Üretilen malların satıcıya ulaşması kolay. Perakendeciye ulaşan malın satışının önüne geçmek ise çok zor.'' 
     
</TEXT>
</DOC>
