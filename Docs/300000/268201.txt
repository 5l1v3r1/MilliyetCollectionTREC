<DOC>
<DOCNO> 268201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo12.html </URL>
<DATE> 2004/09/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaray 14 futbolcu ile çalıştı... 
</HEADLINE>
<TEXT>

     Milli maçlar nedeniyle lige verilen arada Romanya'nın National Bükreş takımıyla cuma günü özel maç yapacak olan Galatasaray, bu karşılaşmanın hazırlıklarını eksik kadrosuyla sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmana sadece 14 futbolcu katılırken, bunlardan 5'inin PAF takımından olması dikkat çekti. 
     Hagi'nin adam markajı çalışması yaptırdığı idmana, sakatlığı bulunan Suat ile Ümit Karan'ın yanı sıra izin alarak işleri için Almanya'ya giden ve bu akşam İstanbul'a dönecek Conçeicao katılmadı. 
     Rumen çalıştırıcı, zaman zaman futbolcuları istediklerini yapmayınca idmanı durdurup uyarılarda bulundu. 
     
     CİM BOM CEBİT'TE 

     Galatasaraylı futbolcular, kulübün sponsorlarından Avea ve Siemens Mobile'in CeBIT Bilişim Eurasia Fuarı'ndaki stantlarını ziyaret edecekler. 
     Futbolculardan Arif ve Cihan ile antrenör Balint yarın, diğer futbolcular da cuma günü sponsorların bu fuardaki stantlarında hazır bulunacak. 

     
</TEXT>
</DOC>
