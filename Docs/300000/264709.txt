<DOC>
<DOCNO> 264709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko15.html </URL>
<DATE> 2004/08/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otomotiv sektörü yeni yatırım eşiğinde... 
</HEADLINE>
<TEXT>

     Üretimde kapasitenin üst sınırına yaklaşan Türk otomotiv sanayiinde, üretim ve ihracat artışını sürdürebilmek için yeni yatırım hesapları yapılıyor. 
     AA muhabirinin araştırmasına göre, otomotiv sektöründe geçen yılın tamamında ortalama yüzde 52 olan kapasite kullanım oranı, bu yılın 6 aylık bölümünde yükselen ihracat ve iç pazar desteğiyle yüzde 72'ye ulaştı. 
     Yıllık 1 milyon 183 bin 705 adetlik üretim kapasitesi bulunan Otomotiv Sanayii Derneği OSD üyesi 17 kuruluştan bazıları kapasite sınırını zorlamaya başladı. 
     Bu yılın 6 aylık bölümünde, 428 bin 519 adet araç üreten yapan bu kuruluşlar, toplam üretimin yüzde 57'sini oluşturan 243 bin 720 adedini ihraç ettiler. 
     Sektörde bu dönemdeki ortalama kapasite kullanım oranı otomobilde yüzde 58, kamyonda yüzde 56, kamyonette yüzde 150, otobüste yüzde 76, minibüste yüzde 35, midibüs ve traktörde yüzde 68 olarak gerçekleşti. 
     
     1.5 MİLYAR DOLARLIK YATIRIM 
     OSD Yönetim Kurulu Başkanı Turgay Durak, Türk otomotiv sanayiinin üretim ve ihracatta sınıra yaklaştığını kaydederek, acil yapılması gereken yatırımın yan sanayi ile birlikte yaklaşık 1.5 milyar dolar olduğunu söyledi. 
     Durak, bu konuyu sürekli gündeme getirdiklerini ifade ederek, şunları söyledi 
     ''Bu sıçramayı yapmak için, yüksek adette üretim yapan 5 tane otomobil ve hafif ticari araç fabrikası ile orta boy ticari vasıta fabrikalarının her biri, kapasitelerini üçte bir oranında artırabilirler. 
     Yaklaşık 250 bin adetlik bu kapasite artırımı için bizim hesabımıza göre 1 milyar dolar gerekiyor. Ancak yan sanayiyi de hesaba katarsak rakam 1.5 milyar dolara yaklaşır. 
     Dolayısıyla bu etap yatırımlara teşvik sağlanmalı. Yan sanayi de bu yatırımların bir parçası olacağı için Büyük yatırımlarda onlara da ek teşvik verin dedik. Cevabını bekliyoruz.'' 
     
     KAPASİTE KULLANIMINDA OYAK RENAULT ÖNDE 
     Oyak Renault, yılın 6 ayında sektördeki en yüksek kapasite kullanım oranına ulaştı. 
     Bu dönemde 103 bin 475 adetlik üretim gerçekleştiren ve bunun 65 bin 928'ini ihraç eden Oyak Renault, yüzde 92'lik kapasite kullanım oranını yakaladı. 
     Mercedes Benz Türk, 5 bin 737 adetlik üretim sonucu yüzde 87'lik kapasite kullanım oranı ile ikinci sırayı alırken, Ford Otosan 92 bin 687 adetlik üretimin sağladığı yüzde 86'lık kapasite kullanımıyla üçüncü oldu. 
     Kapasite kullanımında Toyota'nın yüzde 78 ile dördüncü, BMC'nin yüzde 74 ile beşinci olduğu sıralamada, diğer kuruluşların kapasite kullanım oranları şöyle 
     ''Türk Traktör yüzde 71, Tofaş yüzde 67, Uzel yüzde 64, MAN Türkiye yüzde 64, Karsan yüzde 62, Honda Türkiye yüzde 48, Otoyol yüzde 46, Hyundai Assan yüzde 43, Anadolu Isuzu yüzde 41, Otokar yüzde 41, Temsa yüzde 34, Askam yüzde 20.'' 
     
</TEXT>
</DOC>
