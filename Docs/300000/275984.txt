<DOC>
<DOCNO> 275984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo33.html </URL>
<DATE> 2004/09/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gökçek'ten Fener'e yanıt Satılık futbolcumuz yok 
</HEADLINE>
<TEXT>

     Büyükşehir Belediye Başkanı ve Ankaraspor Onursal Başkanı Melih Gökçek, kulübün her geçen gün daha iyi bir futbol oynadığını ifade ederek, ''Galatasaray'ı yenecek güçteyiz. Sahaya yenmek için çıkacağız'' dedi. 
     Gökçek, Kazanlı işadamlarıyla bir araya geldiği Üntes firmasında gazetecilerin, futbolla ilgili sorularını yanıtladı. 
     Gökçek, bir gazetecinin, Ankaraspor'un bu hafta Galatasaray'la yapacağı maçla ilgili sorusu üzerine, ''Teknik Direktörümüz Samet Aybaba takımda bir çok yeni futbolcu olmasına rağmen kısa sürede birlikteliği ve uyumu sağladı. Oyuncuları çok iyi motive ediyor. Bunu Beşiktaş maçında gördük. Bu hafta oynayacağımız Galatasaray maçında da başarılı olacağımıza inanıyorum. Sahaya yenmek için çıkacağız. Her iki takım da çok iyi. Galatasaray'ı yenecek güçteyiz'' diye konuştu. 
     Fenerbahçe-Manchester United arasında dün oynanan maçın anımsatılması üzerine de, Gökçek, ''Fenerbahçe maçı dün basket maçı gibiydi. Fenerbahçe bir ara mükemmel oynadı ama şanssızdı. Bir Türk olarak çok üzüldüm'' dedi. 
     Gökçek, Fenerbahçe'nin Ankaraspor'un Brezilyalı futbolcusu Wederson'a talip olup olmadığı yönündeki soruyu yanıtlarken de, şunları kaydetti 
     ''Ben de gazetelerden öğrendim. Bizim satılık futbolcumuz yok. Hedefi olan bir takımız. 4 yıl içinde şampiyon olmak istiyoruz. Futbolcularımızın çoğunun da 4 yıllık sözleşmesi var. Benim futbolcuma kimse göz dikmesin. Takımı daha da güçlendirip şampiyonluğu yakalamak istiyoruz. Takımımız yeni yeni takım oyunu sergiliyor. Ocak ayında bir iki yeni futbolcu daha almak için yurtdışına gitmeyi düşünüyorum.'' 
     
</TEXT>
</DOC>
