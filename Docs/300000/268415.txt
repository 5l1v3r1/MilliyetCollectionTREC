<DOC>
<DOCNO> 268415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun49.html </URL>
<DATE> 2004/09/02/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Talat, Rumların ayinini değerlendirdi... 
</HEADLINE>
<TEXT>

     KKTC Başbakanı Mehmet Ali Talat, Rumların Güzelyurt'taki Ay Mamas Kilisesi'nde yaptıkları ayinin olaysız tamamlanmasının, ''Kıbrıs Türk halkının toleransı, demokratik anlayışı ve sağduyusu yanında Kuzey Kıbrıs'ın Rumların iddia ettiği gibi 'işgal altında inleyen bir bölge' değil, özgür bir ülke olduğunu gösterdiğini'' söyledi. 
     Talat, ''tüm dünyanın izlediği ayinle, çok yüksek miktarda paralar harcanarak yapılamayacak bir tanıtımın da gerçekleştiğini ve halkın imajının yükseldiğini'' kaydetti. 
     Ay Mamas Kilisesi'nde dün ve bugün yapılan ayini değerlendiren Talat, ayinin, ''çeşitli fanatik grupların yarattığı büyük gürültüye ve terörist saldırıya rağmen olaysız şekilde gerçekleştiğini'' belirtti. 
     Başbakan Talat, Güzelyurt'ta görev yapan emniyet güçlerinin ciddi tedbirleriyle başarılı bir sınav verdiğini ifade ederek, ''Güzelyurt'un ev sahipliği yaptığı etkinliklerde, herhangi bir olayın yaşanmamasının, emniyet güçlerinin özverili çalışması, sıkı güvenlik tedbirleri ve hem katılımcıların, hem de en genelde halkın sağduyulu davranışıyla sağlandığını'' anlattı. 
     
     ''RUMLAR GÜZELYURT'A DÖNMEDİ'' 
     Talat şöyle konuştu 
     ''Görüleceği gibi bu etkinliğin sonucunda Rumlar Güzelyurt'a dönmemişlerdir. Güzelyurt barışçı bir işgale uğramamıştır. Bir avuç fanatik dışında hiç kimse ve hiçbir dünya ülkesi bu ayini protesto etmemiştir. Tersine dünya ülkeleri ve uluslararası gözlemciler, KKTC'nin emniyet güçleri de dahil bütün kurumlarıyla çalışan ve ciddi bir devletin özelliklerine sahip bir mekanizma olduğunu gözlemlemişlerdir.'' 
     
     TANITIM BAŞARISI 
     Başbakan Talat, ''Ay Mamas'taki ayinle, harcanacak çok yüksek meblağlarla yapılması mümkün olmayan bir tanıtım, dünyaya kendimizi ifade etme başarılmıştır'' dedi. 
     Kıbrıs Türk halkına teşekkür eden Talat, halkın sağduyusu sayesinde Kıbrıs Türkünün imajının yükseldiğini ve karşı karşıya kaldığı izolasyonların anlamsızlığının ve halkın iyi niyetini istismar eden bir karakter taşıdığının her geçen gün ortaya çıktığını söyledi. 
     Talat, ''Kıbrıs Türk halkının tarihin çöplüğüne gönderdiği eski anlayışın yerini alan bu yeni imajın, zaman içinde Kıbrıs Türk halkının arzularının gerçekleşmesini sağlayacağını'' ifade etti. 
     ''Devleti yaşatacağız iddiasında bulunup kilise bombalayan fanatik anlayışa rağmen Kıbrıs Türk halkının kendi kurumlarıyla dünyanın bir parçası olduğunu kanıtladığını'' belirten Talat, Kıbrıs Türk halkına ve etkinliklerin olaysız gerçekleşmesini sağlayan başta emniyet teşkilatı olmak üzere KKTC'nin tüm kurumlarına teşekkür etti. 
     Başbakan Talat, ayine birçok yabancı büyükelçi ve diplomatın da katıldığının hatırlatılarak Ay Mamas'ın bombalanmasının ardından ve bugün bu çevrelerden aldığı tepkilerin sorulması üzerine de şöyle konuştu 
     ''Bombalandığı dönemde tepkiler aldım. Özellikle ayinin gerçekleşmesine yakın zamandaki bombalama nedeniyle endişelere tanık oldum. Beni arayarak güvenlik konusunda endişelerini dile getiren çok sayıda büyükelçi ve misyon şefi oldu. Onlara her türlü tedbirin alındığını ve herhangi bir olay olmayacağını ifade etmiştim.'' Başbakan Talat, dün gece ayin sırasında ''Hoş geldiniz'' demek için kilise avlusuna da gittiğini, fakat medyanın yoğun ilgisi yüzünden çok fazla kişiyle temas imkanı olamadığını anlattı. ''Ancak sanıyorum herkes mutludur, tepkileri yakında alacağız. Ayin naklen yayımlanmıştır, bütün dünya da izlemiştir'' diyen Talat, şöyle devam etti 
     ''Bu, Kıbrıs Türk halkının toleransını, demokratik anlayışını ve sağduyusunu gösteriyordu. Oldukça önemli bir imaj yaratmıştır dünyada. Bunun yararlarını hep beraber göreceğiz. Bu bir şeyi daha göstermiştir. Kıbrıs'ın kuzeyinin özgür bir bölge olduğunu... Rumların iddia ettiği gibi 'işgal altında inleyen bir bölge' olmadığını, her türlü sorununa rağmen özgürlüklerin geniş şekilde kullanılan ve halkının da demokratik anlayışının engin olduğu bir ülke olduğu bir kere daha görülmüştür.'' 
     
     HENÜZ BULGU YOK 
     Başbakan Talat, Ay Mamas'a saldırıyla ilgili soruşturmada bulguya rastlanıp rastlanmadığı konusundaki soruya karşılık, henüz bir bulgu elde edilemediğini, ancak polisin çalıştığını, araştırma raporunun da henüz kendisine iletilmediğini söyledi. 
     ''Bu eylemi yapanlar kesinlikle Kıbrıs Türk halkının dostları değiller'' diyen Başbakan Talat, büyük kışkırtmalar yaşandığını ve bunların devletin kurumlarınca da yer yer tolere edildiğini kaydetti. Talat, ''Ancak sağlam duruldu, kararlılık ve sorumluluk gösterildi ve hiç kimsenin burnu kanamadan bu eylem gerçekleşti'' dedi. 
     Başbakan Talat, benzer bir etkinlik için şu anda kendilerine iletilen bir talep olmadığını da ifade ederek, provokasyonlara karşı çok dikkatli olmak gerektiğini vurguladı. Bombanın dünyada büyük yankı yarattığına işaret eden Talat, ''İmajımıza çok büyük zarar verecek böylesi olayları mutlaka önlemeliyiz'' diye konuştu. 
     
</TEXT>
</DOC>
