<DOC>
<DOCNO> 281432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/spo15.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Avrasya 2 Ekim'de 

ULUSLARARASI takvimden çıkarıldığı öne sürülen Avrasya Maratonu, Avrupa Atletizm Birliği'nin 2005 takviminde yerini aldı. Yeni takvime göre maraton, 2 Ekim 2005'te koşulacak. Ayrıca Avrupa Kış Atmalar Kupası 12-13 Mart'ta Mersin'de, Avrupa Milletler Kupası 2.Lig B Grubu yarışmaları da 18-19 Haziran'da İzmir'de yapılacak. 

Tugay yeşil ışık yaktı 

İNGİLTERE'DE Middlesbrough maçında kırmızı kart gören Tugay Kerimoğlu, Türkiye'ye dönüşe sıcak baktığını açıkladı. Devre arasında Beşiktaş'ın gündemine giren Tugay, "Beşiktaş'tan kimseyle görüşmedim. Ancak kulübümle anlaşılması halinde seve seve gelirim" dedi. 

Orta'ya görev 

UEFA, FIFA kokartlı Türk hakemlerinden Lale Orta'yı, Bayanlar Dünya Şampiyonası eleme grubunda İtalya - Çek Cumhuriyeti maçında görevlendirdi. İtalya'da 13 Kasım Cumartesi günü oynanacak maçta Lale Orta'nın yardımcılıklarını ise Akile Çama ile Seçim Demirel yapacak. 

Ilios zirvede 

BODRUM Kupası Uluslararası Yat Yarışları'nın ikinci gününde Bodrum - Turgutreis etabı gerçekleştirildi. Genel klasmanda "Ilios" birinciliği elde ederken, yelkenli ahşap yatlar genel klasmanda ise "Carpe Diem" ilk sırada yer aldı. 

Ersoy zor geçti 

FEDERASYON, hafta sonundaki maçlarda Süper Lig hakemlerinin gözlemcilerden aldığı notları açıkladı. En yüksek notu 8.2 ile Gaziantep-Fenerbahçe maçını yöneten Oktay Demiray alırken, Beşiktaş'ın beğendiği Erol Ersoy'a 7.0 verildi. Gençlerbirliği - Rize sınavının hakemi Mustafa Çulcu 6.9 ile en düşük notu aldı. 

Sağtürk'e hodri meydan 

PROFESYONEL Futbolcular Derneği PFD Başkanı Turgay Şeren, balet Tan Sağtürk'ün "Homoseksüellikte futbolcular bizi geçer. Benim arkadaşlarım var, biliyorum" sözlerine sert tepki gösterdi. Şeren, "Sağtürk, bu isimleri açıklasın. Aksi takdirde kendisiyle adalet önünde hesaplaşacağız" dedi. 

Aşı oldular 

BEŞİKTAŞ dün yaptığı idmanla Ankaragücü maçı hazırlıklarına başladı. Sakatlığı devam eden Ronaldo, sol ayağında ödem oluşan Sergen, boğaz enfeksiyonu geçiren Berkant idmana katılmazken, sol ayak aşil tendonunda ağrı olan Juanfran düz koşu yaptı. Sakatlığı geçen kaleci Cordoba ise takımla birlikte çalışmaya başladı. Başkan Yıldırım Demirören ve yöneticiler idman sonrası teknik heyetle maç yaptı. Siyah - Beyazlı futbolcular da grip aşısı oldu. 


</TEXT>
</DOC>
