<DOC>
<DOCNO> 286580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/ysenay.html </URL>
<DATE> 2004/11/06/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Derbinin getirdikleri 
</HEADLINE>
<TEXT>



Beşiktaş, Fenerbahçe derbisi sonrasında İspanyollar önünde de enfes bir oyunla galip geldi... Kartal'ın pençesine düşen her takımın çekeceği var artık bize göre... Ama iki taraf idarecileri arasındaki "laf atma düellosu" unutulacak cinsten değil... Biz yine de beyan ciddiyetsizliğini sahiplerine bırakarak, Emre Aşık ve Carew olaylarını konuşalım dilerseniz... 
Hadi Carew'in, Hooijdonk'a yaptığı terbiye dışı hareketlerin ceza taktirini ilgili kuruma bırakalım... Ancak Emre'nin, Nobre'ye yaptığı "el tecavüzünü" milyonlarca insanın görmezlikten gelmesini beklemek ve vahim olayın üstünü örtmeye çalışmak bizce futbolumuzun şeffaflığı adına büyük bir skandal olur... Maraton programı ve Erman Toroğlu'na hiç yakışmayan çirkin laflar bir yana, Nobre'nin bu olayı "iki elini havada tutarak" hakeme sürekli ihbarlar etmesi de bir işe yaramadı o gece... Maraton'dan alıntı yaparak, kim bilir kaç sayıda dış kanal bu rezil görüntüleri defalarca yayınlamış ve "İşte Türkiye'de futbol" yorumunu yapmışlardır... Ehh şimdi Ceza Kurulu bu "çirkinlik dizisini" birkaç maç mahrumiyeti ile mi atlatacaktır yani .. O zaman Nouma ve Hagi'ye verilen cezaların ağırlığı altında kimler kimler ezilip, kalacaktır bir düşünsenize... 
Bizce Maraton, o görüntüleri vermekle yayıncılık adına çok doğru bir açılım yapmıştır... Ama Toroğlu diline hakim olup, olayı hiç hoş olmayan kelimeler ve benzetmelerle daha da üzücü hale getirmeseydi, sanırım Şansal kardeşin yaptığı gazetecilik ustalığı arada kaynayıp gitmeyecekti programın içinde... 

Yıldırım'ın ayıbı 
Lyon'a giderken Başkan Aziz Yıldırım'ın basına yaptığı açıklamalar gündemin ayrı bir "Fenerbahçe talihsizliğiydi" camia adına... "Kişiliksiz - kişiler", "kuşbeyinliler", "sahtekar spor müdürleri", "Aziz Yıldırım düşmanları" gibi akıl almaz tariflerin bulunduğu basın toplantısı benim gözlerime Fenerbahçe'deki başkanlık albümlerinde ilk kez takılan bir "hafiflik gösterisi" veya "başkanlık ayıbı" olarak yerleşip, kaldı maalesef... 
Fenerbahçe Başkanı, basınla böylesine itişip, kakışır mı yani .. Daum'u beğenmek veya aksini düşünüp yazmak hakkına kim böylesine tavır koyabilir ki .. Bu insan bir başkan olsa dahi... Derbi sonrası Lyon antrenmanına Daum hazretleri gelmiyor ve Fenerbahçe gibi bir takımın böylesine ciddi olması gereken idmanı bizim eskilerde kalmış "çırpıcı çayırına" dönüşüyor bir anda... Ne yani şimdi basın bu Daum ayıbını ve antrenman laubaliliğini görüp, kaleme almayacak mı sayfalarında veya dillendirmeyecek mi çıktığı ekran karşısında... 
Tekrarla vurgulayalım Aziz başkan ve ekibinin canla başla uğraşlarını tüm Fenerbahçe camiası taktirle izliyor... Ancak futbol takımındaki iyi veya kötü gelişmeleri anında halka ulaştırmak hem MEDYA'nın spor camiasına sorumluğu, hem de ekmek parasını kazandığı mesleğinin gereğidir... Basınla uğraşmak ayrıca başkanlara yakışmaz... Bu tip baskılarla kendine sempati ve alkış toplayan başkana spor dünyamızın var oluşundan beri gelen zamanda hiç rastlanmamıştır doğrusu. 


</TEXT>
</DOC>
