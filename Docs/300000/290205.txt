<DOC>
<DOCNO> 290205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo22.html </URL>
<DATE> 2004/11/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
''Emre Aşık'ın cezasının kaldırılması futbolda kaos ortamı yaratacak'' 
</HEADLINE>
<TEXT>

     Futbol Federasyonu Tahkim Kurulu'nun, Profesyonel Futbol Disiplin Kurulu'nun PFDK Beşiktaşlı futbolcu Emre Aşık'a, TV görüntülerine dayanılarak verdiği 2 maçlık cezayı kaldırmasına muhalefet eden Tahkim Kurulu Başkanvekili Erkan Vardar, siyah-beyazlı futbolcunun cezasının onaylanması gerektiğini kaydetti. 
     Kurulun dün yaptığı toplantıda 4'e karşı 1 oyla PFDK kararı kaldırılırken, karara muhalefet eden başkanvekili Erkan Vardar, bu durumun futbolda kaos ve kargaşa ortamı yaratacağını savundu. 
     Emre'nin yapmış bulunduğu hareketin değerlendirilmesi ve bu hareketin yasalar karşısında durumunun incelenmesi gerektiğini belirten Vardar, itirazında özetle şu görüşlere yer verdi 
     ''Emre, PFDK'ya verdiği itiraz dilekçesinde tevili ikrar yoluyla olayı ve hareketi kabul etmiştir. İtiraz dilekçesinde eylemin tavsifinde doğrudan T.C. Kanunu'nun anladığı anlamında elle sarkıntılık olarak kabulü mahkemelerin yetkisine giren husustur. Emre'nin hareketine karşı disiplin yönünden değerlendirilmesi ve centilmenliğe aykırı hareket olarak kabulü doğrudur. Suç teşkil eden eylemlerin göz ardı edilmesi halinde bu cüreti arttıracağı gibi özendirme etkisi yaratacak hatta futbolun oyun düzenini bozacak hareketlerin artmasına sebep olacaktır. Başka takım oyuncularının görüntüye girmeyen olaylarının olduğunu bunların cezalandırılmadığını ileri sürerek bu eylemin de ceza kapsamı dışında bırakılması talep etmek yasal olmayan şeyi ve olayı kullanarak kendi eylemine meşruiyet kazandırmak istenmesi mümkün değildir. Bu tür talebin değerlendirilmemesi futbolda kaos ve kargaşa yaratır. Eylemin TV görüntüleriyle ve futbolcunun tevili ikrarı ile sübut bulunduğundan Disiplin Kurulunca verilen kararın onaylanması gerektiği düşüncesiyle çoğunluk görüşüne katılmıyorum.'' 
     
</TEXT>
</DOC>
