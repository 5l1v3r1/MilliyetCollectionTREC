<DOC>
<DOCNO> 261572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo09.html </URL>
<DATE> 2004/08/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Oktay Malatya'da direklere takıldık, Sergen en iyi oyuncumuz 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, ligin ilk hafta maçında Malatyaspor karşısında yaşadıkları şanssızlıklardan yakındı. 
     Kıvanç Oktay, Malatya'nın zor bir deplasman olduğunu belirterek, ''Ayrıca ilk maçımız olmasının da zorluğunu çektik. Malatya'da şanssızlıklar yaşadık ve direklerle mücadele ettik. 2 topumuz direklerden döndü. Beraberliğe rağmen takımın ortaya koyduğu futbol bizi memnun etti ve ilerisi için umutlandırdı. Birkaç hafta içinde çok daha iyi duruma geleceğimize inanıyoruz'' diye konuştu. 
     
     BAŞARI 
     Yeni transferler Juan Fran ve Tayfun Korkut'un da kadroya katılmasıyla daha da güçleneceklerini vurgulayan Oktay, şunları söyledi 
     ''Taraftarlarımız takıma ve hocaya güvensinler. Çok kaliteli ve iyi bir kadromuz var. Bazı eksiklerimiz bulunuyor ama bunları da kısa sürede gidereceğiz. Bu kadroyla başarıya ulaşacağımıza kesinlikle inanıyorum. Beşiktaş, gelecek haftalarda seyir zevki yüksek futboluyla herkesin takdirini toplayacaktır.'' 
     
     DEL BOSQUE'YE ÖVGÜ 
     Teknik direktör Vicente Del Bosque'ye de övgüler yağdıran Oktay, ''Hocamız, bir satranç hamlesi yapar gibi, ikinci yarıda yaptığı 1 oyuncu değişikliğiyle 3 oyuncunun yerini değiştirdi ve maç farklı bir görünüm kazandı'' dedi. 
     Sergen Yalçın'ın kadroya alınmamasına da değinen Oktay, bunun altında kesinlikle başka şeyler aranmaması gerektiğini belirterek, ''Bu, tamamıyla hocamızın teknik bir kararıdır. Sergen, bu takımın en iyi oyuncularından biridir'' diye konuştu. 
     
     TARAFTARLAR ANKARA'YA 
     Kıvanç Oktay, BJK İnönü Stadı'ndaki çalışmalar nedeniyle ligin 2. haftasında Gençlerbirliği maçını Ankara'da yapacaklarını ve siyah-beyazlı taraftarları başkente çağırdıklarını söyledi. 
     Taraftarlardan Ankara 19 Mayıs Stadı'nı adeta BJK İnönü Stadı'na çevirmelerini isteyen Oktay, Ankara'da bu sezonun ilk galibiyetini almak istediklerini bildirdi. 
     Oktay, stattaki çalışmalar nedeniyle ligin 4. haftasındaki Gaziantepspor maçını da deplasmanda oynamak istediklerini, ancak bu konuda kendilerine Futbol Federasyonu ve Gaziantepspor'dan henüz yanıt gelmediğini söyledi. 
     Oktay, siyah-beyazlıların transfer gündeminde olan ve FC Inter'de forma giyen milli oyuncu Emre Belözoğlu konusunda henüz bir gelişmenin olmadığını da sözlerine ekledi. 
     
</TEXT>
</DOC>
