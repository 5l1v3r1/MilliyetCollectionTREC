<DOC>
<DOCNO> 256331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonspo10.html </URL>
<DATE> 2004/07/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gençlerbirliği'nde Ali Tandoğan'dan iddialı açıklamalar... 
</HEADLINE>
<TEXT>

     Gençlerbirliği'nin başarılı oyuncusu Ali Tandoğan, yeni sezon için oldukça iddialı hazırlanıyor. 
     Kırmızı-siyahlı ekip, sezon hazırlıklarının 3. etabını Avusturya'nın Kapfenberg kentinde günde çift idmanla sürdürürken, genç oyuncu Ali Tandoğan yeni dönemde Türk futbolseverlere daha farklı bir görüntü sergileyeceğini söyledi. 
     Futbolseverlerin Ali Tandoğan'ı, asistleri, gol ve frikikleri ile tanıdıklarını ifade eden tecrübeli futbolcu, ''Bu sezon yeni bir kimlikle, savunmacı özelliklerimle de futbolseverlerin karşısına çıkacağım'' dedi. 
     Teknik direktör Erdoğan Arıca'nın yeni sezon için yeni bir yapılanmayı gündeme getirdiğini belirten Ali Tandoğan, ''Erdoğan Arıca, burada 4'lü savunmanın sağ kanadında görev veriyor. Sağ kulvarda kimseye geçit yok'' diye konuştu. 
     Yıllardır orta sahanın sağ kanadında oynadığını belirten Ali Tandoğan, şunları söyledi 
     ''Ben, asist, gol ve frikiklerimle tanınıyorum. Erdoğan Hoca'nın oynatacağı sistemde sağ bek olarak görev yapacağım. Bu sezon savunma özelliğim daha çok ortaya çıkacak. İyi bir bek olduğumu da herkes görecek. Bunun yanında asist ve frikiklerim de devam edecek. Gol ise benim için vazgeçilmez bir alışkanlık. Fırsatı yakalarsam kaçırmam golü yazarım.'' Bu arada Gençlerbirliği Avusturya'daki hazırlıklarını sürdürürken, kırmızı-siyahlılar sabah tek çalışma yaptılar. Akşam ise Styrian Bölge Karması ile buradaki ilk hazırlık maçını oynayacaklar. 
     
</TEXT>
</DOC>
