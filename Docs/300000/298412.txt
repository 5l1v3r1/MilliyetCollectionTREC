<DOC>
<DOCNO> 298412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yasam/yas05.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerine musiki terapisi... 
</HEADLINE>
<TEXT>


SALİHA ÇOLAK Ankara 

TBMM Başkanı Bülent Arınç'ın defalarca izleyip çok beğendiği müzikli terapi, milletvekilleri, üst düzey bürokratlar ve sekreterlerin de katıldığı "uygulamalı gösteri"ye dönüştü. TBMM Tören Salonu'nda önceki gün yapılan gösteri sırasında, "Kişinin burcuna göre vücudun çeşitli organlarına iyi gelen özel makamlarda Türk müziği" icra eden sanatçılar, konuklardan istekli olanları sahneye çağırdı. Gönüllüler, yere oturup gösterilen hareketleri müzik eşliğinde tekrarladı. Aralarında AKP milletvekilleri Bayram Özçelik, Burhan Kılıç, Faruk Ambarcıoğlu, Harun Tüfekçi ve Ahmet Yaşar'ın da bulunduğu katılımcıların yere yatarak transa geçmesi ilginç görüntüler oluşturdu. İkizler burcu olan Arınç'a iyi gelecek makamın da isfahan olduğu öğrenildi. Türk Musikisini Araştırma ve Tanıtma Grubu üyeleri, isfahan makamının vücudu ateşli hastalıklardan koruduğunu savunuyor. 


</TEXT>
</DOC>
