<DOC>
<DOCNO> 293064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko25.html </URL>
<DATE> 2004/11/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Borsa birinci seansta 254 puan kaybetti... 
</HEADLINE>
<TEXT>

     İMKB Bileşik Endeksi 1. seansta, Cuma günkü 2. seans kapanışına göre 254.19 puan düşerek 23,039.02 puandan kapandı. 
     Hisse senetlerinin ortalama değer kaybı yüzde 1.09 oldu. 
     Borsadaki düşüşte, Fransa'da iktidardaki UMP liderliğine seçilen Maliye Bakanı Nicolas Sarkozy'in Türkiye'yi AB'de istemediğine yönelik açıklamasının etkili olduğu belirtiliyor. 
     Seans içinde etkili olan satışlarla 22 bin 900 puana kadar gerileyen endeks, bir süre yatay hareket etti. Seansın son yarım saatlik bölümünde ise gelen alımlarla toparlandı. 
     Cuma günü 23,293.21 puandan kapanan İMKB Ulusal 100 Endeksi, ilk seansa 31.74 puan azalarak 23,261.47 puandan başladı. İlk yarıyı 22,934.81 puandan geçen endeks, seans içinde en düşük 21,899.15, en yüksek 23,297.43 puanı gördü. 
     Seans sonunda mali endeks 321.70 puan düşerek 31,313.94 puana, sanayi endeksi 141.37 puan düşerek 20,760.58 puana ve hizmetler endeksi 269.66 puan düşerek 13,386.83 puana geriledi. 
     Böylece önceki kapanışa göre, mali grup hisseler ortalama yüzde 1.02, sanayi grubu hisseler ortalama yüzde 0.68 ve hizmet grubu hisseler ortalama yüzde 1.97 oranında değer yitirdi. 
     1. seansta işlem gören toplam 297 hisse senedinden 60'ı değer kazandı, 190'ı değer kaybetti, 47 hissenin fiyatında ise değişiklik olmadı. 
     Seansta, 352 trilyon 750 milyar 684 milyon liralık işlem hacmi oluştu. 
     1. seansta Kardemir D , İzmir Demir Çelik, İş Bankası C , Sabancı Holding ve Ereğli Demir Çelik en çok işlem gören hisse senetleri oldu. 
     17 Aralık yaklaştıkça AB kanadından gelen haberlerin önem derecesinin arttığına işaret eden uzmanlar, özellikle 23 bin 200 desteğinin önemli olduğuna dikkat çekiyor. Borsanın bu seviyede tutunamaması halinde 22 binli rakamlara gerileme ihtimalinin yüksek olduğu ifade ediliyor. 
     
     24 bin önemli direnç 

     Yapı Kredi Yatırım’ın haftalık teknik analizi şöyle 
     Ara düzeltme trendini 21 bin.959 seviyesinde tamamlayan İMKB'de, 11 kasım tarihinden başlayan kısa vadeli yükseliş hareketi sürüyor. Kısa vadeli teknik göstergelerin aşırı alım noktasında zayıflama sinyalleri ürettiği piyasada, 24 bin seviyesi yukarı hareketin hedef noktasını oluşturuyor. 
     Endeksin bu hafta seans içerisinde yaşanacak olan kar satışlarını 23 bin 200 ara destek noktası üzerinde tamamlanmasıyla birlikte 24 bin direnç noktasının test edilebileceğini düşünüyoruz. Ancak piyasada yaşanan orta vadeli yükseliş hareketinin güçlü bir alım dalgasına dönüşmesi, 24 bin direnç noktasının yukarı kırılmasıyla gerçekleşecektir. 
     
     23 bin 200 kırılırsa satışlar artar 

     Dolayısıyla kısa vadeli mevcut pozisyonların 23 bin 200 desteği stop loss seviyesi olmak üzere korunmasını önerdiğimiz piyasada, bu seviyenin aşağı kırılması yeni bir satış hareketini bereberinde getirecektir. 
     Bu durumda 22 bin 650 seviyesi hedef olmak üzere geri çekilme hareketi yaşanabilir. Şu aşamada kısa vadeli yükseliş potansiyelini sürdüren İMKB'de, yeni alım yapmak için 24 bin direnç noktasının işlem hacminin desteğiyle yukarı kırılması beklenmeli. 

     
</TEXT>
</DOC>
