<DOC>
<DOCNO> 253694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas10.html </URL>
<DATE> 2004/07/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"gece 11 45"in çekimleri başladı... 
</HEADLINE>
<TEXT>

     Yönetmenliğini Ercan Durmuş'un yaptığı, başrollerini de Feridun Düzağaç, Yelda Reynauld ve Yiğit Özşener'in paylaştığı ''Gece 11 45'' adlı filmin çekimlerine başlandı. 
     Filme ilişkin Beyoğlu Cafe Krepen'de düzenlenen basın toplantısında konuşan pop müzik sanatçısı Feridun Düzağaç, daha önce kendisine oyunculuk için pek çok teklif geldiğini, ancak bu projeyi çok beğenmesi üzerine kabul ettiğini söyledi. 
     Düzağaç, ''Bu benim için çok büyük bir heyecan. İlk kez oyunculuk yapıyorum. Ama sanırım bu projeye zararım dokunmayacaktır'' dedi. 
     Yelda Reynauld da, bu filmin uzun süredir kendisini bu kadar heyecanlandıran ilk proje olduğunu belirterek, ''eski hayatından kaçıp hedeflediği özgür ve aşk dolu bir hayatı yaşamak isteyen bir kadını'' canlandıracağını bildirdi. 
     Yiğit Özşener de, filmde bir senaryo yazarını canlandıracağını anlatarak, eserin hikayesinde, ''gerçek hayatta biraraya gelmeyecek 3 farklı karakterin senaryo yazarı aracılığıyla hayatlarının kesişmesinin anlatıldığını'' söyledi. 
     Filmde rol alan ünlü fotoğrafçı Nihat Odabaşı da, oyunculuk yapmayı eskiden beri çok istediğini ifade ederek, ''Çünkü bana, oyuncu olmak çok zengin yaşamak, pek çok hayatı birden yaşamak gibi geliyor. Ercan Durmuş, filmin fotoğraf çekimlerini yapmaya gittiğimde bana rol teklif edince de, böyle bir fırsatım varken kaçırmak istemedim'' dedi. 
     Filmin senaryo yazarı ve sinema eleştirmeni Burak Göral da, sinemanın hep girmek istediği, ama daha önce cesaret edemediği bir alan olduğunu belirterek, ''İnsana dair, çok sıcak, bu ülkede, bu şehirde yaşayan insanların çok rahat içine girebileceği, biraz da melankolik bir hikaye oldu'' diye konuştu. 
     Çekimleri, Beyoğlu, Beşiktaş, Sultanahmet, Maçka Parkı gibi mekanlarda sürdürülen filmin, Ekim ayındaki Antalya Film Festivali'ne yetiştirilmesi hedefleniyor. 
     
</TEXT>
</DOC>
