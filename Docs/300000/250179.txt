<DOC>
<DOCNO> 250179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun12.html </URL>
<DATE> 2004/06/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İkiz yıldızlar, yeme bozukluğu tedavisi görüyor 
</HEADLINE>
<TEXT>

     ABD'de 18 yaşındaki ikiz yıldızlar Mary-Kate ve Ashley Olsen'in, yeme bozukluğu olarak bilinen anoreksiya nevroza nedeniyle bir tedavi programına katıldığı bildirildi. 
     Son olarak birlikte oynadıkları ''New York Minute'' adlı filmle büyük beğeni toplayan ünlü ikiz yıldızların menajeri Michael Pagnotta, Olsen kardeşlerin son zamanlarda bir tedavi merkezine düzenli olarak giderek, sağlıkları konusunda profesyonel destek aldıklarını açıkladı. 
     Olsen ailesine yakın kaynakların verdiği bilgiye göre, yeme bozukluğu sorunu yaşayan kardeşler son 10 gündür bu konuda tedavi görüyor ve tedavilerinin yaklaşık bir ay daha devam etmesi bekleniyor. 
     Bazı yayın organları da Olsen kardeşlerin rahatsızlığını anoreksiya nevroza olarak ifade ederken, zayıflıklarıyla dikkat çeken Olsen kardeşlerin bu durumu, katıldıkları bazı gösteri programlarında şaka konusu yapılmıştı. 
     Menajer Pagnotta, açıklamasında ayrıca, 13 Haziran'da 18 yaşına giren Olsen kardeşlerin, sonbaharda New York Üniversitesi'ne gitmeyi planladıklarını söyledi. 
     Henüz 9 aylıkken ''Full House'' Bizim Ev isimli televizyon dizisinde rol almalarından itibaren Amerikan kamuoyu tarafından yakından tanınır hale gelen Olsen kardeşlerin, son olarak kendi adlarına bir moda markası yarattıkları kaydediliyor. 
     
</TEXT>
</DOC>
