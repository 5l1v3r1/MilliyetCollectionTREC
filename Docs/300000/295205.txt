<DOC>
<DOCNO> 295205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy11.html </URL>
<DATE> 2004/12/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Fransa'nın çabaları sonuç veriyor, müzakerelerin başlangıcı gecikiyor 
</HEADLINE>
<TEXT>

     Fransa'nın, Avrupa Anayasası'nı referanduma sunacağı Haziran 2005 öncesinde Türkiye ile müzakerelere başlanmaması yönündeki isteğinin AB içinde güç kazandığı belirtildi. Türkiye ile müzakerelere başlanma kararının alınması halinde, "gecikmeden" başlanacağı ifade edilen müzakerelerin 2005'in ikinci yarısına ertelenmesi olasılığı öne çıktı. 
     
     INDEPENDENT "GENİŞLEME FRANSA'YA GÜÇ KAYBETTİRİYOR" 
     İngiliz Independent gazetesi, 17 Aralık'ta yapılacak olan AB Zirvesi'nde Fransa'nın, Anrkaramüzakerelerin başarısızlıkla sonuçlanabileceğinin de ilan edilmesini istediğine dikkat çekti. Gazeteye göre, Fransa'nın, Türkiye'nin üyeliği için referandum yapacak olması Türkiye'ye Avrupa kamuoyunu ikna etmesi gerektiğini de hatırlatan bir unsur görevi görüyor. Fransa, AB'nin siyasi güç kimliğinin, serbest ticaret bölgesi görüntüsünün gerisinde kalmasından rahatsızlık duyarken, AB içindeki geleneksel baskınlığının da, ABD yanlısı doğu Avrupa ülkelerini kapsayan genişlemeyle eridiğine tanık oluyor. 
     
     FT "MÜZAKERELER 2005 SONUNDAN ÖNCE BAŞLAMAYABİLİR" 
     Bir diğer İngiliz gazetesi Financial Times ise, Fransa'nın kendi kamuoyunu tatmin etmesi açısından Türkiye ile müzakerelere başlama kararı verilmesi halinde bunun zamanının 2005'in ikinci yarısı olacağını savundu. Bunun nedeninin, Fransa'da Avrupa Anayasası için yapılacak referandumun zamanının 2005 Haziran ayı olarak öngörülmesi, Fransa yönetiminin ise bu referandumla Türkiye müzakerelerinin aynı döneme denk gelmemesi isteği olduğuna dikkat çekildi. 
     
     "TÜRKİYE İLİŞKİSİ REFERANDUMU KAYBETTİRİR" 
     Fransa Dışişleri Bakanı Michel Barnier'in bir grup gazeteciye yaptığı açıklamaya yer verilen haberde, Barnier'in, "Türkiye'ye karşı olanlar ki bunlardan çok var, Anayasa'ya ilişkin referandumu kullanarak Türkiye'ye ilişkin de referandum yapılmasına hevesliler. Türkiye ve Anayasa arasında bir ilişki olursa Referandumu kaybederiz. Bu, bu kadar basit" sözlerine dikkat çekildi. 
     
</TEXT>
</DOC>
