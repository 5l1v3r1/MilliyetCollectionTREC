<DOC>
<DOCNO> 269296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/agun.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Masumlar mezarlığı 
</HEADLINE>
<TEXT>


Kafkaslar'ın sakin kasabası Beslan, mezarlığa döndü. Teröre kurban giden masum çocuklar dün öfke, çaresizlik ve isyan duyguları içinde gözyaşlarıyla toprağa verildi 

Cenk Başlamış - Moskova 

Kuzey Osetya'nın Beslan kasabasındaki rehin alma eyleminde hayatlarını kaybedenlerden 18'i ayrı törenlerle dün toprağa verildi. Cenazeler için gece boyunca çalışan 40 - 50 görevli, kasaba mezarlığının hemen yanında futbol sahası büyüklüğünde bir alan hazırladı. Cenaze törenlerine katılmak için Kuzey Osetya dışından da çok sayıda kişinin geldiği Beslan'a sabahın erken saatlerinden itibaren matem havası hakim olurken, özellikle mezarlık çevresinde geniş güvenlik önlemi alındı. Yetkililer, sevdiklerini kaybeden ailelerin isteğine uyarak toplu cenaze töreni düzenlemedi. 

Morglarda son arayış 
İlk toprağa verilen iki kız kardeşin mezarları çiçek denizine döndü. Beslan terör kurbanlarıyla vedalaşırken, yakınlarının hayatta olup olmadığını h l öğrenemeyen aileler çaresizlik içinde hastanelerle morg arasında koşturmaya devam etti. Ellerinde fotoğraf bulunan bazı gözü yaşlı anneler de son bir umutla sokaklarda karşılarına çıkan herkese çocuklarını ölü ya da diri görüp görmediklerini sordu. Rehine katliamın üzerinden uzun süre geçmesine karşın yeterli bilgi alamayan Beslanlılar yetkilileri eleştirdi. 

Tazminat 38 bin ruble 
Terör kurbanlarına 38'er bin ruble yaklaşık iki milyar lira tazminat ödenmesine başlandı. Cenaze törenleri devam ederken, ilan edilen yas günü nedeniyle bugün ve yarın Rusya'da bayraklar yarıya inecek. 

Ölü sayısında çelişki sürüyor 

1200'e yakın kişinin rehin alındığı eylemin ardından ölenlerin sayısı artmaya devam ederken, rakamlar hakkında çelişkili açıklamalar geliyor. Kuzey Osetya'nın Vladikavkaz Morgu'na önceki akşam itibarıyla 394 ceset getirildi. Oset yetkililer ise hayatını kaybedenlerin sayısının 350'ye yükseldiğini, yaklaşık 200 cesedin teşhis edildiğini açıkladı. Şu ana kadar ölenler arasında 159 çocuk bulunuyor. Kayıp 191 kişinin akıbeti de bilinmiyor. Tedavileri süren 447 kişiden çoğu çocuk. 58'inin de ağır durumda olduğu kaydediliyor. 


</TEXT>
</DOC>
