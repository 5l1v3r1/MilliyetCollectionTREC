<DOC>
<DOCNO> 289757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun05.html </URL>
<DATE> 2004/11/18/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Powell İstihbarat aldık, İran nükleer füze geliştiriyor 
</HEADLINE>
<TEXT>

     ABD Dışişleri Bakanı Colin Powell, İran'ın nükleer silah taşıyacak füze sistemleri geliştirmekte olduğuna ilişkin Washington'ın elinde istihbarat bulunduğunu söyledi. 
     ABD Başkanı George W. Bush'un Şili ziyaretine eşlik eden Powell, uçakta gazetecilerin sorularını yanıtlarken, İran'ın nükleer silah taşıyacak füze sistemleri üzerinde çalıştığını ve bunun da, İran'ın nükleer bomba elde etmekteki kararlılığının bir başka kanıtı olduğunu kaydetti. Powell, şunları kaydetti 
     ''İran'ın aktif olarak taşıyıcı sistemler üzerinde çalıştığına ilişkin bazı istihbarat bilgileri gördüm. Silahı taşıyacak bir şeye sahip oluncaya kadar o silaha sahip değilsiniz demek. Ben uranyumdan ya da füze başlığından bahsetmiyorum. Savaş başlığıyla neler yapılabileceğinden bahsediyorum.'' İran'ın sadece füzelere sahip olmakla kalmayıp, füze taşıyacak sistemleri de elde etmek üzere yoğun çalışma içinde olduğunu söyleyen Powell, ''Benim kafamda hiçbir şüphe yok. Yıllardır söylediğimiz şekilde İran, nükleer bir silahla ilgileniyor. Sadece yerinde oturacak bir bomba değil, fırlatabilecekleri bir şey'' dedi. 
     Powell, İran ile üç Avrupa ülkesi arasında varılan anlaşmayla ilgili nasıl bir adım atacağına karar vermediğini, İran'ın 20 yıldır uluslararası toplumdan birçok şeyi saklamaya çalıştığını söyledi. 
     Bakanlık görevinden cuma günü istifa eden Powell, Senato'dan onay alır almaz ABD'nin yeni Dışişleri Bakanı olacak ABD Başkanı'nın Ulusal Güvenlik Başdanışmanı Condoleezza Rice ve Başkan Bush'un ikinci dönemi için İran'ın öncelikli konu olacağını belirtti. 
     Washington Post gazetesine konuşan Carnegie Endowment adlı düşünce kuruluşunun uzmanı Joseph Cirincione, Powell'ın sözlerinin, İran'ın, nükleer savaş başlığını bir balistik füzeye takabilecek boyuta küçülttüğü anlamına geldiğini kaydetti. Cirincione, bunun çok zor bir teknoloji olduğunu da belirtti. 
     Merkezi Avusturya'nın başkenti Viyana'da bulunan BM'ye bağlı Uluslararası Atom Enerjisi Ajansı UAEA , bu hafta yaptığı açıklamada İran'ın silahlarla ilgili çalışması yönünde hiçbir bilginin bulunmadığını kaydetmişti. 
     UAEA'nın Mısırlı Başkanı Muhammed El Baradei, bu hafta açıklanan 32 sayfalık raporda, İran'ın bütün nükleer materyalinin incelendiğini ve bu materyalin yasaklanan faaliyetlere dönüştürülmediğini yazmıştı. 
     
</TEXT>
</DOC>
