<DOC>
<DOCNO> 298040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur68.html </URL>
<DATE> 2004/12/15/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Yurttan Kısa Kısa... Damdaki karı temizlerken düşerek öldü 
</HEADLINE>
<TEXT>

     Van'ın Özalp İlçesi'nde kar temizlerken damdan düşen kişi öldü. 
     Alınan bilgiye göre, ilçenin Karlıağaç Köyü'nde oturan Ahmet Özirili 45 , evinin damındaki karları temizlediği sırada dengesini kaybederek düştü. 
     Özirili, yakınları tarafından Özalp Devlet Hastanesi'ne kaldırılırken, yolda hayatını kaybetti. 
     
     DEVRİLEN SİLİNDİR ARACINDA SIKIŞTI 
     Antalya'da silindir aracının devrilmesi sonucu kabinde sıkışan sürücü, itfaiye tarafından kurtarıldı. 
     Edinilen bilgiye göre, yeni Isparta yolunda şantiye çalışması için yol düzlemesi yapan Ahmet Boz'un 22 kullandığı bir beton şirketine ait silindirli iş makinası, yol kenarındaki şarampole devrildi. 
     Yan yatan aracın içindeki sürücü Ahmet Boz, kabinde sıkıştı. Hafif yaralanan sürücü, itfaiye ekiplerinin çalışması sonucu kabinden çıkarılarak, Antalya Devlet Hastanesi'ne kaldırıldı. 
     
     CİNAYETTEN 4 YIL SONRA YAKALANDI 
     İzmir'in Torbalı İlçesi'ne bağlı Naime Köyü'nde 4 yıl önce işlenen cinayetin katil zanlısı yakalandı. 
     Edinilen bilgiye göre, jandarma ekipleri Orhan Pekeroğlu'nun 4 yıl önce başına aldığı darbe sonucu ölü bulunması olayıyla ilgili yürüttüğü istihbarat çalışması sonucunda, aynı köyden Hüseyin Yıldırım'ı 41 gözaltına aldı. 
     Yıldırım'ın, jandarmadaki ifadesinde, ''Pekeroğlu'nu beraber içki içtikleri sırada çıkan tartışmada, kafasına şişeyle vurarak öldürdüğünü'' itiraf ettiği öğrenildi. 
     Yıldırım, çıkarıldığı mahkemece tutuklandı. 
     
     TUTUKLANDIKTAN SONRA KAÇMAYA ÇALIŞTI 
     Denizli'de, hakim tarafından tutuklanan sanık, cezaevine götürülmeye çalışılırken kaçtı, ancak kısa süre sonra yeniden yakalandı. 
     Alınan bilgiye göre, kız kaçırma, alıkoyma ve fiili livata iddiasıyla polis tarafından aranan Eşref Kalkırdıl 28 , dün yakalandı. 
     Gözaltına alınan zanlı, sorgulamasının ardından adliyeye sevk edildi. Kalkırdıl, daha sonra cezaevine götürülmek üzere adliyeden çıkarılırken, görevli polislerin bir anlık dalgınlığından yararlanıp, kaçtı. Zanlı, kısa süren kovalamanın ardından yakalanarak, cezaevine konuldu. 
     
</TEXT>
</DOC>
