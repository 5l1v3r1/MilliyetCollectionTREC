<DOC>
<DOCNO> 256707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/spo05.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sporunda gençlik devrimi 
</HEADLINE>
<TEXT>



Damga vurdular 
TÜRK sporu büyük bir ivme kazandı, gençlerimiz kulvarlarında Dünya'nın söz sahibi ülkelerinin sırtını birer birer yere yapıştırmaya başladı. 2004'te dev bir atılım yaşayan gençlerimiz birçok başarılar elde etti, kendisini gıptayla izletti. İspanya'daki 21. Avrupa Gençler Basketbol Şampiyonası'nda Türkiye, tarihinde ilk kez çıktığı finalde daha önce dört kez yendiği ev sahibi İspanya önünde heyecanının kurbanı oldu, ikincilikle yetindi. Hakan Demirel, şampiyonanın en iyi beşine seçildi. 

Tarihi başarılar 
YILDIZ Erkek Milli Takımımız da, geçen hafta Yunanistan'da gerçekleştirilen 18. Avrupa Basketbol Şampiyonası'nda Litvanya'yı uzatmada 75 - 69 yenerek, üçüncülüğü yakaladı. Futbolda 19 Yaş Altı Milli Takımımız da tarih yazdı. İsviçre'deki Avrupa Şampiyonası'nda B Grubu'nda Almanya ile 1 - 1 berabere kalan Ay - Yıldızlı ekibimiz, averajla yarı finale adım attı. Gençlerimiz 21 Temmuz'da A Grubu'nun birincisi ev sahibi İsviçre ile karşılaşacak, final yolunun kapısını açmaya çalışacak. 

Fırtına kopardılar 
GENÇLERİMİZ diğer branşlarda da fırtına gibi esti. Dünya Gençler Atletizm Şampiyonası'nda 800 metrede Selahattin Çobanoğlu üçüncülüğü elde etti. Voleybolda bayanlar yıldızlar, Balkan Şampiyonası'nda zirveye çıktı. Güreşte Slovenya'daki Avrupa Gençler Grekoromen Şampiyonası'nda Atilla Güzel finalde sakatlandığı için gümüşte kaldı. G.Kore'deki Dünya Gençler Tekvando Şampiyonası'nda millilerimiz 1 altın, 2 gümüş, 3 de bronz madalya alarak alkış topladı. 


</TEXT>
</DOC>
