<DOC>
<DOCNO> 288000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun40.html </URL>
<DATE> 2004/11/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Filistin'de 6 aya kadar seçimler yapılır 
</HEADLINE>
<TEXT>

     Türkiye'nin Kudüs Başkonsolosu Hüseyin Avni Bıçakçı, Filistin Devlet Başkanı Yaser Arafat'ın vefatından sonra ülkede dayanışma olacağını, en geç 6 aya kadar seçimlerin yapılacağını sandığını söyledi. 
     Bıçakçı, Filistin'de kargaşa beklenmediğini ifade etti. 
     Bıçakçı, ''Esasen Hamas ve İslami Cihad dahil 13 Filistinli örgüt bir araya gelerek, birlik-beraberlik gösterisinde bulundular. Bunun devam etmesini bekliyoruz'' diye konuştu. 
     Arafat'ın yerine 60 günlüğüne Meclis Başkanı Ruhi Fettuh'un Devlet Başkanı seçildiğini hatırlatan Bıçakçı, ''Sanırım en geç 6 aya kadar Filistin'de seçimler yapılacaktır'' dedi. 
     60 günün sonunda seçim tarihinin belirlenmesinin ardından seçim kampanyaları sırasında bazı adayların taraftarlarının taşkınlık yapabileceğini ifade eden Bıçakçı, ancak Filistin güvenlik teşkilatının duruma hakim olmasıyla önemli bir sorun yaşanacağını sanmadığını belirtti. 
     Hastalandıktan sonra Ramallah'ta Filistin lideri Yaser Arafat ile en son konuşan yabancı temsilcilerden biri olan Bıçakçı, ''50 aydır burada görev yapıyorum. 73 kez bir araya geldik. Aramızda dostluk, hatta bir çeşit kardeşlik ilişkisi doğdu. Ölümü beni üzdü. Kendisi de beni severdi'' dedi. 
     Bıçakçı, Arafat'ın ölümünden sonra Türkiye ile Filistin arasında dostluk ve kardeşlik ilişkisinin eskisi gibi süreceğini de sözlerine ekledi. 
     
     İSRAİL'DEN OPERASYON 

     Öte yandan, İsrail askerlerinin düzenlediği operasyonda 2 Filistinli öldü, 9 Filistinli yaralandı. 
     İsrail ordusu Netzarim Yahudi yerleşim yerine karşı roket saldırısı düzenlemeye hazırlanan militanları tespit ettiklerini ve düzenledikleri saldırıda 12 militanı ''vurduklarını'' ama akıbetlerinden haberleri olmadığını belirtti. 
     Filistin hastane kaynakları, Netzarim yakınlarındaki Şeyh Ecilin kasabasına düzenlenen saldırıdan sonra bölgede 2 cesedin bulunduğunu, 9 kişinin de yaralı olarak hastaneye kaldırıldığını söyledi. 
     Yetkililer, yaralılardan ikisinin militan olduğunu belirtti. 
     İsrail askerleriyle militanlar arasında birkaç saat süren çatışmalara, İsrail ordu helikopterleri ve tankları da katıldı. 
     
</TEXT>
</DOC>
