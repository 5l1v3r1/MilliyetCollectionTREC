<DOC>
<DOCNO> 265758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo23.html </URL>
<DATE> 2004/08/23/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Elvan Abeylegesse 12. oldu 
</HEADLINE>
<TEXT>

     28. Yaz Olimpiyat Oyunları'nda atletizmde bayanlar 5 bin metrede altın madalya umudu dünya rekortmeni Elvan Abeylegesse, düş kırıklığı yaratarak ancak 12. olabilirken, altın madalyayı ise Etiyopyalı Meseret Defar kazandı. 
     Atina Olimpiyat Stadı'ndaki atletizm müsabakalarının 4. gününün son finali olan bayanlar 5 bin metre mücadelesinde Elvan Abeylegesse, diğer atletlerle birlikte yarışa düşük bir tempoda başladı. Daha sonra temponun artmasıyla ön sıralardaki yerini alan Abeylegesse, bir ara yarışın liderliğini de ele geçirdi. 
     Son 4 tura girilirken, Kenyalı Ochichi ve Etiyopyalı Defar ile birlikte ilk 3 sırada yer alan Abeylegesse, bu atletlerin bu andan itibaren yaptığı atağa bir türlü karşılık veremezken, temposunu da sürekli yitirdi. 
     Bu düşen tempo nedeniyle son metrelerde, daha önce geride bıraktığı hemen tüm atletlere geçilen Abeylegesse, yarışı şok bir sonuçla 12. sırada bitirebildi. 
     Yarışta altın madalyayı kazanan ve seçme serisinde yine Türk atletini tek geçen isim olan 21 yaşındaki bu yılın Salon Dünya Şampiyonu Etiyopyalı Meseret Defar, 14.45.65'lik bir derece elde etti. Mücadelede gümüş madalya, 14.48.19 ile geçen yılın Dünya Kros Şampiyonu Kenyalı Isabella Ochichi'nin olurken, geçen yılın Dünya Şampiyonu Etiyopyalı Tirunesh Dibaba da 14.51.83 ile bronz madalya elde etti. 
     Yarışın favorilerinden Kenyalı Edith Masai, yarışı bitiremezken, İrlanda Cumhuriyeti'nin ünlü atleti Sonia O'Sullivan ise 14. ve son sırada yer aldı. 
     Oyunlarda atletizmde yarın 5 dalda daha madalyalar sahiplerini bulacak. 
     
</TEXT>
</DOC>
