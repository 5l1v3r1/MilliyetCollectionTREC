<DOC>
<DOCNO> 253534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun30.html </URL>
<DATE> 2004/07/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Afgan polisi 4 ABD'liyi tutukladı 
</HEADLINE>
<TEXT>

     Afgan polisinin, başkent Kabil'de 3 Amerikalıyı tutukladığı bildirildi. 
     Yetkililer, tutuklanan kişilerin kendilerini Amerikan hükümeti veya ordusundan yetkililer olarak göstermeye çalıştıklarını belirtti. 
     Afganistan'daki uluslararası askeri güç sözcülerinden Chris Henderson, tutuklamanın dün yapıldığını söyledi. 
     Henderson, Afgan basınında polisin Amerikalıların yönettiği yasadışı bir hapishane keşfettiği şeklindeki haberleri bildiğini söyledi, ancak başka ayrıntı vermedi. 
     ABD'nin Kabil Büyükelçiliği sözcüsü Roy Glover ise gözaltına alınanlardan birinin Jonathan K. Idema olduğunu söyledi. 
     Sözcü, Amerikalıların niçin tutuklandığını öğrenmeye çalıştıklarını belirtti. 
     ABD ordusunun yanı sıra Afgan İçişleri Bakanlığı ve istihbarat servisi de konuyla ilgili yorum yapmayı reddetti. 
     Ancak Amerikan ordusu, dün yaptığı bir açıklamayla İdema'nın kendileriyle bir ilişkisi olmadığını ve kendileri için çalışmadığını bildirdi. 
     Amerikalıların Kabil'de ne yaptıkları açıklığa kavuşmadı. 
     
</TEXT>
</DOC>
