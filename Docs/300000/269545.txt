<DOC>
<DOCNO> 269545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur30.html </URL>
<DATE> 2004/09/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Emeklilik dilekçesini verdi ve öldü... 
</HEADLINE>
<TEXT>

     Adapazarı Telekom Müdürlüğü'nde 22 yıllık memur, emeklilik dilekçesini verdiği günün ertesinde beyin kanaması sonucu yaşamını yitirdi. 
     AA muhabirinin edindiği bilgiye göre, Adapazarı Telekom Müdürlüğü'nde tahsilat memuru olarak çalışan ve geçtiğimiz cuma günü emeklilik dilekçesi verdiği öğrenilen Nilgün Yıldız 43 , mesaisi bittikten sonra evine dönmek üzere minibüse bindi. 
     Minibüste fenalaşan talihsiz kadın, Sakarya Devlet Hastanesi'ne kaldırıldı. Beyin kanaması geçirdiği belirlenen evli 1 çocuk annesi Yıldız, 4 Eylül Cumartesi günü yaşamını yitirdi. 
     
     MASASI ÇİÇEKLE SÜSLENDİ 
     Yıldız'ın ölümüne üzülen çalışma arkadaşları bugün işyerindeki masasına çiçek koydular. 
     Çalışma arkadaşları, Yıldız'ın emekli olacağı günü heyecanla beklediğini, emeklilik dilekçesini verdiği gün ise aşırı heyecanlı olduğunu bu yüzden kendisini sakinleştirmek istediklerini kaydettiler. 
     
</TEXT>
</DOC>
