<DOC>
<DOCNO> 262034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko10.html </URL>
<DATE> 2004/08/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İmar ve Adabank şube kapatıyor... 
</HEADLINE>
<TEXT>

     Bankacılık yapma ve mevduat toplama izni kaldırılarak tasfiyeye alınan İmar Bankası ile yönetimine el konulan Adabank'ın toplam 10 şubesi kapatılıyor. 
     Edinilen bilgiye göre, tasfiyesi süren İmar Bankası'nın İzmit BAÇ, İzmit, Tekirdağ, Kırklareli, Çorum ve Lüleburgaz şubeleri yönetim kurulu kararıyla kapatıldı. 
     İzmit BAÇ ve İzmit şubelerindeki hesapların Şişli, Tekirdağ'dakilerin Gayrettepe, Çorum'dakilerin Ankara, Lüleburgaz ve Kırklareli şubelerindeki hesapların da Sirkeci şubesine devredileceği bildirildi. Kapatma işlemlerinin bu ayın sonuna kadar tamamlanacağı kaydedildi. 
     
     ADABANK ŞUBELERİ 

     İmar Bankası'nın kapatılmasıyla birlikte yönetimine TMSF tarafından el konulan Adabank'ın yönetim kurulu da Banka'nın İstanbul Kurtuluş, Soğanlık, Rahmanlar ve Suadiye şubelerinin kapatılmasına karar verdi. Kurtuluş şubesinin Merkez, Soğanlık ve Rahmanlar şubelerinin Kartal, Suadiye şubesinin de Kadıköy şubesiyle birleştirileceği belirtildi. 

     
</TEXT>
</DOC>
