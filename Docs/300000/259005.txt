<DOC>
<DOCNO> 259005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko15.html </URL>
<DATE> 2004/07/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Huğlu, dünyaya av tüfeği yetiştiremiyor... 
</HEADLINE>
<TEXT>

     Konya'nın Beyşehir İlçesi'ne bağlı Huğlu Beldesi'nde kurulu Huğlu Av Tüfekleri Kooperatifi, geçen yıl yaklaşık 80 ülkeye yaptığı 8 milyon dolarlık ihracatını, bu yıl 10 milyon dolara çıkarmayı hedefliyor. 
     Huğlu Av Tüfekleri Kooperatifi Dış Ticaret Müdürü Murat Ayhan, geçen yıllarda yaşanan krizler nedeniyle durma noktasına gelen tüfek satışlarında, bu yıl ekonomideki iyileşmelere ve av sezonunun hareketliliğine bağlı olarak bir artış yaşandığını belirtti. 
     Resmi olarak 1962 yılında kurulan kooperatiflerinin her geçen gün kalite ile birlikte üretim hacmini ve ihracatını artırdığını ifade eden Ayhan, amaçlarının savunma sanayiinde Çin ve Uzak Doğu ülkelerine karşı rekabet gücünü koruyarak ülkenin kalkınmasına katkı sağlamak olduğunu bildirdi. 
     Ayhan, bugüne kadar yaklaşık 80 ülkeye ihracat yaptıklarını vurgulayarak, ABD, Almanya, Fransa ve İtalya'nın ihracat yaptıkları ülkelerin başında geldiğini anlattı. 
     İhraç kalemlerini genellikle Pompalı Tüfek, Yarı Kırma ve Süper Poze adı verilen özel av tüfeklerinin oluşturduğunu dile getiren Ayhan, şunları söyledi 
     ''Hammaddesi çelik ve ceviz ağacından üretilen bu tüfeklerimizi üzerindeki işçiliğine bağlı olarak 180 dolar ile 4 bin dolar arasında değişen fiyatlardan satıyoruz. 2000 yılında 2 milyon, 2001 yılında 2 milyon 500 bin, 2002 yılında 4 milyon ve 2003 yılında da 8 milyon dolarlık ihracat yaparak dış pazar payımızı artırdık. Bu yıl ilk kez Şili, Güney Kore, Bulgaristan, Yeni Zelanda, Çek Cumhuriyeti, Slovakya ve Kuveyt'e av tüfeği ihraç ettik.'' Ayhan, tüm avcılara Türk av tüfeği satmayı hedeflediklerini ifade ederek, bu yılın ilk yarısındaki av tüfeği ihracatının 5 milyon dolara yaklaştığını bildirdi. 
     Hedeflerinin bu yıl sonunda 10 milyon dolarlık ihracatı yakalamak olduğunu belirten Ayhan, ''Gelen talepler bu rakamın üzerine çıkacağımızı da gösteriyor. Gelen birçok talebi geri çevirmek zorunda kalıyoruz. Tüfek yetiştiremiyoruz. Taleplerin bu şekilde devam etmesi durumunda 38 bin adet olan yıllık üretim kapasitemizi de önümüzdeki yıl 45 bine çıkarmayı planlıyoruz'' diye konuştu. 
     
</TEXT>
</DOC>
