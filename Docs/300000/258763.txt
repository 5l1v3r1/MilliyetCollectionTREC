<DOC>
<DOCNO> 258763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko28.html </URL>
<DATE> 2004/07/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AB'de asgari ücretin en yüksek olduğu ülke Lüksemburg... 
</HEADLINE>
<TEXT>

     Sıtkı Uluç 

AB üyeleri arasında asgari ücretin en yüksek olduğu ülkenin Lüksemburg, en düşük olduğu ülkenin ise Letonya olduğu bildirildi. 
     AB istatistik kurumu Eurostat'ın verilerine göre, üye ülkelerde asgari aylık yasal brüt ücretler 121 euro ile bin 403 euro arasında değişiyor. 
     Verilere göre Letonya, Litvanya, Slovakya, Estonya, Polonya, Macaristan ve Çek Cumhuriyeti'nde asgari ücretler 121 ila 207 euro arasında oluyor. 
     Slovenya, Malta, Portekiz, İspanya ve Yunanistan'da bu ücretin 471 ila 605 euro arasında olduğu belirlendi. 
     İrlanda, İngiltere, Fransa, Belçika, Hollanda ve Lüksemburg'da asgari brüt ücret bin euronun üzerinde bulunuyor. Lüksemburg'da bin 403 euro, Hollanda'da bin 265 euro olan asgari ücret, Belçika'da bin 186 euro olarak gözüküyor. 
     Eurostat verilerine göre, aylık asgari brüt ücret aday ülkelerden Bulgaristan'da 61 euro, Romanya'da 69 euro, Türkiye'de 240 euro olarak belirlendi. 
     Almanya, Avusturya, Finlandiya, İsveç, İtalya, Danimarka ve Kıbrıs Rum kesiminde asgari ücretin yasal olarak belirlenmediği ifade ediliyor. 
     Eurostat, ABD'de asgari brüt ücretin 727 euro olduğunu bildirdi. 
     
</TEXT>
</DOC>
