<DOC>
<DOCNO> 280635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun46.html </URL>
<DATE> 2005/03/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türkiye-ABD ilişkileri onarılabilir mi 
</HEADLINE>
<TEXT>

     ABD'de yeni muhafazakarlar olarak bilinen ''Neo-con'' grubunun, Başkan George Bush yönetimine yakın ve etkili düşünce kuruluşlarından American Enterprise Institute AEI , ''Türk-Amerikan ilişkileri onarılabilir mi'' başlıklı bir konferans düzenleyecek. 
     AEI'dan yapılan duyuruda, son iki yılda Ankara ile Washington'ın ilişkilerinin eski sıcaklığını kaybettiği, Irak savaşının Türkiye'de Amerikan karşıtlığını artırdığı ve pek çok Amerikalının, TBMM'nin Türk topraklarından Amerikan askerlerinin Irak'a girmesini kabul etmeyen kararından sonra Ankara ile ilişkileri gözden geçirdiği kaydedildi. 
     Son olarak Türk yetkililerinin, Washington'ın, kuzey Irak'taki PKK terör örgütü varlığına karşı önlem almaması ve Iraklı Kürtlere Kerkük'te istedikleri gibi hareket etme özgürlüğü tanımasından şikayet ettiği belirtildi. Türk yetkililerinin, ABD'yi Irak'ta soykırımla suçladığı belirtilirken, ''Irak savaşı başladığından beri iki ülke arasında büyüyen mesafenin aşılması mümkün mü'' sorusu yöneltildi. 
     Bu soruya cevap aramak için AEI'ın 23 Mart'ta Washington'da düzenleyeceği konferansa, Türkiye'den AK Parti'nin kurucu üyesi ve Genel Başkan Yardımcısı, Eskişehir Milletvekili Murat Mercan katılacak. 
     Konferansta, Türk-Amerikan ilişkileriyle ilgili Wall Street Journal gazetesinde yazdığı yazıyla gündeme gelen gazeteci Robert Pollock, ABD'nin ''Karanlıklar Prensi'' lakaplı ve kısa süre öncesine kadar Pentagon savunma danışma kurulu üyesi olan, eski savunma bakan yardımcılarından Richard Perle ve AEI uzmanlarından Michael Rubin de katılacak. 
     
</TEXT>
</DOC>
