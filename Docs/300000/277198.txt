<DOC>
<DOCNO> 277198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo06.html </URL>
<DATE> 2004/10/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Manchester zor kurtuldu, Arsenal'den rekora devam 
</HEADLINE>
<TEXT>

     İngiltere Premier Ligi'nde sekizinci hafta geride kalırken, lider Arsenal 4-0'lık galibiyetle yenilmezlik rekorunu 48 maça çıkardı, Chelsea Liverpool'u yıktı, Manchester'ı Alan Smith kurtardı. 
     
     Manchester'a can Smith'i 

     Şampiyonlar Ligi'nde Fenerbahçe'yi 6-2yenerek büyük moral bulan Manchester United,Premier Lig'deyse iki maçlık galibiyet serisine son vermek zorunda kaldı. Daha önce Liverpool ve Tottenham'ı geçen Kırmızı Şeytanlar, Old Trafford'da Middlesbrough karşısında 1-1'lik beraberliği zor kurtardı. 
     Menajer Alex Ferguson Middlesbrough karşısında, Fenerbahçe maçında oynamayan Ronaldo, O'Shea ve Keane'i ilk 11'de sahaya sürdü. İlk yarı United'a göre daha başarılı bir oyun sergileyen Middlesbrough, 33. dakikada Downing'in sayısıyla 1-0 öne geçti. İlerleyen dakikalarda baskısını artıran Manchester United 81'de, oyuna sonradan giren Alan Smith'in golüyle skoru eşitledi. Kalan dakikalarda ev sahibi ekibin baskısı sonucu değiştirmedi ve taraflar sahadan birer puanla ayrıldı. Böylelikle United puanını 13'e yükseltti. 
     
     ARSENAL'IN REKORU SÜRÜYOR 

     Arsene Wenger'in Arsenal'i, Charlton Athletic'i 4-0 mağlup ederek ligdeki yenilmezlik rekorunu 48 maça çıkardı. Gol perdesini 33'te Bergkamp'ın pasında topu ağlarla buluşturan Fredrik Ljunberg açtı. Arsenal üstünlüğünde geçen maçın ikinci yarısında Thierry Henry 48 ve 69'da skoru 3-0'a taşıdı. Son sözü 70'te Jose Reyes söyledi ve Arsenal ligdeki puanını 22'ye çıkardı. 
     Premier Lig'de haftanın en önemli maçında ise Chelsea ve Liverpool Stampford Bridge'te kozlarını paylaştı. Londra ekibi Chelsea J.Cole'un 64. dakikadaki golüyle rakibini mağlup etti, haftayı 3 puanla kapadı. Abramovich'in takımı, bu sonuçla Arsenal'le 2 puanlık farkı korumuş oldu. 
     Günün diğer maçında ise Birmingham City ve Newcastle United 2-2 berabere kaldı. Birmingham'ın gollerini 23'de Yorke ve 57'de Upson atarken, konuk ekibin sayıları 3'de Jenas ve 67'de Butt'dan geldi. 
     Premier Lig'de diğer maçların skorları ise şu şekilde Southampton-Manchester C. 0-0, Blackburn R.-A. Villa 2-2, Everton-Tottenham 0-1, Norwich C.-Portsmouth 2-2, West Bromwich A.- Bolton W 2-1. 

     
</TEXT>
</DOC>
