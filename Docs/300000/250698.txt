<DOC>
<DOCNO> 250698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas15.html </URL>
<DATE> 2004/06/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Tesettür Mayosu" satışlarında artış... 
</HEADLINE>
<TEXT>

     ''Tesettür mayosu'' olarak adlandırılan kolları ve bacakları kapatan mayo satışlarında artış olduğu bildirildi. 
     Tesettür mayosu üreticilerinden Haşema Tekstil ve Turizm Limited Şirketi'nin ortağı Mehmet Şahin, AA muhabirine yaptığı açıklamada, önceki yıllarda siparişlerin genellikle Nisan ve Mayıs aylarında geldiğini, bu yıl Mart ayından itibaren sipariş almaya başladıklarını söyledi. 
     Kapalı mayo üretimine ilk olarak 1989 yılında kendileri ve yakın çevrelerindeki erkekler için denizde giyilebilecek şortlar üreterek başladıklarını anlatan Şahin, şöyle konuştu 
     ''Kapalı, muhafazakar ailelerdeki erkeklerin kestikleri pantolonlarıyla veya eşofmanlarıyla denize girdiklerini görüyor ve bunun estetik açıdan hiç de iyi bir görüntü oluşturmadığını düşünüyorduk. O zaman erkekler için dize kadar kapalı mayo üretmeye karar verdik. 1992 yılından itibaren de bayanlar için üretmeye başladık. Tesettür mayosunu ilk çıkardığımızda çevrede antipatiyle karşılanma endişesi nedeniyle ürünlerimiz tezgah altında satılıyor ve plajlarda pek giyilmiyordu. Son birkaç yıldır ise plajlarda çok sayıda tesettür mayosu giyinen bayanla karşılaşıyoruz.'' Şahin, her yıl aynı tarz ve renk ürünlerle müşterilerinin karşısına çıkmak istemedikleri için değişik stilist ve modelistlerle çalıştıklarını kaydetti. 
     
     ''EN ÇOK FATİH'TEKİ MAĞAZAMIZDA SATIYORUZ'' 
     Tüketicisi sınırlı olmasına rağmen tesettür mayosundaki satışların her yıl yüzde 20 civarında arttığını, bu yıl talebin fazlalığı nedeniyle geçen yıla göre satışlarda yüzde 30-35 gibi bir artış beklediklerini belirten Şahin, özellikle türbanlı bayanların son yıllardaki yoğun ilgisi sayesinde tesettür ve erkeklere yönelik uzun mayo pazarının 100 bine ulaştığını bildirdi. 
     Şu anda pazardaki en büyük firma olduklarını kaydeden Şahin, ''Bu yaz en az 25-30 bini bayanlar için olmak üzere kapalı mayolarda asgari 60 bin adet satış yapmayı bekliyoruz'' dedi. 
     Yüksek fiyatları nedeniyle Haşema marka ürünlerin genellikle orta ve üst gelir grubunda yer alan insanlara hitap ettiğini bildiren Şahin, markalarının ilgili kesimde yüksek orandaki tanınırlığı nedeniyle sahtelerinin de üretildiğini, bu nedenle birkaç mağazaya ihtar gönderdiklerini söyledi. 
     Kapalı mayoların üretimini fason olarak yaptıklarını anlatan Şahin, İstanbul'da en çok perakende satışı Fatih'teki kendi mağazalarında gerçekleştirdiklerini, Üsküdar'ın yanı sıra Antalya ve Ankara'dan da talep geldiğini belirtti. 
     Şahin, Türkiye genelinde 100 civarındaki satış noktasında Haşema marka tamamen kapalı tesettür mayoları 50 ila 75 milyon lira arasında, yarım kapalı mayoları ise 109 milyon liraya sattıklarını kaydetti. 
     
</TEXT>
</DOC>
