<DOC>
<DOCNO> 282876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/cemal.html </URL>
<DATE> 2004/10/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hayat geçiyor, sen neredesin 
</HEADLINE>
<TEXT>


Güney Afrika'da, Cape Town'dayım. 
Yıl 1994, aylardan şubat. 
Irkçı rejimden kurtuluşu, özgürlüğü kutluyor Güney Afrika. İlk kez seçime gitmenin, demokrasinin heyecanını yaşıyor. Hayatının otuz üç yılını hapiste geçiren Mandela'yı dinliyorum Belediye Sarayı'nda 
"Kin ve nefret duymaya devam edersem geleceği mahvederim. Geçmişi unutmam ama bağışlarım." 
On yıl geçmiş... 
Hayat geçiyor. 
Sen neredesin 
Evimde, odamdayım. Öylesine bir CD çalıyor ki, beni bile yerinden oynatabilir. İkisi de Güney Afrikalı siyah. Pinise Saul şarkıcı, Afrika cazının kraliçesi sayılıyor. Lucky Ranku caz gitaristi, bir virtüöz. Uzun yılları sürgünde geçmiş. Irkçı rejime karşı müzikleriyle kavga vermişler. Şimdi Güney Afrika'nın özgürlüğüne kavuşmasının onuncu yılı dolayısıyla İstanbul'dalar bir konser için... 
Hayat geçiyor, sen neredesin 
Berlin'deyim. 
Cafe Einstein'da... 
Viyana kahvelerini andırıyor. 1870'lerden kalma bir villa... Isıtılmış elmalı pay, yanında kreması, dumanı tüten mis gibi bir fincan koyu kahveyle... Alman gazetelerinin manşetleri yine Türkiye'yle yüklü AB'ye girsin, girmesin tartışmaları. Avrupa aslında kendi kimliğini masaya yatırmış, mıncıklıyor. 
Bu Berlin içimi acıtıyor. 
Kafamı nereye çevirsem tarihin günahları. Hitler, Holukost, Gamalı Haç... Duvar... Kitapçılar, CD, DVD dükkanları, sergiler, müzeler, her yer tarihin günahlarıyla dolu. Yaraları henüz tam kapanmamış tarihle yüzleşmesi henüz bitmemiş bir şehir sanki Berlin. 
Hitler'in son iki haftasını konu alan yeni bir film Çöküş Birkaç hafta içinde üç buçuk milyon seyirci çekmiş Almanya'da. Ama eleştiriliyor, Hitler'i fazla insani gösterdiği için... 
Nerdesin 
Duvar'ın dibindeyim Ayşe'yle. Bir bölümünü yıkıldıktan sonra açık hava müzesi yapmışlar. Burada bir de okul açılabilir. Totaliter rejimlerin, Nazizm'in, Komünizm'in, Faşizm'in ne olduğunu ya da demokrasinin, özgürlüğün kıymetini öğretmek için Duvar'ın dibinden daha ideal yer belki zor bulunur. 
Nerdesin 
Checkpoint Charlie'nin karşısındaki Cafe Adler'de oturmuş, Soğuk Savaş yıllarını solumaya çalışıyorum. Doğu'yla Batı arasındaki casus değiş tokuşlarını seyrediyorum hayalimde. 
Hava da uygun böylesine. 
Gri, kasvetli. Yağmur çiseliyor. 
Berlin bu ya, biraz daha içimi acıtmak istiyorum, tarihin günahlarıyla... Gendermeriemarkt'taki katedralin dibinde oturmuş, sabah vakti hüzünlü bir hava tutturmuş, saksofon çalıyor. Sabah sabah ne diye hüzünlü .. Neşeli, oynak bir şey çalsan, belki ben de bu kasavetten sıyrılırdım. 
Yapıların cephe duvarlarını tetkik ede ede yürüyoruz. Kurşun izlerini araya araya İkinci Dünya Savaşı'ndan kalan. Hala var, birçoğu belirgin, üstleri kapatılmış olsa da... 
Nerdesin 
Berlin Tarih Müzesi'nde. 
Geçmiş uyarıyor 
Roberto Rosseli'nin bir filmi, Roma, Açık Şehir... Duvardaki beyaz perdede bazı görüntüler, Nazi ordularına karşı direnişi anlatan... Ve gözyaşları, Hitler'le Stalin'in arka arkaya gelen fotoğraflarından sonra... 
Ve tarih devam ediyor. 
Acı değil, yaşama sevinci Benim bütün dediğim bu. 
Nerdesin 
Karl Liebknecht Caddesi'nden geçiyorum karşıya. Rosa Lüksemburg'u, Spartaküsleri, 1919'da Berlin meydanlarında düş kırıklığına uğrayan Komünistleri ve o günlerde Cemal Paşa'nın ceketinin astarına yazdığı mektupla onu Moskova'ya postalayan Komintern yetkilisi Radek'i anımsayarak... 
Kestane ağaçları yaprak dökmeye başlamış. Parkın ortasında Marks'la Engels. Biri oturuyor, biri ayakta. İkisi de tonton amcalar gibi, heykeller öyle yapılmış. Biri çocuğunu oturtuyor Marks'ın kucağına sonra fotoğrafını çekiyor kahkahalar atarak... 
Hayat geçiyor 
Sen nerdesin 
Odamda, Çiğdem Anad'ın son kitabını okuyorum 
"Bir hayata ne kadar çok hayat sığdırılırsa o kadar iyidir demek zamanı gelmişti yine. Kopup gidiyordu buralardan. Sıkıntı şu ki, gideceği yeri henüz bulamamıştı. Yeni bir aşk hızlandırırdı kopuşu. İşe bak ki aşk da yoktu. Yeni bir yer bulamayınca, geçmiş Rüzgar Sesi'ni çağırıyordu. Rüzgar Sesi kendi kendine soruyordu 
Ben neden yıktım, döktüm geçmişimi O kavgalar niye idi Bugünde sıkışıp kalmak için miydi Yarınlar öldü mü, öldürüldü mü Gidebileceğim bir yarın kaldı mı benim " 
İnsanın içini kıyan satırlar. 
Kitabın adı mı 
Hayat geçiyor, sen neredesin Everest Yayınları 
İyi pazarlar Çiğdem'le Vito'ya... 
- 
Haftaya Babylon'da, 27 Ekim Çarşamba. 



</TEXT>
</DOC>
