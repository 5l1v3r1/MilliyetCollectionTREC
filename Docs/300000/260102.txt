<DOC>
<DOCNO> 260102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/guncel/gun04.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Kazada asla kusurumuz yok 
</HEADLINE>
<TEXT>


Kazaya 25 dakikada müdahale edildiğini anlatan Ahmet Paksoy, "Bilirkişi incelemesi sürüyor" dedi 

İSTANBUL Milliyet 

İstanbul Deniz Otobüsleri A.Ş. İDO Genel Müdürü Ahmet Paksoy, Bandırma Körfezi açıklarında kaza yapan Hızır Reis - 3 adlı deniz otobüsü ile ilgili bilirkişi incelemesinin devam ettiğini belirtti. 
Paksoy, kazayla ilgili Yenikapı'daki İDO Genel Müdürlüğü'nde bir açıklama yaptı. Deniz otobüsü Bandırma'ya 10 mil mesafedeki Fener Adası yakınlarında su almaya başlayınca, kaptanın motorları durdurduğunu açıklayan Paksoy, "Bilirkişi incelemesi başladı. Olayla ilgili soruşturma açılacak. O bölgenin yapısı bu. 1998'de de aynı bölgede Adnan Menderes adlı deniz otobüsümüz kayalıklara çarpmıştı. Bu kaza ne ilk ne son. Gönül istemez, ama kazalar olacaktır. Fakat burada asla bizim kusurumuz yok" dedi. 
Kazaya 20 - 25 dakika içinde müdahale ettiklerini belirten Paksoy, şöyle devam etti 
"Geminin 10 bölmeden su alma riski var. Sadece 2 noktadan su almaya başlamış. Dolayısıyla batma riski yoktu. Buna rağmen, biz en ufak riski göze almayıp hemen yolcuların can yeleklerini giymelerini istedik. Bizim için insan hayatı önemli. Bizim kurumsallaşmış, bu profesyonel tavrımız olmasaydı, olay basına da kamuoyuna da yansımazdı. Biz, gereken neyse onu yaptık. Dışarıya yansımasın diye bir düşüncemiz olmadı. İDO, kurulduğu günden bu yana bir kişinin bile burnunu kanatmamıştır." Paksoy, basın mensuplarının "Ayakta yolcu alındığı" iddiası üzerine, kesinlikle ayakta yolcu alınmadığını söyledi. 

YIRTIKLAR ONARILIYOR 

BANDIRMA DHA 
Hızır Reis deniz otobüsünün Bandırma Limanı'ndaki bakımı sürüyor. İçindeki su boşaltılan Hızır Reis'in, tersaneye çekilmek üzere İstanbul'a gönderileceği bildirildi. Hızır Reis'in gövdesinde bulunan yırtıkların dalgıçlar tarafından onarımına başlandı. 


</TEXT>
</DOC>
