<DOC>
<DOCNO> 256292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun24.html </URL>
<DATE> 2004/07/18/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Şaron, Fransa'daki Yahudilere göç etmeleri çağrısında bulundu 
</HEADLINE>
<TEXT>

     İsrail Başbakanı Ariel Şaron, Fransız Musevilere, bu ülkedeki Yahudi karşıtlığının artması nedeniyle göç ederek İsrail'e gelmeleri çağrısında bulundu. 
     Şaron, Amerikan Musevi liderlerinin Kudüs'ü ziyareti sırasında yaptığı konuşmada, ''Eğer Fransa'daki kardeşlerimizi korumam gerekiyorsa, onlara tek bir şey söyleyeceğim. En kısa zamanda İsrail'e taşınmaları'' dedi. 
     Fransız hükümetinin, ırkçı şiddetle mücadele konusunda adımlar attığını da söylemesi gerektiğini kaydeden Şaron, Fransa'da Yahudi karşıtlığının arttığını gördüklerini ve bugün bu ülkedeki nüfusun yaklaşık yüzde 10'unu Müslümanların oluşturduğunu ifade etti. Şaron, ''Bununla da, İsrail karşıtı duygular ve propaganda temelinde Yahudi karşıtlığının farklı bir türünün ortaya çıktığı'' ifadesini kullandı. 
     Ortadoğu'da gerginliğin artmasıyla birlikte son yıllarda Fransa'da Musevi okullarına, sinagoglara ve mezarlıklara yönelik saldırılarda artış görüldüğü belirtiliyor. 
     Fransa İçişleri Bakanlığı'nın açıkladığı son rakamlara göre, bu yılın ilk 6 ayındaki Yahudi karşıtı eylemler ve tehditler 510'u bulurken, geçen yılın tamamında bu sayı 593 olarak açıklanmıştı. 
     
</TEXT>
</DOC>
