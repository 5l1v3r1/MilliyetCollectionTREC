<DOC>
<DOCNO> 278199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas06.html </URL>
<DATE> 2004/10/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Uzmanlardan şarbon uyarısı Çiğ et yemeyin 
</HEADLINE>
<TEXT>

     Tuncay DAĞLI ADANA, DHA 
ÇUKUROVA Üniversitesi Ç.Ü. Ziraat Fakültesi Araştırma Uygulama Çiftliği Veterineri Metin Ulubilir ile Tıp Fakültesi Halk Sağlığı Anabilimdalı Öğretim Üyesi yardımcı Doç. Dr. Ertan Kara, şarbon hastalığını anlatıp, özellikle çiğ ve sağlıksız koşullarda kesilmiş hayvan eti yenmemesi konusunda uyarılarda bulundu. 
     Adana Tabip Odası'nın şarbon hastalığı ve insanlar üzerindeki etkisi konusunda düzenlenen toplantıda veteriner Metin Ulubilir, Tarım İl Müdürlüğü'nün yaptığı çalışmalar sonucu, Yüreğir İlçesi'ndeki Mutlu ve Ulubatlı Hasan mahallelerinde 13 koyun ile 4 danada şarbon hastalığının tespit edildiğini ve bu bölgenin hayvanlara yönelik karantinaya alındığını ifade etti. 
     Şu an korkulacak bir durumun söz konusu olmadığını bildiren Ulubilir, "Adana'da kaçak et kesimi çok fazla. At ve eşekler de kesilip dana eti diye satılıyor. Ayrıca kentin çeşitli yerlerinde besicilere ait yerler var. Bu durum insan sağlığı açısından büyük sakınca taşıyor. Tüm hayvan kesim yerleri bir arada toplanıp, veteriner gözetiminde kesim yapılması için önlem alınmalı. Ayrıca havyan pazarının da burada olması gerekir'' dedi. 
     Tıptaki adı antraks' olan şarbonun hayvandan insana geçtiğini ve 2002 yılında ülke genelinde 398 kişide bu hastalığın saptandığını söyleyen Yrd. Doç. Dr. Ertan Kara ise, "Şarbon görüldüğü yerlerde kaynağı bilinmeyen hayvan ürünlerinin ya da kontrolsüz kesilen hayvan etlerinin yenilmekten kaçınılması, kazai durumlarda gerekli tedavinin yapılması gerekir. Şarbon olduğundan şüphe edilen ya da doğrulanan hayvanların yakılması ve hiçbir ürününün kullanılmaması gereklidirm'' diye konuştu. 
     Şarbonun tedavi edilmediği takdirde insanı ölüme götürdüğünü anlatan SSK Adana Bölge Hastanesi Cilt Hastalıkları Uzmanı Dr. Işın çeken ise şunları söyledi 
     "Şarbon mikrobu alındığında insanda kırgınlık, soğuk algınlığı, ateş, solunum yolu belirtileri ortaya çıkar. Mide bulantısı, iştah kaybı, bulantı, karın ağrısı, kusma ve kanlı ishal ile kendini gösterip, derici küçük noktalar halinde kızarıklıklar oluşur. Teşhis edildiği takdirde tedavisi kolaydır. Ancak ihmal edilmemelidir.'' 
     
</TEXT>
</DOC>
