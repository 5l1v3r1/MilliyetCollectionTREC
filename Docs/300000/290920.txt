<DOC>
<DOCNO> 290920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur15.html </URL>
<DATE> 2004/10/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kültür Bakanlığı'ndan "Eğreti Gelin" araştırması... 
</HEADLINE>
<TEXT>

     Kültür ve Turizm Bakanlığı, yönetmenliğini Atıf Yılmaz'ın yaptığı ''Eğreti Gelin'' filmiyle gündeme gelen ve Denizli'de yaşandığı iddia edilen gelenekle ilgili, ilde araştırma yaptırdı. 
     Bakanlık bünyesinde ''evlendirme ve ölüm gelenekleri'' konusunda araştırmayı yürüten Ayşe Akman ve Bircan Durdu, Şükran Kozalı'nın ''Eğreti Gelin'' kitabında anlatılan hikayenin geçtiği öne sürülen Denizli'de, 11-15 Ekim arasında kaynak olabilecek kişilerle görüştü. 
     Akman, AA muhabirine yaptığı açıklamada, yaptıkları görüşmelerin bant kayıtlarının çözümünden sonra bir rapor hazırlayacaklarını ve elde edilen bilgileri bakanlığa sunacaklarını söyledi. 
     Eğreti gelinlik geleneğiyle ilgili kaynak olabilecek birkaç kişiyle görüştüklerini ifade eden Akman, ''Bu kişiler belirli şeylere değindiler. Ama bunlara üçüncü elden kişiler diyebiliriz. Değerlendirmelerimizi henüz yapmadık. Bazı fikirler edindik. Ama şu anda Denizli'de böyle bir gelenek var ya da yok diyemem'' dedi. 
     
     EĞRETİ GELİNLİK 
     Yazar Şükran Kozalı'nın ''Eğreti Gelin'' isimli kitabında yer alan hikayeden yola çıkılarak Kastamonu'da çekilen ve yönetmenliğini Atıf Yılmaz'ın yaptığı, başrollerini ise Nurgül Yeşilçay ve Genco Erkal'ın paylaştığı filmin öyküsü kısaca şöyle 
     ''Denizli'de yaşandığı iddia edilen geleneğe göre, eğreti gelinliği hizmet olarak kabul eden kadınlar, genç erkekleri evliliğe hazırlıyordu. Eğreti gelinler, nasıl iyi bir eş olunacağından cinselliğe kadar birçok konuda eğitimci görevini üstleniyordu. Görevini tamamladığında, evden ayrılıyor ve bir başka evde hizmetini sürdürüyorlardı. Bu kadınların, eğitim verdikleri gençlerle ciddi bir aşk ilişkisi yaşamaları ise yasaktı.'' 
     
</TEXT>
</DOC>
