<DOC>
<DOCNO> 288440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas09.html </URL>
<DATE> 2004/11/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tatilciler çifte bayram yapacak... 
</HEADLINE>
<TEXT>

     Hafta sonu ile birlikte 4 güne çıkan Ramazan Bayramı tatilini değerlendirmek isteyenler, çeşitli otellerde düzenlenen programlarda sevdikleri sanatçıları da izleme imkanı bulacak. 
     Sertab Erener, Seda Sayan, Özcan Deniz, Hülya Avşar gibi birbirinden ünlü sanatçılar, bayram boyunca çeşitli turistik otellerde program yapacak. 
     AA muhabirinin derlediği bilgilere göre, bazı sanatçılar ve sahne alacakları oteller şöyle 
     Antalya'daki Wow Kremlin Palace Oteli'nin bayram tatilinde üç ünlü konuğu bulunuyor. Otelde yarın akşam Hülya Avşar sahne alırken, 15 Kasım'da da Emel Sayın ve Ahmet Özhan birlikte konser verecek. 
     İstanbul'daki Tropicana Durusu Cuntry Club Oteli'nde 14 Kasım'da Fedon, Silivri Klassis Resort Otel'de 14 Kasım'da Soner Arıca, 15 Kasım'da Buzuki Orhan program yapacak. 
     Side Silence Beach Resort Otel'de, bayramın birinci gününde Petek Dinçöz, ikinci gününde Aydın, Belek Papillion Otel'de 15 Kasım'da Funda Arar, konuklara sevilen şarkılarını seslendirecek. 
     Eurovision Şarkı Yarışması'nın ilk Türk birincisi Sertab Erener, bayram tatili için Belek Xanadu Oteli seçenlerle 14 Kasım'da birlikte olurken, Seda Sayan 15 Kasım'da Sheraton Çeşme'nin bayram galasında yer alacak. 
     Dizi filmlerle geniş bir hayran kitlesine ulaşan fantazi müzik sanatçısı Özcan Deniz de, bayramın birinci günü Antalya Larespark Otel'de sahne alacak. 
     Çeşme Altınyunus Oteli de, iki ünlü sanatçıyı konuklarıyla buluşturacak. Altın Yunus'ta yarın Coşkun Sabah, 15 Kasım'da ise Leman Sam gala yemeklerinde sahneye çıkacak. 
     Uludağ Hotel Grand Yazıcı'da 14 Kasım'da Demet Akalın, Bursa Termal Otel'de Hüner Coşkuner ve Marmaris Elegance Otel'de Fatih Ürek, bayram tatilcileriyle buluşacak sanatçılar arasında yer alıyor. 
     
</TEXT>
</DOC>
