<DOC>
<DOCNO> 278159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur31.html </URL>
<DATE> 2004/10/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Avrasya Maratonu'na doğru... Hangi yollar kapanacak 
</HEADLINE>
<TEXT>

     Avrasya Maratonu nedeniyle İstanbul'daki bazı yol ve güzergahların, 10 Ekim 2004 pazar günü saat 07.00'den itibaren yarış bitimine kadar araç trafiğine kapatılacağı bildirildi. 
     İstanbul Emniyet Müdürlüğü'nden yapılan yazılı açıklamada, Boğaziçi Köprüsü gişelerinden 800 metre yukarıdaki park sahası çıkışından başlayacak olan Avrasya Maratonu'nun, Boğaziçi Köprüsü, Mecidiyeköy girişi, tercihli yoldan Mecidiyeköy otobüs durakları, Şişli Camii önünden Şişli, Osmanbey, Harbiye Divan Oteli kavşağından Taksim, Tepebaşı, Şişhane, Unkapanı Köprüsü, Saraçhane, Haşim İşcan Geçidi altından Aksaray, Yenikapı Sahil Yolu'ndan Ataköy'e kadar gidip, Ataköy Galariye Kavşağı alt geçitten geriye dönülerek yine sahil yolunu takiben Yedikule, Yenikapı, Kumkapı, Sarayburnu, Eminönü, Karaköy, Fındıklı, Kabataş, Dolmabahçe Kavşağı'ndan Nişantaşı istikametine devam ederek İnönü Stadı güzergahını takip edeceği kaydedildi. 
     Açıklamada, bu nedenle E-5 Karayolu Boğaziçi Köprüsü Mecidiyeköy arası her 2 yön, Mecidiyeköy otobüs duraklarıdan başlayarak Şişli, Halaskargazi Caddesi'ne çıkan bütün ara yollar, Cumhuriyet Caddesi ile Vali Konağı Caddesi'nin birleştiği yerden başlayarak Cumhuriyet Caddesi'ne çıkan tüm ara yollar, Tarlabaşı Bulvarı Taksim'den başlayarak Atatürk Köprüsü dahil tüm ara yollar, Unkapanı Köprüsü Kavşağı'ndan başlayarak sahil yolu Kennedy Caddesi Yenikapı Işıklı Kavşağı dahil tüm ara yollar, Atatürk Bulvarı ve N. Kemal Caddesi'nin tamamı ve bu caddelere çıkan ara yollar, Aksaray, Yenikapı sahil yolundan Ataköy Demir Motel karşısı alt geçit dahil çift yönlü yolun tamamı, geri dönüşte sahil yolunu takiben Yedikule, Yenikapı, Kumkapı, Sarayburnu, Eminönü Vapur İskelesi'ne kadar tüm ara yollar, Karaköy Meydanı dahil Kadırgalar Caddesi ve buraya çıkan tüm ara yollar, Kemeraltı, Necatibey Caddesi ve Meclis-i Mebusan Caddeleri ile bu yollara çıkan tüm ara yolların araç trafiğine kapatılacağı ifade edildi. 
     
     ALTERNATİF YOLLAR 
     Açıklamada, bu süre içinde Çamlıca turnikelerinden gelip Boğaziçi Köprüsü'nden geçecek sürücülerin, Kozyatağı'ndan TEM Otoyolu ve Fatih Sultan Mehmet Köprüsü'nü, Yenikapı, Unkapanı yolunu kullanacak sürücülerin, Piyalepaşa Bulvarı, Çağlayan, E-5 yolunu, Aksaray, Yenikapı sahil yolundan Ataköy Demir Motel karşısı alt geçit dahil çift yönlü yolu kullanan sürücülerin E-5 ve TEM Otoyolu'nu, Kemeraltı, Necatibey ve Meclis-i Mebusan caddelerini kullanacakların ise bu yollara çıkan arayollardan ziyade E-5 ve TEM Otoyolu'nu kullanmaları gerektiği bildirildi. 
     
</TEXT>
</DOC>
