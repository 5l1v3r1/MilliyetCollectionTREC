<DOC>
<DOCNO> 261276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/gun03.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'taki PKK utancımız' 
</HEADLINE>
<TEXT>


ABD'li Irak uzmanı Michael Rubin, "PKK'nın Amerika'nın sorumluluğundaki bir bölgede fütursuzca faaliyetlerini sürdürmesi savaşın ahlaki gücünü zayıflatıyor" dedi 


Irak uzmanı ve eski ABD Savunma Bakanlığı Pentagon yetkilisi Michael Rubin, PKK'nın Kuzey Irak'ta varlığını sürdürmesinin, ABD açısından utanç verici olduğunu söyledi. Rubin, ülkesinin muhafazak r yayın organlarından "National Review"de 5 Ağustos'ta yayımlanan "PKK Faktörü" başlıklı makalesinde, ABD'nin, resmen terörist olarak gördüğü PKK'yı tasfiye etmemesini ağır dille eleştirerek, bu durumun Türkiye ile ilişkileri tehlikeye attığı uyarısında bulundu. 
Düşünce kuruluşu American Enterprise Institute'de görev yapan ve Middle East Quarterly adlı derginin de genel yayın yönetmeni olan Rubin, 101. Hava İndirme Tümeni'nden bazı görevlilerin geçen sonbaharda Musul'da PKK militanlarıyla görüştüğü söylentisini anımsattı. Rubin, bunun terör örgütünü meşrulaştırmak ve ABD Başkanı'nın politikalarını doğrudan ihlal etmek anlamına geleceğini söyledi. Rubin, "PKK gibi, ABD Dışişleri Bakanlığı'nın terör listesinde başından bu yana yer alan bir örgütün, ABD'nin sorumluluğundaki bir bölgede fütursuzca faaliyetlerini sürdürmesi, Beyaz Saray'ın küresel terörizme karşı yürüttüğü savaşın ahlaki gücünü de zayıflatıyor" dedi. 

Araplara yakınlık 
Rubin, ABD'nin PKK'ya karşı mücadele etmemesini, daha çok Dışişleri Bakanlığı'ndaki Araplara yakın bazı diplomatların ve Irak'taki ABD ordusunun Türkiye'ye soğuk bakmasına bağladı. 
Rubin, "ABD'nin söylemiyle eylemleri arasında fark var ve bu da, Washington'un güvenilirliğini sarsıyor" dedi. 


</TEXT>
</DOC>
