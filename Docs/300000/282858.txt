<DOC>
<DOCNO> 282858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/yercan.html </URL>
<DATE> 2004/10/24/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hagi'nin fendi 
</HEADLINE>
<TEXT>



İhtiyaçtan alınan nefeslerin değil, nefes kesen anların, yürek hoplatan pozisyonların bol olacağı bir zirve hesaplaşması bekleniyordu. Bir o kadar da cevabı merakla beklenen sorular yüklenmişti dev randevunun sırtına... Mesela, takımını derleyip toparlayan Hagi ile fırtına gibi giriş yaptığı ligde sıkıntılar yaşayan Doğan, nasıl bir teknik adamlık sınavı verecekti Milli Takım'ın "halef - selef"i Fatih Tekke ile Hakan Şükür'den hangisi gemisini yürüten kaptan olarak ayrılacaktı sahadan Necati miydi daha yetenekli olan, Gökdeniz miydi yıldızı her geçen gün parlayan Bu sorular cevap bulacaktı. 
Doksan dakika sonunda birçoğu cevapsız kalsa da Galatasaray, ikinci yarıdaki futboluyla galibiyeti "anasının ak sütü gibi" hak eden taraftı. Hagi, sahaya sürdüğü kadroyla Ziya Doğan'ın kafasından geçenleri okumuş gibiydi. Gökdeniz, Fatih ve Mehmet Yılmaz üçlüsünün çabuk hücuma çıkabileceğini iyi hesap eden Rumen hoca, orta alanını defansa yakın tutarak bu üçlüye topla oynayabilecek alan bırakmadı. Hasan Şaş ve Baliç'ten oluşan Galatasaray'ın etkili iki kanadı geceye ve skora damgasını vurdu. Sakatlığı tamamen düzelmemiş olmasına rağmen Baliç, yüreği, bileği ve golüyle zafere koşan Galatasaray'ın başkomutanıydı. Galatasaray'ın son haftalardaki çıkışında büyük söz sahibi olan muhteşem ikilisi Hakan Şükür ve Necati, skora olmasa da bunaltıcı baskı ve presleriyle futbola önemli katkılarda bulundular. 

Yattara takıntısı 
Trabzonspor iyi savunma yapan, hızlı, yetenekli ve çok yönlü hücumculara sahip takımlar karşısında yaşadığı sıkıntıyı dün de hissetti. Sezon başındaki canlı, yıpratıcı ve hücuma dönük görüntüsünden uzak görünen Bordo - Mavili ekip, Galatasaray karşısında kaybettiği üç puanla zirve yarışında derin bir yara aldı. Bu mağlubiyetle sıkıntılı sürece giren Ziya Doğan, Yattara takıntısından vazgeçmez, takımın üstündeki kasvetli havayı dağıtmazsa bu sezon da Bordo - Mavili ekip için hüsranla bitebilir. 
Karşılaşmanın hakemi Serdar Tatlı, maçın henüz başında Galatasaray lehine kaçırdığı penaltı pozisyonunun tedirginliğini maç boyunca üzerinden atamadı. İkili mücadelelerde verdiği kararlar tutarsız, gösterdiği sarı kartlarda da fazlasıyla cömertti. 


</TEXT>
</DOC>
