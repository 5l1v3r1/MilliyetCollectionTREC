<DOC>
<DOCNO> 277886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas18.html </URL>
<DATE> 2004/10/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Frankfurt Kitap Fuarı kapılarını açtı... 
</HEADLINE>
<TEXT>

     56. Uluslararası Frankfurt Kitap Fuarı, kapılarını bugün ziyaretçilere açtı. 
     Fuara katılan Türkiye Yayıncılar Birliği Başkanı Çetin Tüzüner, ''Hedefimiz Türk yazarlarının eserlerinin telif hakkını dış ülkelere satmak'' dedi. 
     Tüzüner, 12 yazar ve onların eserlerini tanıtan özel bir katalog hazırlandığını belirterek, bu ve diğer yazarların eserlerinin yabancı dillere çevrilerek yayımlanmasını sağlamak için, bütün dünya ülkelerinin yaptığı gibi diğer yayınevleriyle bağlantı kurulması için standda profesyonel bir görevlinin yer aldığını söyledi. 
     Kültür ve Turizm Bakanlığı ile Başbakanlık Tanıtma Fonu Kurulu'nun katkılarıyla Türkiye Yayıncılar Birliği tarafından hazırlanan 200 metrekarelik Türkiye Ulusal Standı'nda, Türkiye yayıncılığının geniş kapsamlı tanıtımının yanı sıra edebiyat, sanat kültür ürünleri sergileniyor. 
     10 Ekim'e kadar açık kalacak fuarın bu yılki konuk ülkelerinin Arap ülkeleri olması nedeniyle de Arap dünyası edebiyat ve kültürünün tanıtımı için çok sayıda etkinlik düzenleniyor. 
     
</TEXT>
</DOC>
