<DOC>
<DOCNO> 268987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun17.html </URL>
<DATE> 2004/09/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Musul yakınlarındaki Telafer'de çatışmalar 13 ölü... 
</HEADLINE>
<TEXT>

     Irak'ın kuzeyindeki Musul'a yakın Telafer kentinde Amerikan askerleriyle direnişçiler arasında çıkan şiddetli çatışmalarda ölü sayısının 13'e yükseldiği, 58 de yaralı olduğu bildirildi. 
     Çatışmalar sürerken bir Amerikan askeri helikopterinin Musul'un yaklaşık 60 kilometre batısındaki Telafer yakınlarına acil iniş yaptığı, helikopterdeki 2 Amerikalı pilotunsa direnişçiler tarafından öldürüldüğü belirtildi. 
     Telafer Hastanesi yöneticisi Fevzi Ahmed, hastaneye getirilen 13 ölü ve yaralı arasında sivillerin, kadınların ve çocukların da bulunduğunu söyledi. 
     Olay yerinde bulunan AFP muhabiri, Amerikan tankları, savaş uçakları ve helikopterlerinin direnişçi mevzilerini bombardımana tuttuğunu, kentten siyah dumanların yükseldiğini kaydetti. 
     Amerikan ordusu, 18 direnişçinin yakalandığını, Ulusal Muhafız Birliği de, kentteki 20 kadar evin ve 50 kadar aracın harap olduğunu belirtti. 
     
</TEXT>
</DOC>
