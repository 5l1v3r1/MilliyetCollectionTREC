<DOC>
<DOCNO> 286420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo08.html </URL>
<DATE> 2004/11/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cimbom zorlu viraja giriyor... 
</HEADLINE>
<TEXT>

     Diyarbakır’da üç puan mücadelesi verecek olan Galatasaray, altı maçlık zorlu bir periyodun ilk sınavını verecek. 
     Süper Lig’in ilk yarısının son altı haftasında dört deplasman mücadelesine çıkacak olan Sarı - Kırmızılı ekip, Ali Sami Yen’de de Malatyaspor ve Fenerbahçe gibi zirvenin iddialı ekipleriyle karşı karşıya gelecek. Diyarbakır maçı sonrası İstanbul’da Malatya’yı ağırlayacak olan Gheorghe Hagi ve öğrencileri daha sonra Başkent’te sırasıyla Ankaragücü ve Gençlerbirliği’yle kapışacak. Ankara dönüşü Sami Yen’de bu kez Fenerbahçe’yle zirveye çıkma mücadelesi verecek olan Galatasaray, altı maçlık periyodun son sınavını ise deplasmanda Denizlispor’a karşı verecek. Bu zorlu mücadeleler, Sarı-Kırmızılılar’ın ilk yarı bitimindeki konumunu belirleyecek. 
     
</TEXT>
</DOC>
