<DOC>
<DOCNO> 299105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun39.html </URL>
<DATE> 2004/12/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Başkonsolos Ansay'dan Los Angeles Times'e cevap 
</HEADLINE>
<TEXT>

     ABD'de yayınlanan Los Angeles Times gazetesinin 14 Aralık tarihli nüshasında yer alan ve Türkiye'nin, başta Irak konusunda olmak üzere, ABD'den daha da uzaklaşma eğiliminde olduğu iddia edilen yazıya cevap veren Türkiye'nin Los Angeles Başkonsolosu A. Engin Ansay, bu yazının Türkiye-ABD ilişkilerini yanlış yansıttığını ve gerçeklerle uyuşmadığını bildirdi. 
     Gazetede ''Türkiye ABD'nin Sebatkar Bir Müttefiğidir'' başlığıyla bir cevabi mektubu yayınlanan Başkonsolos Ansay, Türkiye'nin ABD'nin Irak'ta istikrarı sağlama çabalarını desteklediğini ve buna katkıda bulunduğunu ifade etti. Türkiye'nin Irak'taki savaş sonrasında barış gücü önerisinde bulunan ilk Müslüman ülke olduğunu hatırlatan Ansay, ''Amarikalı komutanlar geçtiğimiz kış Irak'taki güçlerinin tahliyesinde bir darboğazla karşılaşınca Türkiye on binlerce Amerikan askerinin nakli için İncirlik Üssü'nün kullanımına izin vermiştir'' dedi. 
     Irak'taki Amerikan askerlerinin kullandığı muharebe amaçlı olmayan malzemenin yüzde 40'ının Türkiye'den üretilerek bölgeye taşındığını hatırlatan Ansay, Türkiye'nin ayrıca insani ve sivil alanlarda da Irak'ın istikrarına katkıda bulunan bir ülke olduğuna dikkat çekti. 
     Irak'ın acil ihtiyaç duyduğu malzemelerin Türkiye tarafından ulaştırıldığını da kaydeden Ansay, savaş sonrasında ülkenin içinde bulundu enerji sıkıntısını hafifletmek için Türkiye'nin bu ülkeye elektrik sağladığına ve ayrıca Irak'ın ekonomik canlanmasını yeniden sağlayacak Irak petrolünün uluslalararası piyasalara ulaşmasında da kritik bir rol oynadığına işaret etti. 
     Tıpkı ABD gibi bu gayretlerinden dolayı Türkiye'nin de bir bedel ödediğini kaydeden Başkonsolos Ansay, bazıları başı kesilmek suretiyle olmak üzere 60'tan fazla Türk şoförünün Irak'ta öldürüldüğünü ifade etti. 
     Başkonsolos Ansay, gazetede yayınlanan cevabi mektubunda, kararlı bir müttefik olarak Türkiye'nin tüm dünyada barış, demokrasi ve güvenliğin artırılması konusunda ABD ile birlikte daima ön cephede olacağının altını çizdi. 
     
</TEXT>
</DOC>
