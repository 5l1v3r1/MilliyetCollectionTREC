<DOC>
<DOCNO> 269213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/soneko07.html </URL>
<DATE> 2004/09/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kredi kartı sahiplerinin 70.6'sı birden fazla kredi kartı kullanıyor 
</HEADLINE>
<TEXT>

     Ankara Ticaret Odası'nın ATO Ankara'nın önemli alışveriş merkezlerinde yaptığı anket sonuçlarına göre, kredi kartı sahiplerinin yüzde 70.6'sı birden fazla kredi kartı kullanıyor ATO'nun ''Kredi kartlarında tüketici ne diyor'' başlıklı anketinde yer alan 24 soruyu 3 bin 215 kişi yanıtladı. Anket sonuçlarına göre, kredi kartı sahiplerinin yüzde 70.6'sı birden fazla kredi kartı kullanıyor, yüzde 61.3'ü kredi kartlarında kaç tür faiz uygulandığını, yüzde 54.5'i ise kullandığı kredi kartının faizini bilmiyor. Kredi kartı faizini çok yüksek bulanların oranı ise 74,6 düzeyinde bulunuyor. 
     Anket sonuçlarına göre, katılımcıların yüzde 31.2'sinin ailesinin en az bir bireyinde kredi kartı var. Yüzde 17.3'ünün ailesinin iki bireyinde, yüzde 7.7'sinin üç bireyinde, yüzde 8.8'inin dört ve üzerindeki bireyinde kredi kartı bulunuyor. 
     
     YÜZDE 29.2 KARTI, MAĞAZA, MARKET VE SOKAKTAN ALMIŞ 

     ''Kredi kartına nasıl sahip oldunuz '' sorusuna katılımcıların, yüzde 43.9'u ''Bankaya başvuruda bulundum'', yüzde 26.9'u ''Banka istemeden gönderdi'', yüzde 29.2'si ''Banka dışındaki bir mekanda Mağaza, market, sokak standlarında form doldurarak başvuruda bulundum'' şeklinde yanıt verdi. 
     ''Bankalar kredi kartlarında kaç türlü faiz uyguluyor '' sorusuna ise katılımcıların 61.3'ü bilmiyorum , yüzde 3.8'i bir , yüzde 19.1'i iki yanıtını verirken, doğru bilenlerin oranı yüzde 15.8'de kaldı. 
     ''Kullandığınız kredi kartının faizini biliyor musunuz '' sorusunu ise katılımcıların yüzde 54.5'i hayır diye yanıtlarken, yüzde 45.5'i Evet yanıtını verdi. 
     Katılımcıların yüzde 12.6'sı bankaların uyguladığı kredi kartı faizini ''normal'' buluyor. Fikir belirtmeyenlerin oranının yüzde 12.8 olmasına karşılık faizleri çok yüksek bulanların oranı yüzde 74.6. 
     Anket sonuçlarına göre, katılımcıların yüzde 63.4'ü bir yıl içerisinde kredi kartı borcunu ödemekte en az bir kez ödeme güçlüğü çekiyor. 
     Ankete katılanların yüzde 11.3'ü bir kez dahi olsa kara listeye girmiş, yüzde 85.5'i ise kara liste ile hiç tanışmamış. 
     ''Kredi kartı ile yaptığınız harcamaların ödemesini nasıl yapıyorsunuz '' sorusunu katılımcıların yüzde 28.2'si Tamamını kapatıyorum , yüzde 34.1'i Asgari ödeme yapıyorum , yüzde 20.5'i Asgari ödemenin biraz üzerinde ödeme yapıyorum , yüzde 17.2'si Hiç ödeme yapmadığım zamanlar oluyor şeklinde yanıtladı. 
     Anket sonuçlarına göre, katılımcıların yüzde 75.7'si sıklığı değişse de kredi kartının cazibesine kapılıp, ihtiyacından fazla ya da gereksiz harcama yapabiliyor. Ayrıca, yüzde 78.3'ü mal ve hizmet alımlarında kredi kartına taksitlendirme yaptırıyor. 
     
     EN BÜYÜK SORUN FAİZ 

     Ankete göre katılımcılar, kredi kartı sorununda çözülmesi gereken öncelikli sorun olarak yüksek faizleri işaret ediyor. İkinci sırada gecikme faizleri, üçüncü sırada kredi kartı limitlerinin gelire göre belirlenmemesi, dördüncü sırada bankaların gelire bakmaksızın kart dağıtmaları, beşinci sırada tüketicinin yeterince bilgi sahibi olmaması, altıncı sırada bankaların kredi kartı kullanımını özendirecek kampanyalar düzenlemesi, yedinci sırada temerrüt faizleri, gösteriliyor. 
     Katılımcıların yüzde 90'ı kredi kartlarına ilişkin bir yasanın çıkarılması yönünde fikir belirtirken, ancak, kredi kartları konusunda ''Kredi Kuruluşları Yasa Tasarısı'' ile getirilmesi düşünülen düzenlemeler hakkında bilgi sahibi değiller. 
     
     ATO BAŞKANI AYGÜN 

     ATO Başkanı Sinan Aygün, ankete ilişkin yaptığı değerlendirmede, kayıtdışılığın önlenmesi için kredi kartı kullanımının artması gerektiğini vurgularken, bugün itibariyle 23 milyon kredi kartına karşılık yaklaşık 8 milyon kredi kartı kullanıcısı bulunduğunu, bunun nüfusun yüzde 9'unun kredi kartı kullandığı anlamına geldiğini kaydetti. 
     Kredi kartlarının özüne karşı olmadıklarını ancak bankacılık uygulamalarına yönelik eleştirilerinin olduğunu hatırlatan Aygün, ''Eleştirilerimizin temel noktası, bankaların uyguladıkları yüksek faiz, ödeme gücü üzerinde limit ve ödeme gücü olmayanlara birden fazla kart verilmesidir. Ankette de görüleceği gibi, tüketiciler keyfi uygulamalardan rahatsızlar ve kredi kartlarına çeki düzen verecek bir yasa istiyorlar. Mali sistemin taşlarını yerinden oynatmadan kredi kartlarına çeki düzen verilmesi tüketicinin de bankaların da yararınadır'' dedi. 
     ''Kavunu koklayarak alan tüketici, kredi kartının faizinden habersiz''diyen Aygün, bankalar gibi tüketicilerin de basiretli davranmaları gerektiğini, faize bakmadan kredi kartı kullanmanın istenmeyen sonuçlara yol açacağını bildirdi. Kredi kartı sorunu nedeniyle aile dramlarına şahit olunduğunun altını çizen Aygün, ATO'ya gelen mektup ve telefonlardan sorunun bir sosyal yaraya dönüştüğünü tespit ettiklerini vurguladı. 

     
</TEXT>
</DOC>
