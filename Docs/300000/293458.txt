<DOC>
<DOCNO> 293458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy31.html </URL>
<DATE> 2004/11/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Türkiye, Irak ve ABD, Irak'taki Türk kamyon şoförleri için biraraya geldi 
</HEADLINE>
<TEXT>

     Türk kamyon şoförlerinin Irak'ta güvenliğini görüşmek üzere Türk, Iraklı ve Amerikalı yetkililer bugün Ankara'da bir araya geldi. 
     Bilkent Otel'de yapılan üçlü toplantıda Türkiye'yi hükümetin Irak Özel Temsilcisi Büyükelçi Osman Korutürk, Irak yönetimini Dışişleri Bakan Yardımcısı Hamid El Bayati, ABD'yi ise ABD'nin Ankara Büyükelçiliği Müsteşarı Robert Deutcsh temsil etti. 
     Dışişleri Bakanlığı'ndan toplantıya ilişkin olarak yapılan açıklamada, Irak'taki güvenlik risklerinin artması ve giderek daha fazla Türk sürücünün hayatını kaybetmesi nedeniyle, üçlü bir mekanizma çerçevesinde konunun ayrıntılı olarak ele alınmasına bir süre önce karar verildiği, bu çerçevede bugün Ankara'da üst düzey sivil ve askeri yetkililerin katılımıyla ''Üçlü Nakliye Güvenliği Forumu''nun ilk toplantısının yapıldığı kaydedildi. 
     Toplantıda özellikle, Irak'taki güvenlik zaafları ve bunların bertaraf edilmesine yönelik somut çözüm yollarının ele alındığı belirtilirken, bunların uygulanabilirliği esasına dayalı bir ek önlemler listesinin ortaya çıktığı bildirildi. 
     Önümüzdeki dönemde Irak tarafıyla Çok Uluslu Güç yetkililerinin bu listeyi hayata geçirme amacıyla çalışmalar yürüteceği ifade edilen açıklamada, toplantıda ayrıca Irak'taki genel güvenlik durumunun iyileştirilmesine yönelik sarfedilmekte olan çabaların da not edildiği kaydedildi. 
     Açıklamada, ''Toplantı sonucunda, ortaya çıkan mutabakat unsurlarının ve uygulamanın izlenmesi ve gereken yerlerde tedbirlerde gerekli olabilecek ayarlamaların saptanarak hayata geçirilmesine çalışılması amacıyla bir takip mekanizması oluşturulması da kararlaştırılmıştır'' denildi. 
     
</TEXT>
</DOC>
