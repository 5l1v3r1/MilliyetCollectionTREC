<DOC>
<DOCNO> 266106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas01.html </URL>
<DATE> 2004/08/24/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İngiltere’nin yıldız futbolcusu Rooney, genelevde yakalandı 
</HEADLINE>
<TEXT>

     İngiliz futbolunda David Beckham ile ün yarışına giren 18 yaşındaki Everton’lu milli futbolcu Wayne Rooney’in genelevde çekilmiş görüntüleri iki gündür İngiliz gazetelerinin manşetlerinden inmiyor. 
     TÜRKİYE-İngiltere karşılaşmasından sonra yıldızı parlayan Wayne Rooney’in Liverpool’daki bir genelevde kapalı devre televizyon kamerasıyla çekilmiş görüntüleri Sunday Mirror gazetesi tarafından yayımlandı. Ertesi gün The Sun ve Daily Star gazeteleri, birinci sayfa manşet haberleriyle milli futbolcularını yerden yere vurdular. 
     En az 8 kez genelevi ziyaret edip içlerinde bir büyükannenin de bulunduğu hayat kadınlarıyla para karşılığı ilişki kuran Wayne Rooney’nin genelevde çekilmiş filmi, Sunday Mirror gazetesi tarafından satın alınınca skandal patlak verdi. Fotoğrafları yayımlanan filmde, ünlü futbolcunun kimliğini saklamadan 30 kişilik kalabalık arasında sırada beklerken hayranlarına imza dağıttığı da gözlendi. 
     Kovboy kıyafeti giymiş bir hayat kadınıyla 45 sterlin karşılığı aşk yapan yıldız futbolcunun lastikten kedi kıyafetindeki 48 yaşındaki bir kadınla da ilişki kurduğu anlaşıldı. Rooney’nin bir hayat kadınına liseli öğrenci üniforması giydirip yatağa girdiği ileri sürüldü. 
     Skandaldan sonra nişanlısı Coleen McLouglin ile ilişkisini kurtarmaya çalışan yıldız futbolcu, hatasını kabul ederek Evet hayat kadınlarını kullandım. Aptallık ettim’ itirafında bulundu. Rooney, Coleen ile nişanlanmadan önce genç ve tecrübesizdim. Çılgınlık olduğunu biliyorum, ama herkes gençken aptallık yapabiliyor’ şeklinde kendini savundu. Geneleve 2002 yılında gittiğini söylemesine karşın The Sun gazetesi, genç futbolcunun Avrupa Şampiyonası’ndan birkaç hafta önce Coleen McLoughlin ile nişanlanmadan hemen önce de geneleve gittiğini yazdı. Filmdeki yerin Liverpool’un aşağı mahallelerindeki bir genelev olduğu anlaşıldı. 
     
</TEXT>
</DOC>
