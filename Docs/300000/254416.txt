<DOC>
<DOCNO> 254416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo15.html </URL>
<DATE> 2004/07/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe'de Saran, 2 yıl süreyle genel kurul üyeliğinden ihraç edildi 
</HEADLINE>
<TEXT>

     Fenerbahçe Kulübü Haysiyet Divanı, kulüp eski yöneticilerinden Sadettin Saran'ın 2 yıl süreyle genel kurul üyeliğinden geçici ihracına karar verdi. 
     Tuncer Erdoğan başkanlığında bugün kulüp binasında toplanan Haysiyet Divanı, kararı 7 üyenin oybirliğiyle aldı. 
     Haysiyet Divanı Başkanı Erdoğan, AA muhabirine yaptığı açıklamada, Saran'ın davranışının, tüzüğün 68-B-3. maddesi gereğince ''üyelerin şeref ve haysiyetine vaki tecavüz'' kabul edilerek, 2 yıl süreyle geçici ihracına karar verildiğini kaydetti. 
     Sadettin Saran'ın 30 gün içinde kulüp yönetim kuruluna başvurarak, konuyu genel kurula götürebileceği bildirildi. 
     Eski yöneticilerden Sadettin Saran, bir gazetede yer alan röportajında, kulüp yönetici ve üyelerine karşı açıklamaları nedeniyle, kulüp başkanı Aziz Yıldırım tarafından Haysiyet Divanı'na gönderilmişti. 
     
</TEXT>
</DOC>
