<DOC>
<DOCNO> 292836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy05.html </URL>
<DATE> 2004/11/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Birileri laf üretiyor, biz ise iş üretiyoruz 
</HEADLINE>
<TEXT>

     Muhammet İspirli AA 

Erzurum'da doğalgaz meşalesini ateşleyen Başbakan Recep Tayyip Erdoğan, ''Birileri laf üretiyor, biz ise iş üretiyoruz'' dedi. 
     Erdoğan, havuz başında düzenlenen doğalgaz sistemi açılış töreninde, doğalgaz meşalesini yakmadan önce vatandaşlara hitap etti. 
     Açılış ve törenler için geldiği Erzurum'da mutluluk yaşadığını ifade eden Erdoğan, şöyle konuştu 
     ''Depremzedelere konutlarını teslim ettik. Onları konutlarının içinde görmek bizlere ayrı bir mutluluk yaşattı. Bu konutların 5.5 ay gibi kısa bir sürede yapılıp teslim edilmesi zihniyet devrimidir. Bunu gerçekleştirmek bir farklılıktır. Bu, iktidarın sorunların üzerine nasıl gittiğinin bir alametidir. Birileri laf üretiyor, biz ise iş üretiyoruz. Farkımız bu.'' Erdoğan, Erzurum'da doğalgaz meşalesini yakmanın mutluluğunu yaşadıklarını belirterek, İstanbul Büyükşehir Belediye Başkanlığı dönemlerinde, doğalgazı yaygınlaştırma çalışmaları yaptığını anlattı. 
     İstanbul'da doğalgazın 50 bin kişiden, 1 milyon 250 bin aileye ulaştığı zaman maskeyle dolaşılan bir dönemden tertemiz bir havaya kavuşulduğu günü hatırladığını söyleyen Erdoğan, şunları kaydetti 
     ''Şimdi de sabah Palandöken'den Erzurum'a baktığımda şehrin üzerine çökmüş kirli havayı gördüm ve o günleri hatırladım. Erzurum inşallah tertemiz havaya kavuşacaktır. Doğalgaz bir medeniyettir, bir gelişmedir. Erzurum'da halen 200 aile doğalgaza kavuşmuş. Acele edin. Doğalgazınızı çektirin, sıcaklığını, rahatlığını yaşayın. Bu güzel Erzurum'da artık zehir solumayalım.'' 
     
     ''NANKÖR OLANLAR GÖRMEZDEN GELİYORLAR'' 

     Erdoğan, Türkiye'nin anlamlı bir dönem yaşadığını belirterek, sadece Erzurum'a bu yıl 30 bin ton kömür gönderildiğini kaydetti. 
     Gönderilen kömürü fakir fukaranın yaktığını ifade eden Erdoğan, ''Ama nankör olanlar bunu yine görmezden gelmeye devam ediyor'' dedi. 
     Bir şeyin hesabının iyi yapılması gerektiğinin altını çizen Erdoğan, şöyle konuştu 
     '' Onlara sesleniyorum. Yüzde 33 enflasyonla alışveriş yaptığımız dönemler vardı. Her gün zam zam denilen dönemler vardı. Artık her gün zam zam sesleri duyulmuyor. Alışveriş yaptığınız bakkal, marketlere bakın. Geçen yılki fiyatlarla bu seneki fiyatlar aynı. Hesabı iyi yapın. Bu iktidarın neler kazandırdığını ona göre takdir edin. Çıkara yönelik hesaplar peşinde değiliz. Anlık hesaplar peşinde değiliz. Türkiyemizin geleceğini kurtaracak projelerin peşindeyiz.'' 
     
     ''ÇİFTÇİYE ÇOK ŞEY YAPTIK, YAMPAYA DA DEVAM EDECEĞİZ'' 

     Erdoğan'ın konuşması sırasında, bazı vatandaşların ''çiftçiye destek'' diye seslenmeleri üzerine, Başbakan Erdoğan, ''Çitçiye çok şey yaptık. Yapmaya da devam edeceğiz'' dedi. 
     Doğrudan gelir desteği ve mazot desteğini hatırlatan Erdoğan, çiftçilerin bunu iyi değerlendirmesi gerektiğini söyledi. 
     Nasıl bir Türkiye devralındığının unutulmaması gerektiğini vurgulayan Erdoğan, ''Biz devlet olarak halkımızın imkanlarını en iyi şekile getirmek zorundayız. Bir kesimi sübvanse edip bir diğer kesimi ihmal edemeyiz. Parayı da ülkeyi de milleti de iyi yöneteceğiz. Eğer bunu başaramazsak, şu anda geldiğimiz noktaya gelemeyiz'' diye konuştu. 
     Erdoğan, Erzurumlu işadamlarına da seslenerek, Teşvik Yasası'nı hatırlatıp, ''Erzurumlu kardeşim gel Erzurum'da yatırım yap'' dedi. 
     Erzurum'un kış olimpiyatlarına da aday olduğunu hatırlatan Erdoğan, bunun için ciddi çalışmalar yapıldığını, turizm noktasında bir sıçrama yaşanacağını dile getirdi. 
     Erdoğan, daha sonra ''manevi sıcaklığınız doğalgazın sıcaklığı ile bütünleşsin'' diyerek doğalgaz meşalesini ateşledi. 
     Erzurum Büyükşehir Belediye Başkanı Ahmet Küçükler de Başbakan Erdoğan'a, Büyükşehir Belediye Meclisi'nce alınan kararla ''fahri hemşehrilik beratı ve payesi''ni takdim etti. 
     Buradaki törene Sağlık Bakanı Recep Akdağ, Milli Eğitim Bakanı Hüseyin Çelik, Adalet Bakanı Cemil Çiçek, Enerji ve Tabii Kaynaklar Bakanı Hilmi Güler ile Bayındırlık ve İskan Bakanı Zeki Ergezen de katıldı. 
     
</TEXT>
</DOC>
