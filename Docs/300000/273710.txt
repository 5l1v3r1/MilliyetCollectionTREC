<DOC>
<DOCNO> 273710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur15.html </URL>
<DATE> 2004/09/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yarı çıplak yakaladığı eşi ve sevgilisine kurşun yağdırdı 
</HEADLINE>
<TEXT>

     Murat KÖSE KASTAMONU, DHA 
KASTAMONU'ya bağlı Etyemez Köyü'nde 1 çocuk babası 21 yaşındaki Kadir Etyemez, 5 yıllık eşi 20 yaşındaki Melek Etyemez ile eşinin sevgilisi 22 yaşındaki Ruhan Kayıkçı'yı birlikte yarı çıplak yakaladı. Çılgına dönen koca, Kayıkçı'nın elinden aldığı tabancayla eşini ağır yaralarken, sevgilisini de öldürdü. Öfkeli eş, jandarmaya teslim oldu. 
     Olay, önceki gün saat 02.00 sıralarında meydana geldi. Eşi Kadir Etyemez'in uyuması ardından 1 çocuk annesi Melek Etyemez, sevgilisi olduğu iddia edilen Ruhan Kayıkçı'yı evine aldı. Bir ara uyanan Kadir Etyemez, eşinin yanında olmadığını görünce alt kattaki odaya gittiğinde eşi Melek Etyemez ve sevgilisi Ruhan Kayıkçı'yı yarı çıplak yakaladı. 
     Paniğe kapılan Ruhan Kayıkçı, belindeki ruhsatsız tabancasını çıkararak, Kadir Etyemez'e doğrulttu. Silahın tutukluk yapması üzerine Kadir Etyemez ile Ruhan Kayıkçı arasında boğuşma yaşandı. Kent merkezinde bakkal dükkanı işleten Ruhan Kayıkçı'nın tabancasını ele geçiren Kadir Etyemez, tabancanın mekanizma kolunu kurdu ve silahın tutukluk yapmasını gidererek, Ruhan Kayıkçı'ya ve eşine rastgele ateş etmeye başladı. 
     Vücuduna 4 kurşun isabet eden Ruhan Kayıkçı olay yerinde öldü. Karnına, koluna ve bacağına 3 kurşun isabet eden Melek Etyemez, ağır yaralı olarak Kastamonu Devlet Hastanesi'ne kaldırıldı. Kadir Etyemez, ihbar üzerine olay yerine gelen jandarmaya teslim oldu. Jandarmanın yaptığı incelemede olay yerinde 9 boş kovan ve 2 mermi buldu. 
     Gözaltına alınan Kadir Etyemez'in ilk ifadesinde, kendisinin askerden yeni geldiğini ve eşi ile ölen Ruhan Kayıkçı arasında ilişki olduğuna dair daha önce dedikodu duyduğunu belirterek, "Bunun üzerine bir hafta önce Ruhan Kayıkçı'nın işyerine giderek kendisiyle bu konu hakkında görüştüm. Eğer böyle bir ilişki varsa eşimi boşayacağım' dedim. Ruhan ise bana Böyle bir şey yok. Ben bir komşunun köpeğine dahi bakamam' dedi. Ben de inanarak yanından ayrıldım. Saat 02.00 sularında uyandım. Yanımda 3 yaşında çocuğum yatıyordu. Eşim Melek ise yoktu. Evimizin alt katındaki odada Ruhan ile eşimi yarı çıplak yakaladım. Ruhan, pantolonunu giymeye çalışıyordu. Beni görünce silah çekti. O sırada tabanca tutukluk yaptı. Silahı elinden alarak tutukluğunu giderdim ve her ikisine de ateş ettim'' diye ifade verdi. 
     Adliyeye sevkedilen Kadir Etyemez, tutuklandı. Ağır yaralanan Melek Etyemez ise Ankara Numune Hastanesi'ne sevkedildi. 
     
</TEXT>
</DOC>
