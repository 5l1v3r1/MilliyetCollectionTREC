<DOC>
<DOCNO> 276239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko55.html </URL>
<DATE> 2004/09/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'ye AB desteği... 
</HEADLINE>
<TEXT>

     Deniz Arslan AA 

Dünya Bankası Başkanı James Wolfensohn, Dünya Bankası'nın Türkiye ile AB arasında üyelik müzakerelerinin başlamasını desteklediğini ve AB'nin bu yönde karar almasını umduğunu söyledi. 
     Dünya Bankası ile Uluslararası Para Fonu IMF'nin hafta sonundaki güz toplantıları öncesinde Washington'da basın toplantısı düzenleyen Wolfensohn, Türkiye-AB ilişkilerindeki gelişmeleri yorumlamasının istenmesi üzerine, ''Türk hükümetinin yapmakta oldukları üzerinde olağanüstü destekçiyiz. Bildiğiniz gibi, hükümetin AB ile müzakereleri başlatmaya önderlik eden süreçte çok yakın temastaydık ve çok destekçi olmaya devam edeceğiz'' dedi. 
     James Wolfensohn, ''Türk hükümetinin, müzakerelerin başlaması yönündeki çabalarını destekliyoruz ve Avrupa Birliği'nin, bu müzakerelerin başlaması kararı alacağını umuyoruz'' ifadesini kullandı. 
     Wolfensohn, Türkiye'nin gerçekleştirmekte olduğu reformlara yönelik desteğin devam edeceği yönünde Dünya Bankası'nın Türkiye'ye güvence verdiğini belirtti. James Wolfensohn, ''Türkiye, ekonomik olarak çok iyi gidiyor. Rezervlerini artırıyor. Ancak bizden yardıma ihtiyaç duyduklarında yardım etmeye hazırız'' diye konuştu. 
     
</TEXT>
</DOC>
