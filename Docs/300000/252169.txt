<DOC>
<DOCNO> 252169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko33.html </URL>
<DATE> 2004/07/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
e-kolay.net internet erişim paketleri PTT'de de satılacak... 
</HEADLINE>
<TEXT>

     PTT Genel Müdürü İbrahim Şahin, kurumun 2002 yılında 6 trilyon lira olan karını bugün aylık olarak yakaladığını belirterek, ''Hedefimiz, yıl sonunda net 50 trilyon liralık kara ulaşmak'' dedi. 
     PTT ile e-kolay.net arasındaki işbirliği anlaşması, PTT Genel Müdürü İbrahim Şahin ve e-kolay.net Genel Müdürü Tanju Erkoç tarafından imzalandı. 
     Yapılan anlaşmaya göre, tüm PTT şubelerinde yarından itibaren e-kolay.net ve fıstık internet erişim paketleri satılacak. PTT sattığı ürün başına komisyon alacak. 
     Anlaşma nedeniyle düzenlenen toplantıda konuşan Şahin, posta gönderilerindeki düşüşten dolayı kısmen gelir kaybına uğrayan PTT'nin yeni gelir alanlarına ulaşması gerektiğini belirtti. 
     Daha önce 13 banka ve finans kuruluşu ile muhabir bankacılık anlaşması yaptıklarını anımsatan Şahin, cep telefonu ve elektrik faturalarının tahsilatlarından sonra, e-kolay.net'in ürünlerinin de 3 bin 500 PTT şubesinden satılacağını söyledi. 
     Toplantıda, gazetecilerin sorularını da yanıtlayan Şahin, e-kolay.net'in ürünlerinin kendilerine teslim edileceğini, satışlardan elde ettikleri geliri komisyonlarını kestikten sonra şirket hesabına yatıracaklarını kaydetti. 
     
     KAMU BANKASI KURMA YOK 
     PTT'nin 2002 yılındaki net karının 6 trilyon lira olduğunu anımsatan Şahin, ''Şu an bu karları aylık yakalıyoruz. Mayıs ayı net karımız 7.9 trilyon lira'' dedi. 
     Şahin, PTT'nin geçen yılı da 16 trilyon lira net karla kapadığına işaret ederek, bu yıl için koydukları net kar hedefinin 50 trilyon lira olduğunu açıkladı. 
     Bir soru üzerine İbrahim Şahin, gerek kanun gerekse ana tüzüğünde PTT'nin bankacılık yapabileceği maddesinin bulunduğunu belirterek, ''Ama verdiğimiz bankacılık hizmetleri nedeniyle kesinlikle bir kamu bankası kurma veya buna doğru bir gidiş yok'' dedi. 
     Şahin, PTT Bank'ın kurulmadığını, sadece bu adın kullanıldığını ifade etti. 
     Halka açılmaya ilişkin bir soru üzerine de Şahin, bunun hükümetin konusu olduğunu söyledi. 
     
     e-kolay.net 
     e-kolay.net Genel Müdürü Tanju Erkoç da e-kolay.net'in bireysel alanda 240 bin abonesi bulunduğunu belirterek, ''Eğer müşteriyi kucaklayabilirsek, bu işbirliğinin ayda yüzde 1 net artış getireceğini düşünüyorum'' dedi. 
     e-kolay.net'in abonelik olarak son 1 yılda yüzde 60-70 oranında büyüdüğüne dikkat çeken Erkoç, sanal ticaretin yüzde 40'nın kendi üzerlerinden veya iştirakleri aracılığıyla gerçekleştiğini söyledi. 
     Erkoç, ilave ve yeni ürünlerinin satışı için, PTT ile yeni anlaşmalar yapabileceklerini de ifade ederek, ''Pazarlanabilir tüm ürünlerimizin dağıtımında PTT bizim için öncelikli kuruluş olacak'' dedi. 
     Bir soru üzerine Erkoç, PTT'de satılmasından dolayı ürün fiyatlarında herhangi bir artışın söz konusu olmadığını kaydetti. 
     Halka açılma olup olmayacağı yönündeki bir soru üzerine Erkoç, kısa dönemde böyle bir düşünceleri olmadığını belirterek, ''1,5-2 yıl içinde gündeme gelebilir'' diye konuştu. 
     
</TEXT>
</DOC>
