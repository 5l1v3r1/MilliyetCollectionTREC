<DOC>
<DOCNO> 292441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur18.html </URL>
<DATE> 2004/11/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Umut Davası'nda 5 tahliye daha... 
</HEADLINE>
<TEXT>

     Gazeteci-yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesinin de aralarında bulunduğu çok sayıda olayı kapsayan Umut Davası'nda 5 sanık, yeni Türk Ceza Kanunu'nda lehlerine yapılan düzenlemeler dikkate alınarak, tahliye edildi. 
     Ankara 11. Ağır Ceza Mahkemesi'nde görülen davanın bugünkü duruşmasına 8 tutuklu sanık, sanık avukatları ve müdahil avukatları katıldılar. 
     Kapatılan Ankara 2 No'lu DGM tarafından Türk Ceza Kanunu'nun TCK ''yasadışı silahlı örgüt üyesi olma'' suçunu düzenleyen 168 2. maddesi ve Terörle Mücadele Yasası'nın 5. maddesi uyarınca 12 yıl 6 ay ağır hapse mahkum olan, ancak Yargıtay'ın bozma kararında hakkında ''örgüt yöneticisi olma'' fiilinden cezalandırılması istenen Mehmet Ali Tekin, esas hakkındaki savunmasında suçlamaları kabul etmedi. 
     Yıllarca gazetecilik yaptığını, Afganistan, İran, Çeçenistan ve Bosna-Hersek'e bu görevle gittiğini savunan Tekin, gazete ve dergilerde çalışmasının örgüt yöneticisi olduğu şeklinde değerlendirilemeyeceğini iddia etti ve beraatini istedi. Tekin, 4.5 yıldır tutuklu olduğunu ifade ederek, hakkında TCK'nın 168 2. maddesinden hüküm kurulacak olması halinde yeni TCK'ya göre cezasını fazlasıyla çektiği için, 168 1. maddesinden hüküm kurulacak olması halinde de cezaevinde kalması gereken çok az süre olacağını belirterek, tahliye talebinde bulundu. 
     Yusuf Karakuş da esas hakkındaki savunmasında suçlamaları reddederek, İran'a askeri eğitim için değil ticaret için gittiğini söyledi. Örgütsel faaliyette bulunmadığını savunan Karakuş, uzun süredir tutuklu olduğunu belirterek, TCK'nın 168 2. maddesindeki ceza miktarında yapılan indirime göre tahliye isteminde bulundu ve beraatini talep etti. 
     İran uyruklu Abbas Gulamzade'nin kaçırılması olayıyla ilgili olarak dosyası Umut Davası dosyasıyla birleştirilen Ekrem Baytap, 12 yıldır cezaevinde olduğunu, yargılamanın makul süreyi aştığını söyledi. Suçlamaları kabul etmeyen Baytap, beraatine ve tahliyesine karar verilmesini istedi. 
     ''Yasadışı örgüt üyesi olma'' suçundan ceza verilen Fatih Aydın da yazılı savunmasını Eskişehir Cezaevi'nden gönderdiğini ifade ederek, diğer sanıkların öne sürdüğü gerekçelerle tahliyesini talep etti. 
     Tutuklu sanık Hasan Kılıç ise kardeşi olan avukatı Hüseyin Kılıç duruşmaya katılmadığı için esas hakkındaki savunmasını gelecek duruşma yapmak üzere süre istedi. 
     Ferhan Özmen'in avukatı İbrahim Ceylan, Prof. Dr. Kışlalı cinayetinde kullanıldığı iddia edilen silahla ilgili jandarma ve emniyet tarafından tutulan ekspertiz raporlarının çeliştiğini, bu durumun giderilmesi için gerekli yazışmaların yapılmasını istedi. 
     Cumhuriyet Savcısı Salim Demirci, tüm tutuklu sanıkların tahliye taleplerinin ve sanık avukatlarının soruşturmanın genişletilmesi taleplerinin reddine karar verilmesini istedi. 
     Mahkeme heyeti, duruşmaya verdiği kısa aradan sonra, suçun vasıf ve mahiyeti, mevcut delil durumu ve yeni TCK'da lehlerine değişiklikleri gözönüne alarak Yusuf Karakuş, Abdulhamit Çelik, Muzaffer Dağdeviren, Fatih Aydın ve Mehmet Şahin'in tahliyelerine karar verdi. Heyet, diğer eksikliklerin giderilmesi için duruşmayı 20 Aralık tarihine erteledi. 
     Yusuf Karakuş, TCK'nın 168 2. maddesi ve 3713 sayılı Terörle Mücadele Yasası'nın 5. maddesi uyarınca 15 yıl, diğer tahliye edilen sanıklar ise 12 yıl 6'şar ay ağır hapis cezasına çarptırılmışlardı. Tahliye edilen sanıklar, 14 Mayıs 2000 tarihinde tutuklanmışlardı. 
     Umut Davası'nda yeni TCK uyarınca gelen tahliyelerden sonra Ferhan Özmen, Mehmet Ali Tekin, Hasan Kılıç ve Ekrem Baytap tutuklu sanık olarak kaldılar. 
     ''Yasadışı silahlı örgüte üye olma'' suçuna, TCK'daki değişiklikten önce 10 yıldan 15 yıla kadar ağır hapis cezası verileceği hükümediliyordu. TCK'daki değişiklikten sonra suçun cezası 5 ile 10 yıl arasında hapis cezası olarak yeniden belirlenmiş bulunuyor. 
     
</TEXT>
</DOC>
