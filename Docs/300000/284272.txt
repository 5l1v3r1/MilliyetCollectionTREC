<DOC>
<DOCNO> 284272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/spo05.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kir, imajı zedeliyor' 
</HEADLINE>
<TEXT>


UEFA Asbaşkanı Şenes Erzik, mafya ve şike dedikodularının Türkiye'nin dünyadaki itibarını sarstığını söyledi. Erzik, "Açıklamalar ve haberler ne yazık ki, şike olduğunu gösteriyor" dedi 

MEHMET DEMİRCAN 


'Bizi izliyorlar' 
UEFA Asbaşkanı Şenes Erzik, Türk Futbolu'nda günlerdir manşetleri süsleyen mafya ve şike iddialarına farklı bakış açıları getirdi. Erzik, dedikoduların, Türkiye'nin imajını zedelediğini belirterek, "Dünya üçüncüsü bir ülkenin futbolu şike iddialarıyla çalkalanıyorsa bu hiç de hoş bir gelişme olmaz. Avrupa bizi yakından takip ediyor ve şaşkına dönüyor" diye konuştu. 

'Kayıtları ortada' 
ERZİK, açıklamalar ve haberlerin Türkiye'de şike olduğu gerçeğini ortaya çıkardığını da dile getirdi. UEFA Asbaşkanı, "Türkiye'nin en ciddi gazetesi Milliyet'te bu ithamlar ve telefon kayıtları yer almışsa, Ali Aydın 'Bana bir torba altın getirdiler' demişse, en önemlisi bu dönemin sorumluları ortaya çıkıp "Şike yoktur" demiyorsa, maalesef Türkiye'de şike vardır" dedi. 

'Yargıya gidilmeli' 
OLAYLARDAN utanıp, kahrolduğunu söyleyen Şenes Erzik, acil soruşturma açılması gerektiğini açıkladı. Erzik şunları söyledi "Şimdi yapılması gereken tek şey var. Hemen adı geçen şahıslarla ilgili soruşturma açılmalı. Olaylara savcılık el koymalı, yargıya gidilmeli. Amaç Türk futbolunun temizlenmesi. Bu nedenle suçu olanlar mutlaka cezalarını çekmeli. Herşey açık olmalı." 

'Notlar açıklanmaz' 
UEFA Asbaşkanı Şenes Erzik, hakemlerin maç notlarının açıklanmasının da büyük bir hata olduğunu vurguladı. Erzik, "Bu büyük bir hata. Dünyada böyle bir şey yok. Notlar açıklanınca yönetici ve taraftarlar isyan ediyor. Bu şartlarda hakem nasıl tarafsız olsun. Bir hafta sonra karşı tarafa iyi gözükmek adına yanlış adımlar atabilirler" ifadelerini kullandı. 

Dava açıyor 

MİLLİYET'İN gündeme getirdiği Süper Lig'deki şike iddialarının ardından Altay Kulübü de harekete geçti. İki sezon önce oynanan Diyarbakırspor - Elazığspor maçının skoru sonucu Süper Lig'e veda eden İzmir'i ekibi, hakkını aramak için hukuksal girişimlere başlama kararı aldı. Kulüp Başkanı Erdinç Altınyeleklioğku, "Altay o sezon küme düşürülerek bugün en az 20 trilyon zarara uğramıştır. Gerekirse tazminat davası açacağız" dedi. 

İtiraf gibi 

ELAZIĞSPOR'UN eski Başkanı Baki Aydın, tartışılan Diyarbakır maçıyla ilgili çarpıcı açıklamalar yaptı. Aydın, "O gün Diyarbakır seyircisi, bizim ligde kalmamızı istedi. Halkın isteğiydi. Ama şike yoktu. Doğru futbolcular canı gönülden oynamadılar. Ancak herkes bu maçı konuşuyor. Neden Bursa'ya 8 oyuncusunu götürmeyen Gençlerbirliği unutuluyor" dedi. Aydın, bir menajerin kendilerine yardımcı olmak için teklif yaptığını ancak bunu kabul etmediklerini iddia etti. 

Rus'un şikesi istifayla bitti 

TÜRKİYE'DE çok tartışılan şike iddialarının bir benzeri de Rusya'da yaşandı. Baltika Kaliningrad Kulübü Başkanı Dimitri Çepel'in, 14 Eylül'de Çernomorets'i 1 - 0 yendikleri maçtan önce rakip takım yöneticisiyle şike pazarlığı yaptığı iddiası yerel bir gazetenin manşetini süsledi. Çepel, maçın hakemine 400 dolar, rakip takıma ise 60 bin dolar ödediği iddialarının bantlarla kayıtlanması üzerine istifa etmek zorunda kaldı. 


</TEXT>
</DOC>
