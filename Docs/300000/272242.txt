<DOC>
<DOCNO> 272242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yazar/dundar.html </URL>
<DATE> 2004/09/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Öcalan, Öcalan'a karşı 
</HEADLINE>
<TEXT>


Osman Öcalan'ın açıklamasını okudunuz mu Geçenlerde Kuzey Irak'ta Yurtsever Demokratik Parti'yi PWD kuran ve Celal Talabani aracılığıyla Ankara'ya işbirliği mesajı yollayan "kardeş Öcalan", "Rizgari online"a yaptığı açıklamada "ABD ile işbirliği içindeyiz" demiş ve eklemiş 
"ABD'nin girişimimize olumlu yaklaşması, özgürlük hareketinin kazanç hanesine yazılacak bir gelişmedir". 
Bu işbirliğini duyurduğumuzda önceki günkü yazımda adını zikretmeyi unuttuğum dönemin Amerikan Büyükelçisi Robert Pearson, Milliyet'i elinde sallayarak ekrana çıkmış ve "İğrenç yalanlar" demişti. 
Yerine gelen Mr. Edelman ise daha geçen hafta aynı haberleri anımsatıp bizi "insafsız imalar yapmakla" suçlamıştı. 

Aslında ABD - PKK buluşmasında şaşacak bir şey yok. 
Bölgeye yerleşmeye çalışan ABD'nin PKK ile görüşmemesi tuhaf olurdu. 
Garipsediğimiz, ABD'nin bir yandan bu görüşmeleri sürdürürken, öbür yandan Türkiye'ye "Üstlerine gidiyorum" mesajı vermesiydi. 
Neyse ki sonra bundan vazgeçtiler. "PKK'ya yönelik operasyon filan yok" dediler. 
Olup biteni doğru "okuma"lıyız. 
Bölgede bir şeyler değişiyor. 
"PKK sonrası dönem"in yeni fotoğrafında, ikiye bölünmüş bir örgüt resmi çıkıyor. 
İki kanadın başında da birer Öcalan var. 
İlk Öcalan'ı - henüz bilmediğimiz bir pazarlıkla - Türkiye'ye teslim eden Amerika, şimdi başka bir Öcalan'ı sahneye sürüyor. 
Böylece, Ankara'nın Apo'nun yakalanmasıyla sahip olduğu "Kürt kartı"nı elinden alıyor. 
Kuzey Irak'ta Türkiye'yi ve Türkmenleri devre dışı bırakırken Kürt siyasetine yeni bir Öcalan'la ağırlık koymaya çalışıyor. 
Tam bu aşamada Güneydoğu'da çatışmalar yeniden başlıyor. 
Tehlikeli bir kumar... 
Ama ne derler 
"Smith Wesson her zaman kare astan daha iyidir". 

Ankara bu gelişmeyi, tedirgin ve sessiz izliyor. 
Ama İmralı cephesinden ilginç sinyaller geliyor. 
19 Ağustos günü Gündem gazetesinde yayımlanan bir makale bu açıdan çok önemliydi. 
"Kürt siyaseti yeniden örgütleniyor" başlıklı, Ergülen Top imzalı bu analizde şöyle deniliyordu 
"ABD uzun vadeli olarak Türkiye rejiminin çözülmesinin hazırlıklarını yapıyor. Bunun için de Kürt sorununun çözülmesini istemiyor. ABD'nin istediği, Türkiye'deki Kürtleri de kapsayan, kendi denetimindeki bir Kürt devleti... Bunun için her iki halka da milliyetçi çözümü dayatıyor. Bir yandan Türklerin, diğer yandan Kürtlerin müttefiki gibi görünürken, iki halkın savaşında ortaya çıkacak kaosta bölgeyi tamamen kendi kıtasına çevirmenin hesaplarını yapıyor". 

Daha bir yıl önce Irak işgalinden medet uman Kürtlere "Şeytanla yatağa girmeyin" diye yazılar yazıyorduk. 
Amerika'nın niyeti çabuk anlaşıldı. 
Gündem'deki yazı, "ABD'nin çözümüne alternatif olarak Türkiye'de bir kardeşlik çözümü geliştirilmesi"ni istiyor. 
Bu noktada, hem Türk hem Kürt siyasetçilere hayati roller düşüyor. 
Ne yapacaksak, burada ve birlikte yapacağız. 
AB itelemesiyle çıkarılan reform paketlerinin ötesine geçmenin ve Güneydoğu'daki oyunu bozacak bir açılıma gitmenin tam sırası... 



</TEXT>
</DOC>
