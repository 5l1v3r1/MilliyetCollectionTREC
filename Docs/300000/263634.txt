<DOC>
<DOCNO> 263634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur07.html </URL>
<DATE> 2004/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Uyuşturucu kaçakçılarının ''zulaları''... 
</HEADLINE>
<TEXT>

     Emniyet raporlarına göre, trenler de özel zulalar aracılığıyla uyuşturucu kaçakçılığı için kullanılmaya başlandı. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın 2003 yılı raporlarına göre, ilk kez 2003 yılında trenlerin özel zulalar aracılığıyla uyuşturucu madde kaçakçılığı için kullanıldığı tespit edildi. 
     İstanbul Eminönü-Sirkeci garında, 30 Nisan 2003'te meydana gelen olayda, Polonya demiryollarına ait bir trenin kompartımanında 306 kilogram 730 gram eroin ele geçirildi. Olaya karışan 8 kişi yakalandı. 
     Raporda, uluslararası servis yapan trenlerde çok geniş saklama yerlerinin bulunması, istasyonlardaki kısıtlı bekleme süresi ve detaylı kontrollere tabi tutulamamaları nedeniyle küçük miktarlarda uyuşturucunun tuvalete, kompartımana, koltuk altına saklanarak özel zula yapılmadan kaçırıldığı kaydedildi. Ancak, 2003 yılında meydana gelen olayda, trenlerin ilk kez ''özel yapılmış zulalarda, yüksek miktarlardaki uyuşturucu madde kaçakçılığı için sistemli olarak kullanıldığının tespit edildiği'' anlatıldı. 
     
     EN FAZLA UYUŞTURUCU TIR'LARDA ELE GEÇİRİLDİ 

     Uyuşturucu madde kaçakçılığında kullanılan araçlara ve kullanma metotlarına bakıldığında ise her bir araç cinsi için gizleme metodunun ve zulalarda gizlenen uyuşturucu miktarlarının değişiklik gösterdiği belirlendi. TIR'larda zula amacıyla özellikle yakıt depoları, dorse ve dorse parçalarındaki gizlenebilecek yerler, otomobillerde ise bagajın kullanıldığı tespit edildi. 
     Emniyet kayıtlarına göre, 2003 yılında Türkiye'de kara nakil araçları aracılığıyla yapılan 49 uyuşturucu madde olayı belirlendi. Bu olaylarda toplam 3172 kilogram uyuşturucu madde ele geçirildi. 10 olayda TIR, 3 olayda kamyon, 4 olayda kamyonet, 4 olayda otobüs, 2 olayda minibüs, 23 olayda otomobil, 2 olayda traktör, 1 olayda tren kullanıldı. 
     Uyuşturucu madde kaçakçılığı olaylarında en fazla otomobiller tercih edilmesine rağmen uyuşturucu maddelerin ağırlığına göre en fazla ele geçirildiği araçlar sırasıyla TIR, kamyonet ve otomobiller oldu. 
     Otomobillerin küçük araçlar olmaları, gizleme alanlarının az miktarlarda uyuşturucu saklamaya müsait olması, TIR gibi büyük araçların ise zula yapmak için daha fazla uygun ve geniş bölmelerinin olması nedeniyle yakalama oranlarında farklılık olduğu kaydedildi. 
     Rapora göre, 2003 yılında uyuşturucu kaçakçılığında kullanılan nakil araçları, olay sayısı ve yakalanan uyuşturucu miktarı şöyle 
     TIR, 10 olay 764 kilogram, 482 gram Kamyon, 3 olay 247 kilogram 364 gram Kamyonet, 4 olay 704 kilogram 180 gram. 
     Otobüs, 4 olay 502 kilogram 835 gram. 
     Minibüs, 2 olay 28 kilogram 685 gram. 
     Otomobil, 23 olay 609 kilogram 343 gram. 
     Traktör, 2 olay 8 kilogram 825 gram. 
     Tren, 1 olay 306 kilogram 730 gram. 

     
</TEXT>
</DOC>
