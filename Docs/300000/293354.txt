<DOC>
<DOCNO> 293354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun37.html </URL>
<DATE> 2004/11/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ukrayna'da göstericiler meclis önündeki barikatı aştı 
</HEADLINE>
<TEXT>

     Ukrayna'da parlamento siyasi krizle ilgili toplantısını bir sonuç alamadan bitirirken, yüzlerce göstericinin parlamento önündeki polis barikatını aştığı bildirildi. 
     Göstericilerin muhalif devlet başkanı adayı Viktor Yuşçenko'nun adını haykırarak, barikatı aştığı belirtildi. 
     Bu arada, Parlamento Başkanı Volodimir Litvin ''Göstericilere sesleniyorum. Parlamentoyu basmayın. Parlamento demokrasinin son dayanağıdır. Yarın bütün Ukrayna'yı tatmin edecek bir karar alacağız'' dedi. 
     
     HÜKÜMET BİNALARI KUŞATILSIN 

     Ukrayna Başbakanı Viktor Yanukoviç hakkındaki güvensizlik önergesinin görüşülemediği parlamento toplantısından sonra muhalefet liderleri, taraftarlarından parlamento dışındaki resmi hükümet binalarının yeniden kuşatılmasını istedi. 
     Muhalif devlet başkanı adayı Viktor Yuşçenko'nun üst düzey yardımcılarından Mikola Tomenko, yüzlerce gösterici parlamento önündeki polis barikatını aştıktan sonra yaptığı açıklamada, ''Karar alması için bir şans daha vermek amacıyla parlamentoyu kuşatmıyoruz'' dedi. 
     Tomenko göstericilerin diğer resmi binalardaki kuşatmayı ise tekrar başlatmasını istedi. 
     Başka bir önde gelen muhalif sosyalist Yuri Lutsenko ise meclis önündeki göstericilerden Kiev'in ana meydanına dönmelerini istedi. 
     Bu arada, Ukrayna haber ajansları, bazı göstericilerin barikatı aştıktan sonra parlamento lobisine girdiğini, ancak polis tarafından dışarı atıldığını bildirdi. 
     
     REFERANDUM İPTAL EDİLDİ 

     Öte yandan, Ukrayna'nın doğusundaki Dontesk bölgesinde özerklikle ilgili öngörülen referandumun Pazar günü yapılmasından vazgeçildi. 
     Vali Anatoliy Bliznyuk, referandumu ileri bir tarihte yapacaklarını söyledi. 
     Bliznyuk, Ukrayna yasalarına göre, herhangi bir referandumun yapılmasından önce, halka bir ay süre verilmesi gerektiğini hatırlattı. 
     Bu sanayi bölgesinin Ukrayna içinde bir cumhuriyet olmasını istediklerini belirten Bliznyuk, başka ayrıntı vermedi. 
     
</TEXT>
</DOC>
