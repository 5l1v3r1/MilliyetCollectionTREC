<DOC>
<DOCNO> 257857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonsiy01.html </URL>
<DATE> 2004/07/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bakan Yıldırım'a basından da istifa çağrısı... 
</HEADLINE>
<TEXT>

     AKP hükümetinin olumlu uygulamalarına kimi zaman destek veren gazeteciler Nazlı Ilıcak ve Cüneyt Ülsever, 37 kişinin yaşamını yitirdiği tren kazası sonrası Ulaştırma Bakanı Binali Yıldırım'a istifa çağrısında bulundu. 
     Gazeteci Nazlı Ilıcak, Dünden Bugüne Tercüman Gazetesi'ndeki köşesinde kaza için "Taammüden Gerçekleşen Bir Kaza" başlıklı yazısında kaza ile ilgili soru işaretleri ortaya attı. 
     
     BU PARLAK PROJEYİ ERDOĞAN'A KİMLER SATTI 
     Ilıcak, tek başına makinisti kazadan sorumlu tutup diğerlerini temize çıkartmanın kabul edilemeyeceğini belirtirken, "Bu Hızlandırılmış Tren Projesi'nin mimarları kimlerdir İddia edildiği gibi yeterli tecrübeler yapılmadan itirazı olanların görüşleri alınmadan mı projeye karar verilmiştir" diye sordu. Hızlandırılmış Tren projesinin başlatılmayıp eski düzenin devam etmesi halinde böyle bir kazanın gerçekleşmeyeceğini düşündüğünü belirten Ilıcak, "Makaslarda trenin hız kesmesini önlemek ve böylece Ankara- İstanbul yolunu 5 saate indirmek, acaba kimin parlak fikriydi Bu fikri Tayyip Erdoğan'a satıp onu ikna edenler kimlerdi " dedi. 
     
     BELEDİYE EKİBİ 
     Ilıcak yazısında Bakan Binali Yıldırım ve TCDD Genel Müdürü Süleyman Karaman'ın Erdoğan'ın İstanbul Büyükşehir Belediyesi'ndeki ekibinde yer aldıklarını hatırlattı. 
     Ilıcak, "Unutmayalım ki Devlet Demiryolları Genel Müdürlüğü'ne Süleyman Karaman'ın getirilmesi çok tartışılmıştı. Tayyip Erdoğan, belediyede birlikte çalıştığı Binali Yıldırım'ı bakan, İETT'den tanıdığı Süleyman Karaman'ı TCDD Genel Müdürü yaptı" diye yazdı. 
     
     ÖNCEKİ HÜKÜMETLER REDDETTİ 
     Ilıcak, mutlka benzer projelerin önceki hükümetlerin önüne de konmuş olacağını, ancak o zamanki yetkililerin bunu reddetmiş olacaklarını belirtti. Erdoğan'ın önceki kazaları hatırlatmasını da eleştiren ve "Bütün sorumluluğun makinistin üzerine yıkılmasıyla halkın tatmin edilemeyeceğini" belirten Ilıcak yazısını, "Halka 'Gönül rahatlığıyla bu treni kullanın' tavsiyesinde bulunan Ulaştırma Bakanı Binali Yıldırım, kendisini sorumlu hissetmiyor mu " diyerek tamamladı. 
     
     ÖBÜR DÜNYADA HESAPTAN KURTULAMAZSIN 
     Hürriyet Gazetesi yazarı Cüneyt Ülsever ise Bakan Yıldırım ve TCDD yönetiminin, "Kazadan en geç yarım saat sonra istifa etmiş olması gerektiğini" savundu. AKP iktidarının dinin emri de olan "İşin ehlini aramak" yerine "cemaat ehlini aramasının" bedelini insanların hayatları ile ödediklerini ifade eden Ülsever, yazısında şu çağrıda bulundu 
     "Binali Yıldırım Bey. Derhal bakanlıktan ve milletvekilliğinden istifa ediniz ve kendiniz hakkında savcılığa suçdurusunda bulununuz. Bırakınız hakkınızdaki kararı hukuk versin. Aksi halde, bu dünyada hesap vermekten kurtulsanız dahi, siz benden iyi bilirsiniz, öbür dünyada katiyen kurtulamazsınız" Değişik politik görüşlere sahip farklı gazetelerden birçok köşe yazarı da Ilıcak ve Ülsever paralelinde Ulaştırma Bakanı Binali Yıldırım'ın istifa etmesi gerektiğini savundular. 
     
</TEXT>
</DOC>
