<DOC>
<DOCNO> 287622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/magazin/amag.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
YTL'ye 'Kibar' katkısı 
</HEADLINE>
<TEXT>


Ocaktan itibaren tedavüle girecek Yeni Türk Lirası'nın reklam müziğini Melih Kibar besteledi, finaldeki seslendirmeyi, 20 milyon TL'ye 11 yaşındaki küçük Beren üstlendi 

ALİ'CE Ali Eyüboğlu 

Merkez Bankası, 1 Ocak 2005'ten itibaren piyasaya sürülecek olan Yeni Türk Lirası'nı reklam kampanyasıyla tanıtacak. YTL'nin önümüzdeki günlerde radyo ve televizyonlarda sıkça yayımlanacak reklam müziğinde, 11 yaşındaki bir çocuk "Yaşasın Yeni Türk Lirası" diye haykırıp hayatımıza giren yeni paraları sevdirmeye çalışacak. 
YTL'nin reklam müziğini hazırlayan besteci Melih Kibar, "Teklif bana YTL'nin reklam kampanyasını üstlenen Saatçi Saatçi'den geldi. Toplumun her kesiminin seveceği bir reklam müziği hazırlamamı istediler. Birkaç beste planladım. Kampanya için hazırladıkları animasyonu izleyince, ilk aklıma geleni yaptım" dedi. 
Saatçi Saatçi'nin YTL'nin tanıtım filmi olarak planladığı reklamın çizgi film olduğunu, filmde 1'lerin sırtına yaslanan ve ona yük olan bol 0'lardan kurtulmasının anlatıldığını açıklayan Kibar, müziğin sonunda "Yaşasın Yeni Türk Lirası" sözünü, yanında tonmayster Erkan Okur'un 11 yaşındaki oğlu Beren Okur'a söyletti. 
Anadolu Hisarı'nda bulunan Şehit Er Ersin Güner İlköğretim Okulu 5. sınıf öğrencisi Beren, hayatında ilk kez reklam müziği seslendirdi. Altıncı söyleyişindeki "Yaşasın Yeni Türk Lirası"nın kaydedilip, reklam müziğinde kullanıldığını anlatan Okur, YTL'ye verdiği sesinin karşılığında 20 milyon lira aldı. 



</TEXT>
</DOC>
