<DOC>
<DOCNO> 252686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo05.html </URL>
<DATE> 2004/07/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Özdemir Portekiz'de olsaydık, belki finali biz oynardık... 
</HEADLINE>
<TEXT>

     Futbol Federasyonu Yönetim Kurulu Üyesi ve Milli Takımlar Sorumlusu Selami Özdemir, ''Portekiz'de olsaydık, belki finali biz oynardık'' dedi. 
     Selami Özdemir, AA muhabirine yaptığı açıklamada, 2004 Avrupa Şampiyonası'nın futbolda artık favorilerin olmadığını gösterdiğini belirterek, ''Dünya Kupası'nda 3. olunca 'sürpriz' dediler, ama değildi. İyi performans sergilemiştik. Avrupa Şampiyonası'na katılamamamız sürprizdi. Portekiz'de olsaydık, milli takımımız çok şey yapardı, belki de finali biz oynardık'' diye konuştu. 
     2006 Dünya Kupası'na Türkiye'nin mutlaka katılması gerektiğini vurgulayan Özdemir, şöyle devam etti 
     ''2004'de yoktuk, 2006'da olmak için kaza yapmamalıyız. Futbolcusu, teknik adamı, yöneticisi, taraftarı ve medyasıyla herkes bu sorumluluğunu bilecek. Dünya Kupası eleme grubundan birinci olarak çıkacağız. Grup ikinciliğini kabul etmiyorum, çünkü çok zor günler geçirdik. Artık 'nasılsa çıkarız' yok. Grup birincisi olarak çıkmayı muhakkak yakalamamız lazım. Eğer Dünya Kupası'na gidip bir şeyler yapmak istiyorsak, gruptan birinci olarak çıkmayı başarmalıyız. Güçlüyüz, yeter ki güçlü olduğumuzu sahada gösterelim.'' 
     
     ''YUNANİSTAN HAK ETTİ AMA ŞANSA DA İNANMAK LAZIM'' 
     Milli Takımlar Sorumlusu Selami Özdemir, 2006 Dünya Kupası grup elemelerinde Türkiye'nin rakiplerinden Yunanistan'ın, 2004 Avrupa Şampiyonası'nda finale çıkmasının kendisi için sürpriz olmadığını söyledi. 
     Yunanistan'ın son 4 yılda çıkış içerisinde olduğunu anlatan Özdemir, şöyle konuştu 
     ''2002 Dünya Kupası'na katılamadılar ama daha sonra İspanya'nın bulunduğu grubu birinci sırada tamamlayarak 2004 Avrupa Şampiyonası'na katıldılar. Orada da Portekiz, İspanya, Fransa ve Çek Cumhuriyeti gibi takımları geçerek finale kadar geldiler. Finale çıkmaları sürpriz değil. Yunanistan hak etti ama şansa da inanmak lazım. Rakiplerinin en önemli oyuncusu Nedved sakatlanıp çıktı ve gümüş golü devrenin son saniyesinde attılar. Futbolda her şey var.'' Özdemir, Yunanistan'ın iyi kapanıp, kolay gol yemediğini belirterek, şunları söyledi 
     ''Yunanlar oyun disiplininden hiçbir zaman kopmuyor ve takım oyunu oynuyor. Orta sahası ve müdafaası kapanıyor, rakibe pozisyon vermiyor. Türk futbolundaki en büyük zaaflardan bir tanesi ise savunma anlayışı. Ama rakibimizin de zaafları var. Bu zaaflarından faydalanacağız. Eylül ayındaki maça kadar hocamızın kafasında belirlediği iskelet kadronun formda ve sağlam olması lazım.'' 
     
     ''GRUBUMUZDA 4 TAKIM İDDİALI'' 
     Selami Özdemir, 2006 Dünya Kupası eleme grubunda Türkiye, Yunanistan, Danimarka ve Ukrayna arasında 2 takımın ilk 2'ye gireceğini, Arnavutluk ve Gürcistan'ın ise grubun şeklini değiştirebileceğini ifade etti. 
     Eleme grubunda herkesin birbirini yenebileceğine dikkati çeken Özdemir, sözlerini şöyle tamamladı ''Danimarka da disiplinli, hücum anlayışında fizik güçleri ön plana çıkıyor ve çabuk oynuyorlar. Savunmaları kolay açık vermiyor. Ama Çek Cumhuriyeti'nin yaptığı gibi ilk golü bulursanız, maçı farklı kazanabilirsiniz. Ukrayna da iyi bir ekip. Bence güzel bir eleme olacak. Mücadele 4 takım arasında geçer, Gürcistan ve Arnavutluk alacakları sürpriz sonuçlarla grubun şeklini değiştirebilir. Ama ilk 2 bu 4 takım arasında çıkacaktır.'' 
     
</TEXT>
</DOC>
