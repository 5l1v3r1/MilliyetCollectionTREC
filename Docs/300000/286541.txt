<DOC>
<DOCNO> 286541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/guncel/axgun01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücahidin itirafı 
</HEADLINE>
<TEXT>


Çeçenistan'da öldürülen Türklerin üzerinden çıktığı iddia edilen mektupta, "Sadece geceleri çıkabiliyoruz. İnsanlar artık mücahitlere yardım etmiyor. Tehditler de işe yaramıyor" diye yazıyor 

CENK BAŞLAMIŞ Moskova 

Çeçenistan'ın başkenti Grozni yakınlarındaki çatışmada, "Türk gizli servisiyle bağlantılı olduğu" iddia edilen 2 Türk öldürüldü. Kuzey Kafkasya'daki Rus birliklerinin sözcüsü General İlya Şabalkin, Türk pasaportu taşıyan kişilerin 5 Nisan 1981 Malatya doğumlu Aydın Kaya ile 23 Nisan 1980 Samsun Vezirköprü doğumlu Burhan Çelebi olduğunu belirtti. 
150 kilogram patlayıcı yerleştirilmiş bir araç bulduklarını da söyleyen Şabalkin, Kaya'nın üzerinden çıktığını iddia ettiği bir mektubu okudu. 

Para gelmedi 
'Muhretdir Bey' adına yazılan mektupta, şu ifadeler kullanılıyor "Burada durum çok kötü. Gündüzleri bodrumlarda kalıyor, sadece geceleri kımıldayabiliyoruz. İnsanlar artık mücahitlere yardım etmiyor. Tehditler de işe yaramıyor. Hiçbir komutan diğerine güvenmiyor. İlacımız da kalmadı. Beslan'dan sonra beklediğimiz paralar da gelmedi." 
İçme suyuna katılmak için kimyasal madde gönderilmesi istendiği iddia edilen mektubun Kafkas - Çeçen Dayanışma Komitesi Genel Sekreteri İlhan Muhretdir'e gönderilmiş olabileceğini savunan Şabalkin, bu kişinin Türk gizli servisiyle bağlantı içinde bulunduğunun düşünüldüğünü bildirdi. 
Bu arada, Çelebi'nin babası Hamit Çelebi, "Oğlum Kazakistan'a gideceğini söyledi. Sonra haber alamadık. Yurtdışında çalışmaya gittiğini biliyorduk" dedi. 


</TEXT>
</DOC>
