<DOC>
<DOCNO> 272645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko19.html </URL>
<DATE> 2004/09/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Denizbank halka açılıyor... 
</HEADLINE>
<TEXT>

     Denizbank, hisselerinin yüzde 22.24'ünü, ek satış ile birlikte toplam yüzde 25'ini halka arz edecek. 
     Denizbank hisselerinin halka arzında 23-24 Eylül tarihleri arasında talep toplanacak. 
     Denizbank'tan konuyla ilgili yapılan açıklamada, 1997'de gerçekleştirilen özelleştirme ile beyaz bir kağıt ve bankacılık ön izni olarak Zorlu Grubu bünyesine katılan Denizbank'ın, 7 yılda, 4.8 milyar dolar aktif büyüklüğü, 13 iştiraki ve 190 şubesiyle Türkiye'nin 8. büyük bankası haline geldiği kaydedildi. 
     Sermaye Piyasası Kurulu'ndan halka arz iznini alan Denizbank'ın, hisselerinin yüzde 22.24'ünü, ek satış ile birlikte toplam yüzde 25'ini halka arz edeceği belirtilen açıklamada, Denizbank halka arz süreci kapsamında 23-24 Eylül tarihleri arasında talep toplanacağı bildirildi. 
     Açıklamaya göre, Denizbank'ı yurtdışında Merill Lynch ve Caib, yurtiçinde ise Türkiye Sınai Kalkınma Bankası TSKB liderliğinde, DenizYatırım ve İş Yatırım eş liderliğinde, toplam 32 aracı kurumdan oluşan bir konsorsiyumun halka açacak. 
     
     ARZ EDİLECEK HİSSELERİN YÜZDE 65'İ YURTDIŞINA 
     Halka arz edilecek hisselerin yüzde 65'i için yurtdışı yatırımcılar hedefleniyor. Geri kalan hisselerin yüzde 30'unun yurtiçindeki küçük bireysel yatırımcılara, yüzde 3.5'inin büyük çaplı bireysel yatırımcılara ve yüzde 1.5'inin Zorlu Grubu çalışanlarına satılması planlanıyor. 
     Halka arz fiyat aralığı 2,650-3,100 TL olarak belirlendi ve talepler tavan fiyat olan 3,100 TL'den toplanacak. Kesin satış fiyatının 3,100 TL'nin altında gerçekleşmesi durumunda aradaki fark tasarruf sahiplerine iade edilecek. 
     Sermaye artırımı ve ortak satış kombinasyonu ile gerçekleştirilecek halka arzda, Denizbank'ın 202 trilyon olan sermayesi, 88 trilyon lira artırılarak 290 trilyon liraya çıkarılacak. 
     Bu sermaye artırımının 37.6 trilyon liralık kısmı iç kaynaklarda bedelsiz olarak yapılırken, bedelli artırılan kısım olan 50.4 trilyon lira mevcut ortakların rüçhan hakları kısıtlanarak halka arz edilecek. 
     Buna ek olarak Zorlu Holding, kendi portföyünde bulunan Denizbank hisselerinden 14.1 trilyon lira nominal değere sahip hisse senedini ortak satış yoluyla halka arz edecek. Böylece toplamda 64.5 trilyon lira nominal değere sahip hisse senedi arz edilmiş olacak. 
     
     ''AMACIMIZ EN BÜYÜK 5 BANKA ARASINDA YER ALMAK'' 
     Denizbank Genel Müdürü Hakan Ateş, ilk kuruldukları günlerde ne bir binaları, ne de çalışanları olduğunu ifade ederek, ''Bugün 13 iştirakimiz, 4 bin 800 çalışanımız, 190 şubemiz, Avrupa ve Rusya'daki bankalarımız ile büyük bir finansal hizmetler grubu haline geldik. Bu gelişimi, örneğine ender rastlanır bir başarı öyküsü olarak değerlendiriyoruz'' dedi. 
     Önümüzdeki dönemde, halka arzın da kazandıracağı ivmeyle, çok daha ciddi bir büyüme hedeflediklerini belirten Ateş, şunları kaydetti 
     ''Amacımız Türkiye'nin en büyük 5 bankası arasında yer almak. Bu hedefimize doğru yol alırken de bir anlamda halktan aldığımızı halka vermeyi istiyoruz. 
     Halka açılmak, yurt dışından da hissedarlarımızın olması bizim düşümüzdü ve şimdi Denizbank halka açılıyor. Denizbank'ın halka arzı gerçekten ülkemiz menfaatine. Bu arzla, yabancı yatırımcıların ülkemize doğrudan ve kalıcı bir yatırım yapmalarını da sağlamış olacağız. Halka açılmamızın bir diğer güzel tarafı da, arz ile elde edilecek tutarın yaklaşık yüzde 80'inin doğrudan banka özkaynaklarına girecek olması.'' Ateş, bakiye tutarın da yine banka portföyündeki Zorlu Enerji hisselerinin asgari yüzde 5'inin Zorlu Grubu tarafından bankadan satın alınması suretiyle bankaya geri dönmüş olacağını ifade ederek, ''Kendi kendine şarj olan bataryalar gibi. Denizbank kendi enerjisini, kaynağını yenilemiş olacak'' dedi. 
     
</TEXT>
</DOC>
