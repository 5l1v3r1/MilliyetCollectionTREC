<DOC>
<DOCNO> 282127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun34.html </URL>
<DATE> 2004/10/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Barroso, AP'yi ikna edemedi, 'görev paylaşımı' önerdi 
</HEADLINE>
<TEXT>

     AB Komisyonu'nun yönetimini 1 Kasım'da devralacak Portekizli Jose Manuel Barroso, Avrupa Parlamentosu üyelerinin yeni Komisyon'a ''olumsuz oy vermelerinin sonuçlarının daha da olumsuz olacağını'' söyledi. 
     Avrupa Parlamentosu Başkanlar Divanı ile görüştükten sonra basın toplantısı düzenleyen Barroso, Parlamento'nun görüşlerini ve tepkilerini incelediğini ve mesajları aldığını anlattı. 
     Parlamento, 27 Kasım'da yeni AB Komisyonu'na güven oylaması öncesinde tüm Komisyon üyelerini dinledi ve bu kişilerin görüşleri ile yeteneklerini değerlendirdi. 
     Barroso'nun özgürlük, güvenlik ve adalet alanlarından sorumlu olarak görevlendirdiği İtalyan Rocco Buttiglione ve enerjiden sorumlu üye olacak Macar Laszlo Kovacs, Avrupalı parlamenterlerin muhalefetine hedef oluyor. 
     AB Komisyonu Başkan Yardımcısı da olacak Buttiglione, özellikle eşcinselliğe ve kürtaja karşı tavırları, kadınlar konusunda görüşleriyle tepki çekti. Parlamento'da, ''Aile, kadınların çocuk yapması için oluşur. Erkek kadını korur. Ben geleneksel görüşleri savunuyorum'' diyen, ''Eşcinselliğin bir günah olduğunu'' anlatan, kadınlardan erkeklerle aynı işleri yapmalarının istenmesini eleştiren ve ''İyi bir Katolik, iyi bir Avrupalı olabilir'' diyen Buttiglione, AB'ye göçün engellenmesi için Afrika'da kamplar oluşturulması fikrini de savundu. 
     Avrupa Parlamentosu'ndaki sol grupların muhalefetiyle Özgürlükler Komisyonu'ndan güvensizlik oyu alan Buttiglione, aşırı sağ destekli muhafazakarlar tarafından savunuluyor. 
     Macar Kovacs ise enerji konusunda uzman ve yetenekli olmadığı gerekçesiyle sağ kanat tarafından eleştiriliyor. 
     Barroso, basın toplantısında, Avrupa Parlamentosu grup başkanlarına, temel hakları ve ayırımcılığı konu alan özel bir komiserler heyeti oluşturacağı, bu alanlarda kararlı davranacağı sözü verdiğini bildirdi. 
     Buttiglione'nin kendisine bir mektup göndererek eşcinsellere karşı olmadığını belirttiğini anlatan Barroso, ''Yeni Komisyon din, inanç ve cinsiyet seçimi gibi konularda ayırımcılık yapmayacaktır'' diyerek kendisinin, eşcinsellere karşı ayırımcılık yapılmasına tamamen karşı olduğunu anlattı. Barroso, ''günah'' gibi dini anlamı olan bir kelimenin siyasi lisana sokulmaması gerektiğini belirtti ve ''Katolik Kilisesi'nin AB inşasını her zaman desteklediğini'' söyledi. 
     ''İki veya üç komiser yüzünden bir Komisyon'un düşürülmesinin normal olmayacağını'' savunan Barroso, Avrupalı parlamenterlere, ''olumsuz oyların sonuçlarının daha da olumsuz olacağı'' mesajı verdi ve ''sorumlu davranmaları'', ''sonuçları iyi düşünmeleri'' çağrısında bulundu. 
     Barroso, ''Gerçek bir demokrat olarak Avrupa Parlamentosu oylamasının sonuçlarını bekleyeceğini, oylama sonucunun olumlu olacağını düşündüğünü'' söyledi ve Avrupa Parlamentosu'na ''taviz vermeyeceği'' tavrını izledi. Barroso, güvenoyu aldıktan sonra, gerekli görürse bir komiserin istifasını kendisinin talep edebileceğini söyledi. 
     Basın toplantısına katılan Avrupa Parlamentosu Başkanı Josep Borrell, Başkanlar Divanı toplantısında sorun ve uzlaşmazlıklara çözüm arandığını, parlamenterlerin bir komisere değil, yeni Komisyon'un tamamına yönelik güvenoyu kullanacaklarını, neler olacağının gelecek hafta görüleceğini anlattı. 
     Borrell, iki siyasi grubun Barroso'ya destek verdiğini, 3 grubun tereddütlü, 2 grubun tamamen karşı olduğunu, Buttiglione'nin istifasını isteyenler bulunduğunu bildirdi. 
     Barroso yönetimindeki yeni Komisyon'un Avrupa Parlamentosu'ndan güvenoyu alamaması halinde mevcut Komisyon'un görev süresi uzatılacak. 
     
</TEXT>
</DOC>
