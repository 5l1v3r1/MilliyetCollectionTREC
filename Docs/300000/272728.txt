<DOC>
<DOCNO> 272728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur14.html </URL>
<DATE> 2004/09/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Irak'ta rehin tutulan tercüman ailesine kavuştu... 
</HEADLINE>
<TEXT>

     Irak'ta, 52 gün milislerce rehin tutulan ve bir süre önce serbest bırakılan İskenderunlu Tercüman Aytullah Gezmen, İstanbul üzerinden Adana'ya geldi. Gezmen, havaalanında babası ve ağabeyleri tarafından karşılandı. 
     Ankara merkezli Bilintur Şirketi bünyesinde tercümanlık yapmak üzere yaklaşık 9 ay önce Irak'a giden ve milislerce 52 gün rehin tutulan ve serbest bırakıldıktan sonra Türkiye'nin Bağdat Büyükelçiliği'ne teslim edilen Aytullah Gezmen 23 , burada 1 gün kaldıktan sonra, önce Ürdün'e, daha sonra da havayoluyla İstanbul'a gönderildi. 
     İstanbul'dan da aktarmalı olarak Adana Havaalanı'na gelen Gezmen'i, babası Abdulhamit, ağabeyleri Ethem ve Hüseyin Gezmen ile çalıştığı şirketteki bazı arkadaşları karşıladı. 
     Havaalanında, rehin alınmasıyla ilgili olarak yaklaşık 1.5 saat bilgisine başvurulan Aytullah Gezmen, AA muhabirine yaptığı açıklamada, vatanına, milletine ve ailesine kavuştuğu için çok mutlu olduğunu söyledi. 
     Türkiye'ye geldiği ve kurtulduğu için sevinçli olduğunu belirten Gezmen, ''Orada yaşadıklarımı şu anda anlatacak durumda değilim ve rahatsızım. Vatanıma gelmem bana yeter. Orada başka Türk rehineler de var. Allah onları da kurtarsın ve ailelerine kavuştursun'' dedi. 
     
     ''SAKALIMI ARTIK KESEBİLİRİM'' 
     Oğlunu beklerken sabırsızlanan, kavuşunca da sevinçten gözyaşları döken baba Abdulhamit Gezmen de kendileri için unutulmayacak bir gün yaşadıklarını söyledi. 
     İskenderun'da zor günler geçirdiklerini ve oğlunun rehin tutulduğu 52 gün içinde merakla beklediklerini ifade eden Gezmen, ''Her an ölüm haberini alacağız endişesi taşıyorduk. Allah oğlumu bize bağışladı. Oğlumun rehin alındığını öğrendikten sonra, üzüntümden sakal tıraşı bile olmuyordum. Sakalımı artık kesebilirim. Bir daha kesinlikle Irak'a gitmesine izin vermeyeceğiz'' dedi. 
     Abdulhamit Gezmen, oğlunun serbest bırakılmasında emeği geçen yetkililere de teşekkür etti. Gezmen Ailesi, daha sonra Bilintur Şirketi'ne ait araçlarla İskenderun'a gittiler. 
     
</TEXT>
</DOC>
