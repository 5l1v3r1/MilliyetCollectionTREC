<DOC>
<DOCNO> 252787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/bnba.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo'ya ultra teklif 
</HEADLINE>
<TEXT>


Detroit Pistons, takımda kalmasını istediği yıldız oyuncumuza 6 yıl için 40 milyon dolar önerdi. Mehmet Okur için Phoneixs Suns ve Utah Jazz da girişimlerini sürdürüyor 


İmzalar 14 Temmuz'da 
NBA'DE transferin en gözde oyuncuları arasında yer alan milli basketbolcumuz Mehmet Okur'a ilk teklif kendi kulübünden geldi. Detroit Pistons yönetimi, yıldız oyuncumuza 6 yıl için 40 milyon dolarlık bir öneride bulundu. Rasheed Wallace'ı da kadroda tutmak isteyen Pistons, maksimum bir teklifle Mehmet'in karşısına çıkarken, milli oyuncumuz diğer teklifleri beklemeye başladı. NBA'de resmi imzalar 14 Temmuz'dan itibaren atılmaya başlanıyor. 

Suns da devrede 
7 Temmuz'da evlenecek olan Mehmet Okur için Phoneixs Suns ve Utah Jazz da girişimlerini sürdürüyor. Detroit Pistons başkanı Joe Dumars, "Ona bizden fazla para ve oynama süresi önerebilecek takımlar da var. Ancak biz Mehmet'i takımda tutmak için elimizden geleni yapıyoruz" dedi. Bu arada, San Antonio Spurs'da oynayan Hidayet Türkoğlu'nu da Atlanta Hawks, Denver Nuggets, L.A. Clippers, Utah Jazz ve Sacramento Kings istiyor. 

Kaya da kampta 
EFES Pilsen'in yıldız pivotu Kaya Peker, San Antonio Spurs'un yaz ligi kadrosunda yer aldı. 10 - 16 Temmuz'da Los Angeles'ta oynanacak olan ligde Spurs formasını giyecek olan milli oyuncumuz, hem kendini geliştirmeye, hem de yeteneklerini gösterip bir NBA takımının kadrosuna girmek için çaba harcayacak. 

Granger gitti 
GEÇEN sezon Efes Pilsen'de forma giyen ABD'li Antonio Granger, Rusya Ligi takımlarından CSKA Moskova'ya transfer oldu. CSKA Moskova'nın Lacivert - Beyazlı ekibe bonservis bedeli ödeyeceği öğrenilirken, Granger, Mirsad Türkcan ve Marcus Brown'dan sonra Rus takımında forma giyecek olan üçüncü Efes Pilsenli olacak. 



</TEXT>
</DOC>
