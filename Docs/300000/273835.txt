<DOC>
<DOCNO> 273835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/spo09.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlere yol açıldı 
</HEADLINE>
<TEXT>


Bosman kuralının tahribatını önlemek üzere harekete geçen UEFA, gelecek sezondan itibaren kulüplerin maç kadrolarında asgari yedi alt yapı oyuncusu bulundurulması fikrini benimsedi 

CEMAL ERSEN 


Kulüpler de istiyor 
AVRUPA Kulüpler Birliği'nin İsviçre'nin Nyon kentinde yapılan ve 52 ülkeden 151 kulübün katılımıyla gerçekleştirilen toplantısında futbolun geleceğiyle ilgili önemli kararlara imza atıldı. UEFA Asbaşkanı Şenes Erzik'in da katıldığı ve ülkemizi Galatasaray, Beşiktaş ve Gençlerbirliği kulüplerinin temsil ettiği platformda, Bosman kuralının verdiği zararlar masaya yatırıldı. 

Kadroya alınacaklar 
KULÜPLERİN kadrolarında 10 - 15 yabancı futbolcu oynatarak, Milli Takımlar'a darbe vurduğu düşüncesi katılımcılar tarafından da desteklendi. Bu tehlikenin önüne geçmek için alt yapıya yeniden önem verilmesi kararlaştırıldı. Yeni sezondan itibaren alt yapı kökenli asgari 7 oyuncunun 24 kişilik takım kadrosunda yer alması karara bağlandı. 

Sarı kartlar geçersiz 
ANDERLECHT'İN önerisi üzerine Şampiyonlar Ligi Ön Eleme Turu'nda görülen sarı kartların, geçersiz sayılması önerisi de kabul gördü. Ön eleme turlarından sonra Şampiyonlar Ligi'ne girme hakkı kazanan kulüplerin daha maçlar başlamadan 8 - 9 sarı kart alması, lige direkt katılan ekiplerin ise kartının bulunmaması adaletsizlik olarak yorumlandı. 

531 kulübe lisans 
AVRUPA Kulüpler Birliği Toplantısı'nda FIFA Dünya Kulüpler Şampiyonası'na Avrupa'dan bir kulübün katılması fikri tartışıldı. Şampiyonlar Ligi'ni kazanan kulübün dilediği takdirde FIFA tarafından düzenlenen bu organizasyona gitmesi kararını verdi. Bu arada UEFA kulüp lisansı talep edilen 644 kulüpten 531 tanesine uygunluk lisansı verildi. 


</TEXT>
</DOC>
