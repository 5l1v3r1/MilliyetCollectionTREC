<DOC>
<DOCNO> 281263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo07.html </URL>
<DATE> 2004/10/18/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Hagi "Ne yaparsak yapalım yine de gol yiyoruz.." 
</HEADLINE>
<TEXT>

     Galatasaray Teknik Direktörü Gheorghe Hagi, Kayserispor karşısında aldıkları 5-1 farklı galibiyetin sevincini yaşadıklarını belirterek, ''Her yönden başarılı ve gösterisi olan bir maç oldu'' dedi. 
     Hagi, maç sonrası düzenlediği basın toplantısında, maç öncesi düzenlenen gösteriyi, karşılaşmada da kendilerinin yaptıklarını vurgulayarak, şunları söyledi 
     ''Ben teknik direktör olarak bu akşamdan çok memnunum. Teknik açıdan maçtan önce biraz tedirgindim. Oyuncularımın ne kadar maça konsantre olacaklarından emin değildim. Ama her yönden çok memnunum. Oyuncularım çok disiplinli ve konsantre olmuş bir şekilde maça çıktılar. Bana göre yüksek tempolu, çok iyi bir maç oldu.'' Kayserispor karşısında birçok gol pozisyonu yarattıklarını ifade eden Rumen çalıştırıcı, şöyle dedi 
     ''Bunlardan 5'ini gole çevirdik. Önemli olan pozisyona girmekti. Kalemizde gördüğümüz gol biraz üzdü. Sahada iyi yerleştiğin zaman gol yemezsin. Ama Kayserispor karşısında 5 gol attık. Ne yaparsak yapalım yine de gol yiyoruz. Ancak takımın performansından memnunum.'' 
     
     ''TRABZONSPOR DÖNÜM NOKTASI DEĞİL'' 
     Hagi, gelecek hafta karşılaşacakları Trabzonspor maçının kendileri açısından 3 puanlık bir karşılaşma olacağını söyledi. Gheorge Hagi, sözlerini şöyle sürdürdü 
     ''Zor bir deplasman maçına çıkacağız. Gelecek hafta çok iyi bir takıma karşı oynayacağız. Trabzonspor, sıralamadaki yerini hak etmiştir. Çok iyi ve kolektif bir takım. Herşey bize bağlı, biz oraya gideceğiz, kendi oyunumuzu sergileyeceğiz ve bunu onlardan daha iyi yaparsak, maçı kazanırız. Takım iyi bir durumda ve bundan faydalanmamız lazım, bana göre bu karşılaşma dönüm noktası değil.'' Teknik direktör Hagi, geçen sezon deplasmanda Trabzonspor'u farklı yendiklerinin hatırlatılması üzerine de ''Geçmişten söz etmekten hoşlanmam, geçmiş hep hatıradır'' dedi. 
     
     ''FUTBOLCULAR ESKİ FORMLARINA KAVUŞUYOR'' 
     Hakan Şükür konusundaki soruları da yanıtlayan Gheorghe Hagi, şunları söyledi 
     ''Hakan Şükür'ün formundan çok memnunum. Birçok oyuncumuz çok formda. Hakan Ünsal bu oyunculardan biri. Baliç'in form durumu da çok iyi. Diğer oyuncularımızın durumu da iyi. Takımdaki oyuncular eski formlarına kavuşuyorlar. Yaptıkları herşey kendileri içindir ve bunu sadece kendileri yapabilirler. Bizim için şu anda onların eski durumlarına kavuşmaları önemlidir. Takımın başına geldiğimden bu yana buna inandım. Kişiliği olan, bir şeyleri çok isteyen futbolcular, takıma her zaman yararlıdır.'' 
     
     KARAMAN ''KÖTÜ OYNADIK'' 
     Kayserispor Teknik Direktörü Hikmet Karaman ise Galatasaray karşısında kötü oynadıklarını belirterek, ''Galatasaray ise oyun olarak çok üstün oynadı'' dedi. 
     Karaman, Galatasaray karşısında beceriksiz hareketler yaptıklarını vurgulayarak, şöyle konuştu 
     ''Bu hareketlere çok kızdım. Galatasaray'ın 100. yılını kutlaması ve taraftarların coşkusu oyuncularımızı etkiledi. Henüz ilk dakikalarda Necati'yi bomboş durumda bıraktık. Sonra ayağımızdaki topu rakibe verdik gol yedik. Bazı oyuncuları kazandık, bazı oyuncularımız ise düş kırıklığı yarattı. Artık önümüzdeki hafta yapacağımız Akçaabat Sebatspor maçını düşünüyoruz. Bu karşılaşmada daha iyi futbol ve skor elde edeceğimize inanıyorum.'' 
     
</TEXT>
</DOC>
