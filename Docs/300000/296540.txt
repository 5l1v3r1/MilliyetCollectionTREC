<DOC>
<DOCNO> 296540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko12.html </URL>
<DATE> 2004/12/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otomotiv ihracatı 'yarım milyon' eşiğinde... 
</HEADLINE>
<TEXT>

     Türkiye'nin 11 aylık toplam motorlu araç ihracatı, yüzde 44 artarak 464 bin 3 adet oldu. 
     Otomotiv Sanayii Derneği'nden yapılan açıklamaya göre, geçen yılın 11 aylık döneminde, sektörün toplam ihracatı 321 bin 932 adet olarak gerçekleşmişti. 
     Bu yıl Ocak-Kasım döneminde otomobil ihracatı yüzde 45 artışla 276 bin 170 adede, ticari araç ihracatı yüzde 49 artışla 178 bin 976 adede yükseldi. Traktör ihracatı ise yüzde 15 azalışla 9 bin 387 adede geriledi. 
     11 aylık sektör ihracatı, geçen yılın aynı dönemine oranla yüzde artışla 8.9 milyar doları buldu. 
     Ocak-Kasım döneminde, hafif araç pazarında sektörün ilk üç büyük ihracatçısı, Ford Otosan 120 bin 8 adet hafif ticari araç, Oyak Renault 119 bin 966 adet ve Toyota 106 bin 446 adet otomobil ihraç etti. 
     
     SATILAN OTOMOBİLLERİN YÜZDE 70'İ İTHAL 
     İç pazardaki toplam taşıt aracı satışları Kasım ayında gerçekleşen 52 bin 202 adetlik satışla, 11 aylık dönemde 667 bin 329 adede yükseldi. 
     Satışlar Kasım'da geçen yılın Kasım ayına göre yüzde 17, 11 aylık dönemde ise yüzde 110 arttı. Pazarda talebin, artan kampanyalara rağmen Kasım ayında giderek azalmaya devam ettiği görüldü. 
     Ocak-Kasım dönemi otomobil satışları yüzde 128 artışla 401 bin 13 adet olarak gerçekleşirken, ithalatın pazar payı yüzde 70 olarak belirlendi. 
     
     ÜRETİM 800 BİNE YAKLAŞTI 
     Türkiye'deki toplam motorlu araç üretimi ise geçen yılın aynı dönemine göre, Kasım ayında yüzde 40 artışla 73 bin 478 adede yükseldi, 11 aylık dönemde ise yüzde 62 artışla 789 bin 168 adet olarak belirlendi. 
     11 aylık otomobil üretimi, geçen yılın aynı dönemine oranla yüzde 63 oranında artarak 413 bin 185 adet oldu. 
     Ocak-Kasım döneminde, üretim artışı minibüste yüzde 127, büyük kamyonda yüzde 82, kamyonette yüzde 59, midibüste yüzde 58, küçük kamyonda yüzde 49, otobüste yüzde 20 oranında gerçekleşti. Bu dönemde, traktör üretimi de yüzde 38 artarak 36,817 adet oldu. 
     
</TEXT>
</DOC>
