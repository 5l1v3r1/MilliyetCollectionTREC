<DOC>
<DOCNO> 251509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonyas01.html </URL>
<DATE> 2004/06/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
New Yorklular seks düşkünü çıktı 
</HEADLINE>
<TEXT>

     Burak Coşkun 

Cinsel bağımlılığın salgın halini aldığı New York'ta yarım milyondan fazla erkek ve kadının bu hastalığın ''pençesinde'' bulunduğu bildirildi. 
     New York'ta yapılan bir araştırma sonucunda, ABD'de seks bağımlılarının nüfusa oranı yüzde 3 civarındayken New York'ta bu oranın yüzde 8 olduğu ortaya çıktı. 
     Uzmanlar, özellikle İnternet'teki pornografinin sıradan insanları seks düşkünü haline getirdiğini ve çoğunun bu konuda yardım almayı düşünmediğini belirterek, bu durumun ciddi bir endişe yarattığını kaydediyorlar. 
     ABD Ulusal Seks Bağımlılığını Önleme Kurulu Başkanı Sharon O'Hara, bu hastalığa yakalananların seksi yaşamın stres ve endişelerinden anlık bir kaçış olarak gördüklerini, stresle başetmek için arkadaşlarıyla veya sevdikleriyle konuşmak gibi olağan kanalları kullanmak yerine bu yönteme başvurduklarını belirtiyor. 
     New York'taki seks bağımlılarını tedavi etmek amacıyla da bir program oluşturulmuş. New York eyaletinde 4 bin ila 6 bin üyesi bulunan program uyarınca Manhattan'ın 7 ayrı bölgesinde haftada bir gün toplantı yapılıyor. 
     Uzmanlar bu toplantılara katılanların büyük çoğunluğunu evli erkeklerin oluşturduğunu belirtiyorlar. 
     Tedavi olmak amacıyla bu toplantılara düzenli katılanlardan ''Cody'' lakaplı genç bir erkek, seks bağımlılığının evliliğini mahvettiğini ve tüm maddi birikimini yok ettiğini söylüyor. Tüm parasını fahişelere, seks kulüplerine harcadığını belirten Cody, ''İki haftada evimizin kredi ödemesi olan 20 bin doları harcadım. Şimdi yaptığımdan utanıyorum'' diye konuştu. 
     ABD'nin beyzbol yıldızlarından eski New York Yankees ve Boston Red Sox oyuncusu Wade Boggs, aktris Halle Berry'nin eski eşi Eric Benet, R and B şarkıcısı R. Kelly ve ABD'nin sevilen TV dizisi ''Hogan's Heroes''in yıldızı Bob Crane'in yanı sıra birçok ünlünün de seks bağımlılığından dolayı tedavi olmanın yollarını aradıkları belirtiliyor. 
     
</TEXT>
</DOC>
