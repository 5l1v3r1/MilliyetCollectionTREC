<DOC>
<DOCNO> 252940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/spo05.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy çekiliyor 
</HEADLINE>
<TEXT>


Futbol Federasyonu Başkanı'nın, 22 Temmuz'daki genel kurula girmeme kararı aldığı öğrenildi. Ulusoy'un naklen yayın ihalesi ile ilgili bugün yapılması beklenen toplantıyı da iptal ettiği bildirildi 

CEMAL ERSEN 


Hukuki engeller 
FUTBOL Federasyonu Başkanı Haluk Ulusoy'un 22 Temmuz'da yapılacak genel kurul öncesi seçimlere siyaset karıştırıldığı ve üçüncü kez seçilmemesi için önüne hukuki engeller çıkarıldığı için adaylıktan çekileceği öğrenildi. Türk futbolunun olası bir kaosa girmemesini isteyen ve kararını yarın resmen açıklaması beklenen Ulusoy'un, son bir kez aile meclisinin de görüşlerini değerlendireceği ve buna göre hareket edeceği ifade edildi. 

'Yazıklar olsun' 
FEDERASYONUN naklen yayın ihalesiyle ilgili bugüne ertelenen yönetim kurulu toplantısının da iptal edildiği bildirildi. Ulusoy'a yakınlığı ile bilinen ancak adının açıklanmasını istemeyen bir yönetim kurulu üyesi "Düne kadar Ulusoy'un listesine girebilmek için dökmedik dil bırakmayanlar bugün gerçek yüzlerini belli etti. Yazıklar olsun" dedi. Gençlerbirliği Başkanı İlhan Cavcav da, "Çok acı bir tablo. Keşke daha önce çekilseydi" dedi. 

Aydın kararsız 
KULÜPLER Birliği Başkanı Cemal Aydın ise adı başkan adayları arasında geçen UEFA Tahkim Kurulu Asbaşkanı Levent Bıçakçı'yı destekledikleri yolunda çıkan haberlerin gerçeği yansıtmadığını söyledi. Aydın, Ulusoy ile görüştüğünü, kendisinin çekilme eğiliminde olduğunu, bu durumda ortak bir aday üzerinde anlaşacaklarını söyledi. Aydın'ın da aday olup olmama konusunda kararsız kaldığı, bu hafta içinde nasıl bir yol çizeceğini belirleyeceği bildirildi. 

Murat Aksu iddiası 
ULUSOY'A karşı başlatılan hareketin öncülüğünü eski yönetim kurulu üyesi, Beşiktaş yöneticisi Murat Aksu'nun yaptığı iddia edildi. Levent Bıçakçı'nın adının hükümete yakın çevrelerce gündeme getirildiği ve Ulusoy'dan desteğini çeken isimlerin de bu cephede yer aldığı vurgulandı. Bu arada başkan adaylığı için adı geçen Ayhan Bermek'in Bıçakçı ile birlikte hareket edeceği ifade edilirken, Adnan Polat'ın isminin de ağır bastığı kaydedildi. 



</TEXT>
</DOC>
