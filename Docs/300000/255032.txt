<DOC>
<DOCNO> 255032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun35.html </URL>
<DATE> 2004/07/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Azerbaycan'da muhalefet liderleri açlık grevinde... 
</HEADLINE>
<TEXT>

     Azerbaycan'da Cumhurbaşkanlığı seçimlerinin yapıldığı 15 Ekim ve ertesi günü çıkan olaylara karıştıkları gerekçesiyle tutuklanan 7 muhalefet lideri bugün açlık grevine başladı. 
     Turan ajansının haberine göre, 9 ayı aşkın süredir tutuklu bulunan ve haklarında açılan davaların henüz müştekilerin dinlenme aşamasında olduğu liderlerin açlık grevi, ''tek kişilik hücreler yerine koğuşta kalmalarının temin edilmesi, mahkeme sürecinin adil olması ve sundukları delillerin değerlendirilmesi'' yönündeki taleplerinin sağlanmasını amaçlıyor. 
     Tutuklu liderler, üç gün sürdürmeyi planladıkları açlık grevi süresince savunma için mahkeme duruşmalarına katılacaklarını kaydettiler. 
     Tutukluların avukatları ve yakınları da Bayıl cezaevinde tutulan liderlerin bir arada bulunmasını önlemek için hücrelere kapatıldıklarını, aileleri tarafından götürülen yiyecek, su gibi malzemelerin kendilerine teslim edilmediğini savunuyor. 
     
</TEXT>
</DOC>
