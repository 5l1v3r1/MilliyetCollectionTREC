<DOC>
<DOCNO> 295226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy32.html </URL>
<DATE> 2004/12/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erbakan, yeni TCK'dan yararlanmak için mahkemeye başvurdu 
</HEADLINE>
<TEXT>

     ''Kayıp Trilyon'' davasında ''özel belgede sahtecilik'' suçundan aldığı 2 yıl 4 ay hapis cezasının infazı 1 yıl süreyle ertelenen kapatılan RP'nin son Genel Başkanı, eski Başbakan Necmettin Erbakan, yeni Türk Ceza Kanunu'ndan yararlanmak için mahkemeye başvurdu. 
     Edinilen bilgiye göre, hapis cezasının infazının erteleme süresi 23 Aralık 2004 tarihinde dolacak olan Erbakan, avukatı aracığıyla yaptığı başvuruda, yeni Türk Ceza Kanunu'nda TCK lehine olan düzenlemelerin uygulanmasını talep etti. 
     Başvuruda, yeni TCK'da ''cezanın ertelenmesi'' hükmünü içeren 51 1. maddenin Erbakan'ın lehine olduğunun savunulduğu belirtildi. 
     Başvuruyu değerlendirmeye alan 9. Ağır Ceza Mahkemesi, Erbakan'ı ''özel belgede sahtecilik'' suçundan 2 yıl 4 ay hapis cezasına çarptırmıştı. 
     Yargıtay 11. Ceza Dairesi'nin bu kararı onamasının ardından Ankara İnfaz Savcılığı, infaz işlemlerine başlamıştı. 
     Başsavcılık, Ankara Numune Hastanesi'nden aldığı sağlık raporu doğrultusunda Erbakan'ın cezasının infazını 1 yıl süreyle ertelemişti. 
     
</TEXT>
</DOC>
