<DOC>
<DOCNO> 281126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yasam/axyas02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müezzin, tarikatçı diye eşini boşuyor 
</HEADLINE>
<TEXT>


Müezzin Sabri Karataş, tarikata üye olup ailesini ihmal ettiği gerekçesiyle karısı aleyhinde boşanma davası açtı 

ANKARA Milliyet 

Altındağ Hz. Ebubekir Camii müezzini Sabri Karataş, 4 yıllık eşi Emine Karataş'ın tarikata katıldığı, bu nedenle de aile düzeninin altüst olduğu gerekçesiyle boşanma davası açtı. 
Karataş'ın yaptığı başvuruda, eşinin tarikata girmesinin ardından yaşamlarının çekilmez hale geldiği belirtildi. Karataş'ın, tarikattan koparak ailesiyle daha fazla ilgilenmesi için Emine Karataş'a hat ve tezhip öğretmenliği yapabileceği bir iş bulduğu, ancak çabalarının sonuçsuz kaldığı ifade edildi. 
Dilekçede, Emine Karataş'ın namaz kılarken şeyhinin resmini karşısına koyduğu, zikir yapmaya giderken 3 yaşındaki oğlu Ruçhan Ahmet'i de yanına aldığı belirtildi. 
Karataş'ın avukatı Yusuf Sait Ünal, ilk duruşmada, çocuğun velayetinin babasına verilmesini istedi. Ünal, annesinin yanından ayırmadığı çocuğunun, tarikatta büyümesinin engellenmesini istedi. Duruşma ertelendi. 


</TEXT>
</DOC>
