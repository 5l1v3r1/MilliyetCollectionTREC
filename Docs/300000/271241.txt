<DOC>
<DOCNO> 271241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/ekonomi/aeko.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'250 milyona dosya alıp sırları götüremezsiniz' 
</HEADLINE>
<TEXT>


Yapı Kredi'nin satılacak olmasının bazı gruplarca reklam malzemesi yapıldığını söyleyen Yönetim Kurulu Başkanı Çekinmez, satış sürecinde banka sırlarını koruyacaklarını söyledi 

Finans Sohbetleri KADİFE ŞAHİN 

Yapı Kredi Bankası'nın yüzde 42'nin halka açık olduğunu belirten Yönetim Kurulu Başkanı Mehmet Çekinmez, Pamukbank'ın kamu yönetimine alınmasından sonra yaşanan süreçte bankanın iç piyasada bazı gruplarca reklam ve pazarlama aracı yapıldığını söyledi. Çekinmez, bunun bankanın itibarını zedelediğini belirtti. 
Bankanın pazar payının çok yüksek olmasının rakiplerinin iştahını artırdığını, bu nedenle bu tür yaklaşımları hukukun müsaade ettiği ölçüde doğal kabul ettiğini belirten Çekinmez, "Ancak bunu reklam veya pazarlama malzemesi olarak görenlerin aklına geldiği yerde gelişi güzel konuşmasını komik buluyorum" dedi. 
Banka hakkında yapılan 'ilgileniyoruz', 'biz de ilgileniyoruz' türündeki ifadelerin sermaye piyasası mevzuatınca incelenmesi gerektiğini belirten Çekinmez, banka satın alma kararlarının bankaların yönetim kurullarınca alınan kararlar olduğunu vurguladı. 
Çekinmez, bankaların ilgili karar organlarıının almadığı bir kararı bir başka yetkilinin 'Düşünüyoruz, kayıtsız kalamayız' şeklinde açıklamasını son derece gayri ciddi olarak gördüğünü söyledi. 

'Gayri ciddi görüyorum' 
Çekinmez şöyle konuştu 
"Bunun altında yatan şeyin rekabetin değişik bir versiyonu olduğunu, bu pembe vaatlerin başka zamanlarda başka bankalar için de söylendiğini biliyoruz. İlgilenme konusunun dosyayı alıp gitmekten, hatta sırlarına sahip olmaktan başka bir anlama gelmediğini görmüştük. Ama bundan güzel bir reklam ve tanıtım fırsatı da olmazdı. 
Bunu değerlendirmesi gerekenler ilgili otoritelerdir. Bununla ilgili devletin kanunları vardır. Bu kanunlara göre bu konularda nasıl bir dikkat ve ciddiyetle konuşulması gerektiği bellidir. 
Biz nasıl Yapı Kredi halka açık diye herhangi bir manipülasyona yol açar düşüncesiyle gelişi güzel konuşamıyorsak, bunun tersi de Yapı Kredi Bankası üzerine konuşanlar için geçerlidir. Bu tür konuşmaların ne gibi bir manipülasyona neden olduğunu ilgililer oturup araştırır. Herkes dilediği şekilde konuşamaz. Dünyada böyledir. Özellikle mudiler açısından dile getiriliş tarzı bankamızın itibarını örseleyici ve bilinçli olarak yapılması da şık ve centilmence olmamıştır." 

'Sermaye için para vermediler defin törenine milyar akıttılar' Sektörde önemüzdeki dönemlerde yaşanacak konsolidasyonun bankalar arasındaki rekabeti sertleştireceğini belirten mehmet Çekinmez, bu süreçte kamunun düzenleyici ve önder olması gerektiğini kaydetti. 
Bu rolün biraz bankacılık kanununun dışında olduğunu ifade eden Çekinmez, kamunun 2001'de yaşanan krizde böyle bir fırsatı kaçırarak ülkeyi zarara uğrattığını söyledi. Yeniden sermayelendirme uygulamasını 'sermayesiz sermayelendirme' olarak tanımlayan Çekinmez, "Bu tam bir illüzyondur" dedi. "Hem yeniden sermayelendireceksin hem de sermaye koymayacaksın. Yapılan enflasyon muhasebesine giriştir" diye konuşan Çekinmez, şöyle devam etti 

'Meftaya para verildi' 
"Yeniden sermayelendirme para ile olur. O zaman ki bürokratik kadrolar ve siyasi otorite böyle bir tercihte bulunmadı. Ama ne hazindir ki defin törenine milyarlarca dolar akıttılar. Tutarlı olmak lazım. O zaman yoksan, 'defin töreninde de yokum' diyeceksin. Eğer defin töreninde varsan aklını başına al, öncü ol. Bu son derece önemlidir. Mefta musalla taşında, para veriyorsunuz. Ama 'ekonomik programı bozmam' deyip seyirci kalıp sonra zararı karşılamak biraz lüks değil delüks oldu" 

'Devletin anlamadığı İmar Bankası vakasını komisyon nasıl çözdü ' Uzun yıllar banka murakıplığı yapan ve Sermaye Piyasası Kurumu'nda çalışan Mehmet Çekinmez, İmar Bankası vakasını devletin çözemediğini, bu nedenle de iki yabancıdan oluşan komisyonun çözmüş olabileceğine hayret ettiğini söyledi. Çekinmez, "Devletin yetkilileri şu tarihten itibaren evrak yok derken bu muhteremler hangi yetenekleriyle bunu anlamışlar, anlamış değilim" dedi. Komisyonun raporunu ticari olmakla ve yanlış hedefe ateş ettirmekle eleştiren Çekinmez, "İmar Bankası için söylenecek tek cümle var, o da nitelikli dolandırıcılıktır" dedi. 


</TEXT>
</DOC>
