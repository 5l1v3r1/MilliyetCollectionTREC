<DOC>
<DOCNO> 299287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur52.html </URL>
<DATE> 2004/12/20/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
Sadettin Keçe'nin ailesi tedavinin Türkiye'de yapılmasını istiyor 
</HEADLINE>
<TEXT>

     Musul yakınlarında düzenlenen ve 5 Türk güvenlik görevlisinin şehit olduğu silahlı saldırıda karnından yaralanan güvenlik görevlisi Sadettin Keçe'nin ailesi, tedavinin Türkiye'de yapılmasını istiyor. 
     5 güvenlik görevlisinin şehit olduğu silahlı saldırıdan ağır yaralı kurtulan Sadettin Keçe'nin, Kahramanmaraş'ın Göksun İlçesi'nde bulunan ailesi ve yakınlarının tedirgin bekleyişi sürüyor. 
     Keçe ailesi, halen Musul'daki hastanede tedavi altında bulunan ve hayati tehlikeyi atlattığı belirtilen Saadettin Keçe'nin, Türkiye'ye getirilerek, daha iyi bir hastanede tedavi görmesini istiyor. 
     Saadettin Keçe'nin eşi Hülya Keçe, eşinin sağlık durumundan endişe ettiğini belirterek, AA muhabirine şunları söyledi 
     ''Olayın üzerinden üç gün geçmesine rağmen hiç bir yetkili, eşimin sağlık durumuyla ilgili ayrıntılı bilgi vermedi. Şu ana kadar sadece elçilik görevlilerinden eşimle ilgili bilgi alabildik. 5 ve 9 yaşlarında iki çocuğumuz var. Eşimin hayatından endişe ediyorum. Orada bulunan hastanede tedavisinin iyi yapılamayacağını düşünüyorum. Yetkililerden isteğim, eşimin bir an önce Türkiye'ye getirilip, tedavisinin daha iyi şartlarda yapılmasının sağlanmasıdır. Bugün akşam saatlerinde bir yetkili evimizi telefonla arayıp eşimin Türkiye'ye getirileceğini söyledi. Umarım en kısa zamanda eşim Türkiye'ye getirilir.'' 
     
</TEXT>
</DOC>
