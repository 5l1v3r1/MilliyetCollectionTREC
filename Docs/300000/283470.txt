<DOC>
<DOCNO> 283470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy13.html </URL>
<DATE> 2004/10/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eski bakan Özkan, Yüce Divan'a sevkedildi... 
</HEADLINE>
<TEXT>

     TBMM Genel Kurulu, eski Devlet Bakanı ve Başbakan Yardımcısı Hüsamettin Özkan'ı Yüce Divan'a sevketti. 
     TBMM Genel Kurulu'nda, Özkan'ın, ''Bakanlığı sırasında ilgili kuruluşların raporlarının gereğinin yapılmasını geciktirdiği ve gerekli tedbirleri zamanında almayarak görevini yerine getirmediği ve bu yolla Halk Bankası'nın zarara uğramasına sebep olduğu, usulsüz işlemlerin yapılmasına imkan sağladığı'' iddiasıyla Yüce Divan'a sevkedilmesini öngören soruşturma komisyonu raporunun gizli oylaması iki kez yapıldı. 
     İlk oylama sırasında ad defterindeki imzaların sayısı ile kullanılan oylar arasında farklılık olduğu belirlenince birleşimi yöneten Başkanvekili Sadık Yakut oylamayı tekrarlattı. 
     Yapılan ikinci oylamaya 442 milletvekili katıldı. 
     Yüce Divan'a sevk kararı 14 milletvekilinin ret oyuna karşı 415 oyla kabul edildi. 5 milletvekilinin çekimser kaldığı oylamada, 7 oy boş çıktı. Bir oy da geçersiz sayıldı. 
     
</TEXT>
</DOC>
