<DOC>
<DOCNO> 266522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun25.html </URL>
<DATE> 2004/08/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rusya'da düşen iki uçağın karakutuları incelendi İpucu yok 
</HEADLINE>
<TEXT>

     Nihat Dağdelen AA 

Rusya'da önceki gece düşen 2 yolcu uçağının enkazında bulunan kara kutulardaki ses kayıtlarının dinlendiği, ancak bu kayıtlardan uçakların düşüş nedeniyle ilgili bilgi edinilemediği bildirildi. 
     Rusya Devlet Başkanı Vladimir Putin'in Güney Federal Bölge temsilcisi Vladimir Yakovlev, İtar-Tass ajansına yaptığı açıklamada, pilot kabinindeki ses kayıtlarının bulunduğu cihazın dinlendiğini, ancak uçağın düşüş nedeni hakkında en ufak bir ipucu elde edemediklerini söyledi. 
     Rostov'daki Tu-154 tipi yolcu uçağının enkazının bulunduğu bölgede inceleme yapan Yakovlev, her 2 uçakta da terörist eylem olasılığının ağır bastığına inandığını söyledi. 
     Rusya'da salı akşamı Tu-154 ve Tu-134 tipi 2 uçak 40 dakika aralıkla aynı havaalanından kalkmış ve birkaç dakika arayla radardan kaybolmuştu. Daha sonra düştükleri anlaşılan 2 uçakta toplam 89 kişi hayatını kaybetmişti. 
     
</TEXT>
</DOC>
