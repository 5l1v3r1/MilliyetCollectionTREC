<DOC>
<DOCNO> 298745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo13.html </URL>
<DATE> 2004/12/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Galatasaray 71 - Beşiktaş 83 
</HEADLINE>
<TEXT>

     Türkiye Basketbol Ligi'nde yapılan derbi maçta Beşiktaş, ezeli rakibi Galatasaray'ı 83-71 yendi. 
     Beşiktaş, maça hücumda etkisiz başlarken Galatasaray, 2. dakikada 4-1 üstünlük yakaladı. Dış atışlarda yüksek bir yüzde yakalayan sarı-kırmızılı ekip, Boddicker'in 3 sayılık basketiyle 6. dakikada farkı 8 sayıya 15-7 çıkardı. İyi savunma yapamayan Beşiktaş, Nedim'in basketleriyle oyundan kopmadı ve 1. periyot 24-21 Galatasaray'ın üstünlüğüyle geçildi. 
     2. periyotta savunmasını sertleştiren ve 8.5 dakikada potasında yalnızca 6 sayı gören Beşiktaş, özellikle pota altında Varda ile etkili oldu ve 19. dakikada 12 sayılık üstünlük 42-30 yakalarken, ilk yarıyı da 42-33 önde kapadı. 
     İkinci yarının ilk bölümünde Galatasaray, içeri gömülü savunma yaparak rakibinin etkili potaaltı oyuncularını durdurmaya çalışırken Beşiktaş, alan savunmasıyla rakibini durdurmaya çalıştı. Bu devreye hücumda iyi başlayan Galatasaray, Boddicker ile peşpeşe 3 sayılık basketler bularak farkı kapadı. Sarı-kırmızılı ekip, Johnson'ın basketiyle 24. dakika içinde 48-45 ile farkı 3 sayıya dek indirmesine karşın, çabuk toparlanan Beşiktaş, 3.5 dakika sayı bulamayan rakibi karşısında El Amin'in 3 sayılık basketiyle 28. dakika içinde farkı 15 sayıya 60-45 çıkardı ve 3. periyodu da62-50 önde geçti. 
     Oyundan kopmayan ve ortaya koyduğu mücadeleyle farkı kapayan Galatasaray, dış atışlarda başarılı bir oyun sergiledi. Sarı-kırmızılı takım, Jacobson'un 3 sayılık basketiyle 37. dakikada 16-6'lık bir seri sonrası farkı 3 sayıya dek 66-69 indirdi. Ancak El Amin'in devreye girmesiyle farkı yeniden açan Beşiktaş, rakibinin son dakikalarda oyun disiplininden kopmasıyla rahat bir oyun sergiledi ve karşılaşmayı 83-71 kazandı. 
     Galatasaray'da son 3 dakikada sakatlanan Johnson'ın oynamaması nedeniyle sarı-kırmızılı ekip son dakikalardaki kritik anlarda bu oyuncusundan yoksun kaldı. 
     
     MAÇTAN NOTLAR 

     Karşılaşmaya Beşiktaşlı taraftarlar büyük ilgi gösterdi. Maçı yaklaşık 2 bin 500 siyah-beyazlı taraftarlar izlerken, 500 kadar Galatasaray taraftarı da salona gelerek takımlarını destekledi. 
     Öte yandan maçın devre arasında iki takım taraftarları arasında tezarühat nedeniyle gerginlik yaşandı. Taraftarlar, koridorlara giderek kavga etmek isteyince güvenlik güçleri iki takım taraftarlarının koridorlarda kalmasını engelleyerek gerginliğin büyümesini önledi. 
     
     KÜNYE 

     

Salon Abdi İpekçi. Hakemler Engin Kennerman xx, Deniz Kıyak xx, Tunçtan Durmuşcan xx. Galatasaray Johnson xx 11, Jacobson xxx 19, Arda xx 13, Boddicker xxx 20, Enver xx 2, Ufuk x, Gökhan x, Umut xx 6, Cihad x. Beşiktaş El Amin xxx 19, Bekir xx 12, Mourning xx 8, Nedim xx 12, Varda xxx 14, Haluk xx 6, Ellis xxx 12, Murat x, Tolga x. 1. Periyot 24-21. Devre 42-33 Beşiktaş lehine . 3. Periyot 50-62. Beş Faulle Çıkan Nedim 38.21 Beşiktaş .      
     ''UZUN OYUNCUNUN YOKLUĞUNU YAŞADIK 

     Türkiye Basketbol Ligi'nde derbi maçında Galatasaray'ı 83-71 yenen Beşiktaş'ta galibiyetin sevinci yaşanırken, sarı-kırmızılı ekipte hüzün vardı. 
     Maç sonrası düzenlenen basın toplantısında konuşan Galatasaray Antrenörü Halil Üner, özellikle uzun oyuncu yokluğundan yakındı. Üner, Beşiktaş karşısında uzun oyuncunun yokluğunu yaşadıklarını belirterek, ''Rakibimizi galibiyetinden dolayı kutluyorum'' dedi. 
     Üner, çok güçlü bir rakibe karşı mücadele ettiklerini vurgulayarak, şunları söyledi 
     ''Bizim de iyi takım olduğumuzu düşünüyordum. Ancak rakibimiz karşısında uzun oyuncunun eksikliğini yaşadık. Uzun oyuncu bulunana kadar Fatih Solak'tan bahsedeceğim. Fatih'li bir kadroyla başarılı olabilirdik mi bilemiyorum. Ancak bu sorunu çözene kadar bundan bahsedeceğim. Bugünkü maçta hakemler de iyi bir yönetim gösterdi.'' 
     
     BEŞİKTAŞ'TA SEVİNÇ 

     Beşiktaş Antrenörü İhsan Bayülken ise Galatasaray karşısında 2. periyottaki savunma dirençlerinin ve oyunu kontrol etmelerinin karşılaşmayı kazanmalarını sağladığını bildirdi. 
     Bayülken, Galatasaray'ın uzun oyuncuyla oynamamasının eşleşme konusunda kendilerine sorun yarattığını savunarak, ''Galatasaray'ın yeri bu değil. Kazandığımız için mutluyuz'' dedi. 
     Bayülken, yönetim kurulunda yaşanan istifalarla ilgili bir soruyu ise, ''Beşiktaş büyük bir camia. Biz profesyonel çalışanlarız. Bu nedenle bu konuda yorum yapmak söz konusu olamaz'' diye yanıtladı. 
     
</TEXT>
</DOC>
