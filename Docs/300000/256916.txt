<DOC>
<DOCNO> 256916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur47.html </URL>
<DATE> 2004/07/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Nejat Daş, İspanya'ya iltica talebini geri çekti... 
</HEADLINE>
<TEXT>

     Adı, Akdeniz'in uluslararası sularında uyuşturucu yüküyle batırılan ''Kısmetim 1'' ve uyuşturucuyla ele geçirilen ''Lucky S'' gemileriyle anılan Nejat Daş, 50 kilogram eroinden dolayı tutuklu bulunduğu İspanya'ya iltica talebini geri çekti. 
     Daş'ın avukatı Ekrem Marakoğlu tarafından yapılan yazılı açıklamada, ''Lucy S Davası sanığı'' olarak yargılandığı sırada firar eden Daş'ın, İspanya'da yakalandığı hatırlatıldı. 
     Yakalanmasının ardından Daş'ın Türkiye'ye iadesini engellemek için iltica talebinde bulunduğu belirtilen açıklamada, son zamanlarda Türkiye'ye dönme isteğini sık sık dile getiren Daş'ın, avukatları aracılığıyla iltica talebin geri çektiğini İspanya adli makamlarına bildirdiği kaydedildi. 
     Açıklamada, Daş'ın iltica talebini geri çekme gerekçesini, Türkiye'de faili meçhul cinayetlerin önlenmesi, DGM'lerin kaldırılması, insan hakları ihlallerinin önlenmesi ve TCK'da önemli değişiklikler öngörülmesi olarak gösterdiği anlatıldı. 
     Aynı açıklamada, Daş'ın Türkiye'ye döndüğünde önemli açıklamalarda bulunacağını söylediği de ifade edildi. 
     Avukat Ekrem Marakoğlu, Nejat Daş'ın, cezaevine girmeden önce eşi Hanife Daş'la çektirdiği bir fotoğrafı da basın mensuplarına dağıttı. 
     
</TEXT>
</DOC>
