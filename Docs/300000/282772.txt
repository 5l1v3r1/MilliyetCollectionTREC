<DOC>
<DOCNO> 282772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur05.html </URL>
<DATE> 2004/10/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Büyükçekmece'de bir akaryakıt istasyonu silahlı kişilerce soyuldu 
</HEADLINE>
<TEXT>

     Büyükçekmece'de bir akaryakıt istasyonu, silahlı ve maskeli kişilerce soyuldu. 
     A.A muhabirinin aldığı bilgiye göre, gece saatlerinde bir otomobille E-5 Karayolu Beylikdüzü mevkiindeki akaryakıt istasyonuna gelen silahlı ve yüzlerinde kar maskesi olduğu bildirilen 4 kişi, istasyon çalışanlarını etkisiz hale getirdi. 
     Kasa ve görevlilerin üzerlerindeki para ile sigara ve teyp kasetlerini alan soyguncular, daha sonra otomobille olay yerinden kaçtı. 
     Soyguncuların yakalanması amacıyla başlatılan operasyon sürdürülüyor. 
     Bahçelievler Soğanlı Mahallesi Edip Adıvar Sokak'ta ise kimliği belirsiz kişilerin ''otomobilleri kurcaladığı'' ihbarı üzerine olay yerine giden polisler, kaçmaya çalışan 2 kişiyi gözaltına aldı. 
     Polis merkezine götürülen zanlıların üzerlerinde yapılan aramada, 1 tornavida bulundu. 
     Çevrede yapılan aramada da, zanlıların polisten kaçmaya çalışırken bıraktığı sanılan 8 çalıntı otomobil teybi ele geçirildi. 
     
</TEXT>
</DOC>
