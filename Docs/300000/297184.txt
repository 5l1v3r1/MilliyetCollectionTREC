<DOC>
<DOCNO> 297184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun13.html </URL>
<DATE> 2004/12/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
El Yaver Saddam'ın ordusunun dağıtılması hata oldu 
</HEADLINE>
<TEXT>

     Irak Devlet Başkanı Gazi El Yaver, Saddam Hüseyin'in devrilmesinden sonra güvenlik mekanizmasının dağıtılmış olmasını ''büyük hata'' olarak değerlendirdi. 
     BBC'ye demeç veren El Yaver, ''ABD ve İngiltere, savunma ve içişleri bakanlıklarını lağvetmekle büyük hata etti'' dedi. 
     ''Ordu ve polisi lağvetmek yerine görevine son verilecek kimseleri belirleseydik, birçok sıkıntı ve sorunun başgöstermesini önlemiş olurduk'' diye konuşan Yaver, ordunun tasfiyesinin, güvenlik alanında boşluk yarattığını, bundan da silahlı grupların yararlandığını söyledi. 
     
     BAĞDAT'TA IRAK ASKERİ ÖLDÜRÜLDÜ 

     Öte yandan, Bağdat'ın güneybatısındaki bir Irak Ulusal Muhafızları kontrol noktasına silahlı kişilerin düzenlediği saldırıda bir Irak askeri öldü. 
     Bir polis kaynağı, bugün silahlı kişilerin İskenderiye'deki kontrol noktasına ateş açtıktan sonra araçlarıyla olay yerinden kaçtıklarını söyledi. 
     Direnişçilerin İskenderiye ve çevre kasabalarda güçlü bir varlığı bulunuyor. 
     Öte yandan Kerkük'te sabah saatlerinde uğradığı silahlı saldırı sonucu ağır yaralanan Iraklı tercümanın hayatını kaybettiği belirtildi. 
     Iraklı tercüman, koalisyon birlikleri için çalışıyordu. 
     
</TEXT>
</DOC>
