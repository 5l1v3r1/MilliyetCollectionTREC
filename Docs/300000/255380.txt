<DOC>
<DOCNO> 255380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko44.html </URL>
<DATE> 2004/07/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Oyak Renault yılın ilk yarısında 100 bin bariyerini aşan ilk üretici oldu 
</HEADLINE>
<TEXT>

     Otomobil üretim ve ihracatında son 6 yıldır liderliği elinde tutan Oyak Renault'un, yılın ilk yarısında, toplam 103 bin 475 otomobil üreterek 100 bin bariyerini aşan ilk üretici olduğu bildirildi. 
     OYAK Renault'tan yapılan yazılı açıklamada, fabrikanın ocak-haziran döneminde ürettiği 103 bin 475 otomobilin 60 bin 744'ünün Megane II Sedan, 42 bin 731'inin ise Clio Symbol'den oluştuğu kaydedildi. 
     OYAK Renault'un bu dönemde ihraç ettiği toplam 65 bin 928 otomobilden, yüzde 61'inin Megane II Sedan, yüzde 39'unun da Clio Symbol olduğu belirtilen açıklamada, sektörün toplam 147 bin 222 adet olan otomobil ihracatının yaklaşık yarısının OYAK Renault tarafından gerçekleştirildiği, başka bir deyişle Türkiye'de üretilen her 2 otomobilden 1'inin OYAK Renault bantlarından çıktığı vurgulandı. 
     Açıklamada, 2003 yılın Ekim ayından itibaren tam kapasiteyle çalışan fabrikada çift vardiya ile günde 730 araç üretildiği belirtilirken, 5 kıtada Avustralya'dan Yeni Zelanda'ya, Fransa'dan İngiltere'ye, Tayland'dan Mısır'a, Fas'tan Gine'ye, Kolombiya'dan Martinik'e tam 100 ülkeye Clio Symbol ve Megane II Sedane ihraç edildiği kaydedildi. 
     
</TEXT>
</DOC>
