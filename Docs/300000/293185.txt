<DOC>
<DOCNO> 293185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur37.html </URL>
<DATE> 2004/11/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kapanan köy yollarının büyük bölümü açıldı... 
</HEADLINE>
<TEXT>

     Kayseri'de yoğun kar yağışı ve tipi nedeniyle kapanan köy yollarının büyük bölümü yeniden ulaşıma açıldı. 
     AA muhabirinin aldığı bilgiye göre, kar yağışı nedeniyle ulaşıma kapanan 350 köy yolundan 325'i Köy Hizmetleri İl Müdürlüğü ekiplerince yeniden ulaşıma açıldı. 
     Yetkililer, halen ulaşıma kapalı olan Sarız, Pınarbaşı, Develi ve Tomarza ilçelerine bağlı 25 köy yolunun ulaşıma açılması için çalışmaların sürdürüldüğünü, yarına kadar kapalı köy yolunun kalmamasının hedeflendiğini kaydetti. 
     Kayseri kent merkezinde ve ilçelerde belediye ekipleri de kar temizleme ve buzlu sokaklarda tuzlama çalışmalarını sürdürüyorlar. 
     
</TEXT>
</DOC>
