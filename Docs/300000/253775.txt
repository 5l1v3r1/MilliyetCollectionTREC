<DOC>
<DOCNO> 253775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun07.html </URL>
<DATE> 2004/07/08/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Uluslararası Af Örgütü "Çin, Uygur Türkleri'ne baskıyı artırdı" 
</HEADLINE>
<TEXT>

     Çin'in son 3 yılda ''terörizme karşı mücadele'' adı altında on binlerce Uygur Türkünü tutukladığı, camileri ve din okullarını kapattığı, yüzlerce, belki binlerce kişiye hapis cezası verdiği, birçok Uygur Türkünü idam ettiği bildirildi. 
     Uluslararası Af Örgütü, dün geç saatlerde yayınladığı raporda, Çin'in, Sincan bölgesinden kaçan Uygur Türklerini iade etmeleri için diğer ülkelere yaptığı baskıyı da artırdığını kaydetti. 
     Raporda, ''Sincan bölgesinde son 3 yılda on binlerce kişinin tutuklandığı, yüzlerce, belki binlerce kişinin suçlandığı ya da mahkum olduğunun bildirildiği, birçok Uygur Türkünün ölüm cezasına çarptırılarak 'ayrılıkçı' ve 'terörist' suçlamasıyla idam edildiğine inanıldığı'' belirtildi. 
     ''İdam edilenlerin kesin sayısını belirlemenin imkansız olduğuna'' dikkat çekilen raporda, ''Çin hükümetinin asla şiddeti önermeyen kişileri düşünce suçlusu olarak tutuklamaya devam ettiği, bunun Çin'in Sincan bölgesinde uyguladığı baskı politikasının, şiddet eylemleri ve 'terörizmle' mücadele boyutlarını çok aştığını gösterdiği'' kaydedildi. 
     Uluslararası Af Örgütü, hükümetin Ramazan ayı sırasında bazı dini ibadetlerin yapılmasını engellediğini ve Müslüman din adamları üzerindeki kontrolü artırdığını belirterek, ''mevcut baskı düzeyi dikkate alındığında, Uygur Türklerinin kültürel ve dini kimliğinin ifade edilebileceği alanın tehlikeli biçimde daralmakta olduğu'' bildirdi. 
     Örgüt, rapordaki bilgilerin çoğunun Türkiye, Kırgızistan ve Kazakistan'da Ekim 2003'te yaptığı araştırmalar da dahil Çin dışındaki kaynaklardan geldiğini belirtti. 
     
</TEXT>
</DOC>
