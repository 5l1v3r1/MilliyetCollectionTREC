<DOC>
<DOCNO> 278887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun28.html </URL>
<DATE> 2004/10/10/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Schüssel "Türkiye'nin dürüst ve makyajsız analiz edilmesi gerekir" 
</HEADLINE>
<TEXT>

     Kronen adlı günlük gazetede ''misafir yazar'' olarak makale yazan Avusturya Başbakanı Wolfgang Schüssel, ''Türkiye'nin, dürüst ve makyajsız analiz edilmesi'' çağrısında bulundu. 
     Makalesinde, Türkiye hakkında bugüne kadar açıklanan verilerin, ''göç, iş piyasasına etkileri, AB'e getireceği maddi yük ve tarıma verilecek destek gibi soruların yanıtlanması için yeterli olmadığını'' savunan Schüssel ''Sadece yıllık maliyeti komisyon üyeleri 10 ila 28 milyon euro olarak tahmin ediyorlar. Ancak, kimse bu paranın nasıl ödeneceğini bilmiyor. kamuoyu haklı olarak tüm bu sorulara somut yanıt verilmesini, genel tahminlerde bulunulmamasını istiyor'' diye yazdı. 
     Türkiye'nin AB'e tam üyelik için henüz olgunlaşmadığını ''herkesin bildiğini'' belirten Schüssel, ''buna rağmen AB ortaya koyduğu savlar çerçevesinde Türkiye ile müzakerelere başlanması sonucuna vardıysa o zaman da müzakere sürecinin çok açık olması gerekir'' dedi. 
     Türkiye'nin ''büyüklüğü ve gelişme süreciyle benzersiz şahsına münhasır bir ülke olduğunu'' ifade eden Schüssel, AB'nin ilerleme raporunun hazırlanması sürecinde kazandığı deneyimleri Türkiye ile yapacağı görüşmelerde uygulayacağını kaydetti. 
     Avusturya'daki tüm siyasi partilerin Türkiye'nin tam üyeliğine ''kuşku ile yaklaştıklarını'' anımsatan Schüssel, ''Avusturya'da, diğer hiçbir AB üyesi ülkede görülmeyecek kadar yoğun bir şekilde Türkiye'nin tartışılmasının olumlu bir gelişme olduğunu'' söyledi. 
     Avusturya Başbakanı Schüssel, Kronen gazetesinde yayımlanan makalesinde, ''AB'nin birlikteliğini zayıflatmayacak, Türkiye ile işbirliğimizi güçlendirecek ve tüm olasılıkların açık olduğu dürüst bir diyalog kurulması gerektiğini'' vurguladı. 
     
</TEXT>
</DOC>
