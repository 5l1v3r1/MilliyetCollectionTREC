<DOC>
<DOCNO> 298078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/axgun01.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemalara denetim 
</HEADLINE>
<TEXT>


Yangının ardından Beyoğlu ve Kadıköy Belediyesi'ne bağlı ekipler, dün ilçelerindeki sinema salonlarını kontrol etti 

İSTANBUL Milliyet 

G-Mall'daki yangının ardından bazı ilçe belediyeleri, sinemalara yönelik denetimler yaptı. Birçok sinemanın önceki akşam meydana gelen yangının ardından eksikliklerini giderip işletmelerini yönetmeliğe uygun hale getirdiği görüldü. 
Beyoğlu Belediyesi Ruhsat Müdürlüğü ekipleri, sinemanın kalbi İstiklal Caddesi'ndeki sinemaları denetledi. Sinepop, AFM Fitaş, Emek ve Sine Majestik sinemalarının yangın merdivenleri, acil çıkış kapıları başta olmak üzere yangın önlemleri kontrol edildi. İtfaiye Daire Başkanlığı'nın yangın denetim raporlarına uygun olup olmadığına bakıldı. Emek ve Sine Majestik'te yangın merdivenlerinin bulunduğu, diğer güvenlik sistemlerinin de kurallara uygun olduğu belirlendi. 

Yangın merdiveninde eşya 
FİTAŞ salonlarında ise "ışıklı yangın çıkış" uyarı tabelalarının bulunmadığı, yangın çıkış koridorları ve kapılarının çok dar olduğu tespit edildi. Yangın çıkış kapısına giden merdivenlerde engel oluşturan gereksiz eşyalar bulunduğu görüldü. Kadıköy Belediyesi'ne bağlı ekipler de sinemaların yoğun olduğu Bahariye Caddesi'nde denetimler yaptı. Yangın söndürme araç ve gereçleri ile çıkış kapıları kontrol edildi. Tarihi binadaki 4 katlı Süreyya Sineması'nda da, yangın merdiveni sorunu nedeniyle üst katlara salon konulmadığı görüldü. 


</TEXT>
</DOC>
