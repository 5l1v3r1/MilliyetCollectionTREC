<DOC>
<DOCNO> 266377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur38.html </URL>
<DATE> 2004/08/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Çocukların sattığı suyu içen asker hastanelik oldu 
</HEADLINE>
<TEXT>

     Hatay'ın İskenderun İlçesi'ndeki Deniz Er Eğitim Alayı'nda vatani görevini yapan bir er, birliğin önüne gelerek satış yapan çocuklardan aldığı suyu içtikten bir süre sonra fenalaşarak hastaneye kaldırıldı. 
     Alınan bilgiye göre, Deniz Er Eğitim Alayı'nda vatani görevini yapan er Mustafa Demirel, birliğin duvarına yaklaşarak pet şişelerde soğuk su satan iki çocuktan su aldı. Suyu içtikten bir süre sonra aniden fenalaşan Mustafa Demirel, Deniz Hastanesi'ndeki ilk müdahalenin ardından Çukurova Üniversitesi Tıp Fakültesi Balcalı Hastanesi'ne sevk edildi. 
     Olayın ardından su satan M.H 16 ve A.K. 15 , Emniyet Müdürlüğü Çocuk Büro Amirliği tarafından gözaltına alındı. Çocukların, sorgularında suları Karaağaç Beldesi'ndeki bir işyerinden alarak sattıklarını söyledikleri öğrenildi. Adliye'ye sevk edilen 2 çocuk nöbetçi mahkeme tarafından serbest bırakıldı. 
     Askerin içtiği sudan alınan örneğin laboratuvar da tahlil edileceği öğrenildi. 
     
</TEXT>
</DOC>
