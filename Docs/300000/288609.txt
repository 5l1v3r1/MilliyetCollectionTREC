<DOC>
<DOCNO> 288609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur10.html </URL>
<DATE> 2004/11/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hastaya bakmayı reddeden doktor hakkında soruşturma başlatıldı 
</HEADLINE>
<TEXT>

     Mersin'de, bir hastaya bakmayarak ölümüne neden oldukları iddia edilen 112 Hızır Acil Servis doktoru ve ekibi hakkında, İl Sağlık Müdürlüğü'nce soruşturma başlatıldı. 
     İl Sağlık Müdür Vekili Dr. Atakan Kızılok, Kiremithane Mahallesi Muhtarı Ali Gülgen ve sakinlerinin, 112 Hızır Acil Servis doktoru ve sağlık ekibi hakkında Cumhuriyet Savcılığı'na yaptıkları suç duyurusunun gereğinin yapıldığını söyledi. 
     Kızılok, ismi açıklanmayan doktor ve ekibinin ifadelerine başvurulduğunu belirterek, ''Ortada ciddi bir suçlama var. Soruşturmanın selameti açısından şimdilik bir açıklama yapmak uygun olmaz'' dedi. 
     Ölen Ahmet Zorlular'ın kanser olan kardeşi Mehmet Zorlular'ın tedavisinin ise Mersin Devlet Hastanesi'nde sürdüğünü belirten Dr. Kızılok, bu hastaya yeşil kart çıkarılması için işlemlerin sürdüğünü belirtti. 
     Kiremithane Mahallesi'ndeki barakada yaşayan Ahmet Zorlular'ın 8 Kasım'da ölümünün ardından, mahalle sakinleri, 7 Kasım'da çağırdıkları 112 Hızır Acil Servis ambulansının hastaya bakmayı reddettiğini ileri sürerek Cumhuriyet Savcılığı'na başvuruda bulunmuşlardı. 
     Mahalle sakinleri, Ahmet Zorlular'ın, kardeşi Mehmet Zorlular'ın da kanser hastası olmasına rağmen yeşil kartını kaybettiği için Devlet Hastanesi'nden çıkarılmak istendiğini iddia etmişlerdi. 
     
</TEXT>
</DOC>
