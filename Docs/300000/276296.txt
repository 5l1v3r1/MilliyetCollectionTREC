<DOC>
<DOCNO> 276296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur15.html </URL>
<DATE> 2004/09/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Selahattin Duman hakkındaki "Aydınlı Efeler" şikayeti yersiz bulundu 
</HEADLINE>
<TEXT>

     Basın Konseyi, ''Aydınlı Efeler'' ile ilgili yazısı nedeniyle yapılan başvuruda, Vatan Gazetesi yazarı Selahattin Duman hakkında ''Şikayetin yersizliği''ne karar verdi. 
     Basın Konseyi'nden yapılan yazılı açıklamada, Vatan Gazetesi'nin 17 Temmuz 2004 tarihli nüshasında, Selahattin Duman imzalı ''Gelin bunu da açıklayın'' başlıklı yazıda, medyada kadınları destekleyen yorumcuların mizahi bir dil kullanılarak eleştirildiği belirtildi. Açıklamada, yazıda, günümüzde erkeklerin de kadınlar tarafından dövüldüğünün, bunun daha çok ''yiğit yatağı'' bilinen Aydın'da görüldüğünün, bir istatistik raporuna göre ''karı dayağı yüzünden...'' boşanmaya kalkan erkeklerin çoğunun Aydın'dan çıktığının yer aldığı kaydedilerek, şöyle denildi 
     ''Yazıda, 'Bu kadar eşkıyanın hep Aydın yöresinden çıkmasının bir sebebi olmalı değil mi Yoksa insan ne diye rahatını bozup dağlarda yatıp kalksın', 'Karı dayağından yılgınız, o yüzden dağda gezeriz', 'Her kim ki, Bize derler Aydın efesi... Kıçımızdan alırız nefesi... diye övünürse raporu alnına dayarım' yolunda ifadelere yer verilmiştir.'' Açıklamada, şikayetçi Aydın İli İlçeleri Kültür ve Eğitim Derneği Başkanı Ünal Uyguç'un, Basın Konseyi'ne yaptığı başvuruda, ''Yazarın, Aydınlıları, Aydın ilini ve milli mücadele kahramanlarını efeleri hakaret unsuru taşıyan ifadelerle küçük düşürdüğünü, efelerin eşcinsel olduğunu ima ettiğini, raporun 2004 yılına ait olduğunu, günümüzde Aydın'da 1919 yılındaki efeler bulunmadığını, raporda sözü edilen kadın dayağından kaçan erkeklerin efe olmadığını, söz konusu yanlış tespitle Atatürk'ün askeri rütbelerle onurlandırdığı efeleri bağlamanın vahim sonuçlara varacağını'' savunduğu kaydedildi. 
     Basın Konseyi Yüksek Kurulu'nun şikayet konusunu incelediği belirtilen açıklamada, şöyle denildi 
     ''Vatan Gazetesi Yazarı Selahattin Duman'a ait şikayet konusu yazının, mizahı bir yazı olduğu, Aydınlılar'ı, Aydın ilini ve milli mücadele kahramanlarını küçük düşürme amacı taşımadığı gerekçesiyle Basın Meslek İlkeleri'nin, Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez içerikli 4. maddesinin ihlal edilmediği sonucuna vararak, şikayetin yersizliğine oy çokluğu ile karar vermiştir.'' 
     
</TEXT>
</DOC>
