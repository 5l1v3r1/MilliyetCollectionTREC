<DOC>
<DOCNO> 255183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur27.html </URL>
<DATE> 2004/07/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Veli Göçer'den sonra İsmet Kösebalan da yargı önünde... 
</HEADLINE>
<TEXT>

     Çınarcık'ta, 17 Ağustos 1999'da yaşanan depremde yıkılan, Veli Göçer'in müteahhitliğini yaptığı binaların bazılarının teknik uygulama sorumlusu olan İsmet Kösebalaban, ilk defa hakim karşısına çıktı. Kösebalaban, bölgenin deprem kuşağında olduğunu bilmediğini, bu nedenle projelerle ilgili zemin etüt çalışmaları olmadığını söyledi. 
     Konya 2. Ağır Ceza Mahkemesi'nde ilk olarak, tutuklu sanık İsmet Kösebalaban'ın davası görüldü. 
     Mahkeme Başkanı Feridun Bahşi, sanık Kösebalaban'dan hakkındaki iddialar karşısında savunmasını istedi. 
     Kösebalaban, 1927 ada 1 parsel, 1649 ada 3 parsel ve 1648 ada 7 parseldeki inşaatların mimari projesini hazırladığını, aynı zamanda, projenin teknik uygulama sorumlusu olduğunu söyledi. 
     Bölgenin deprem kuşağında yer aldığını bilmediğini ifade eden Kösebalaban, şöyle dedi 
     ''Bu nedenle, projelerle ilgili zemin etüt çalışmamız olmadı. Çınarcık Belediyesi'nden de böyle bir uyarı gelmedi. Projeleri 3. derece deprem bölgesine göre çizdim. İnşaatların teknik uygulama sorumlusu da olduğum için kontrol yapıyordum. Kontroller sırasında çizilen mimari ve statik plana aykırı işlem yaptırmadım. Deprem oluncaya kadar, bu bölgenin deprem kuşağında olduğunu hiç kimse bilmiyordu. Bu nedenle suçlamaları kabul etmiyorum.'' Kösebalaban, 3 ruhsatın mimari projesini çizdiğini, diğer 3 projenin ise Derya Bilgin'e ait olduğunu söyledi. 
     Sanık avukatı, Veli Göçer davasında önceki duruşma istenen ruhsata dayalı mimari proje, yapı müteahhidi ve yapı sahiplerinin tespiti yönündeki bilirkişi raporunu incelemek için ek süre ve müvekkilinin sağlık sorunları nedeniyle tahliye talebinde bulundu. 
     Mahkeme, sanığın tutukluluk halinin devamına karar vererek duruşmayı erteledi. 
     
     VELİ GÖÇER DAVASI 

     Daha sonra, Yalova Çınarcık'ta yaptırdığı binaların 17 Ağustos depreminde yıkılması nedeniyle 168 kişinin ölümünden sorumlu tutulan müteahhit Veli Göçer ile ilgili davaya geçildi. 
     Tutuksuz yargılanan sanık Veli Göçer'in katılmadığı duruşmada, müdahiller Salim Çakır, Şehriban Ergüden ve avukatları Filiz Saraç hazır bulundu. 
     Müdahillere ve vekiline, önceki duruşmada istenilen bilirkişi raporunun incelenmesi için süre veren mahkeme, Çınarcık Kaymakamlığı'ndan verilen ruhsata göre, ölüm meydana gelen binalarla ilgili ayrıntılı bilgi istenmesini kararlaştırdı. 
     Duruşmadan sonra avukatı ile adliyeye gelen Veli Göçer, gerekli bilgileri aldıktan sonra ayrıldı. 
     Göçer ile Kösebalaban, TCK'nin 383. maddesine göre, tedbirsizlik ve dikkatsizlik sonucu birden fazla kişinin ölümüne neden olmak suçlarından yargılanıyor. 
     Kösebalaban'ın 4.5 yıldır bulunamaması nedeniyle davanın daha fazla uzamaması için dosyalar, bir süre önce ayrılmıştı. Bir süre önce yakalanan Kösebalaban, hakkındaki tutuklama kararı vicahiye çevrilerek cezaevine gönderilmişti. 
     
</TEXT>
</DOC>
