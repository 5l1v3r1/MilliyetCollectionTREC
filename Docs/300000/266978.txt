<DOC>
<DOCNO> 266978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur34.html </URL>
<DATE> 2004/08/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Selen'in şüpheli ölümü... Davaya devam edildi... 
</HEADLINE>
<TEXT>

     Üniversite öğrencisi Selen Atılgan'ın Beykoz'da ölümüne ilişkin açılan davada, 3 sanığın yargılanmasına devam edildi. 
     Üsküdar 2. Ağır Ceza Mahkemesi'ndeki duruşmaya, tutuklu sanıklar İlkay Güven, Irmak Kahya ve Recep Duman katıldı. 
     Selen Atılgan'ın annesi İsmet Gülüm ile babası Kemal Atılgan da, duruşmada hazır bulundu. 
     Duruşmada, Adli Tıp Kurumu İhtisas Dairesi'nden gelen ve Selen Atılgan'ın ölümüne neden olduğu iddia edilen eroin miktarının, ''kişide pnömoni akciğer rahatsızlığı , bronşit ve bronşiolite bağlı solunum yetmezliği olmaması durumunda da tek başına ölüm oluşturacak nitelikte olduğunu'' içeren rapor okundu. 
     Müdahil avukatı, ''Selen Atılgan'ın damar yapısı itibariyle öldürücü dozdaki eroini kendisine enjekte etmesinin mümkün olup olmadığı konusunun da aydınlatılmasını'' istedi. 
     Selen Atılgan'ın annesi ise ''yüksek dozda eroinin tek başına enjekte edilip edilemeyeceği konusunda bir uzmandan görüş alınmasını'' talep etti. 
     Duruşmada söz alan sanık İlkay Güven, Selen Atılgan'ın uyuşturucuyu kendi kendine şırınga ettiğini kaydederek, tahliyesini istedi. 
     Sanık Irmak Kahya da, İlkay Güven'e eroin satmadığını, kendi içeceğinden verdiğini ileri sürerek, ölüme sebebiyet vermediğini ve bu nedenle tahliye edilmesi gerektiğini savundu. 
     Diğer tutuklu sanık Recep Duman da, ''bu davadan neden yargılandığını dahi bilmediğini'' öne sürerek, tahliye ve beraat talebinde bulundu. 
     Daha sonra Mahkeme Heyeti, ''Selen Atılgan'ın belirtilen dozdaki eroini kendisine tek başına enjekte edip edemeyeceği'' konusunda Adli Tıp Kurumu'ndan görüş alınmasına karar verdi. 
     Sanıkların tahliye talebini reddeden Mahkeme Heyeti, eksikliklerin giderilmesi için duruşmayı erteledi. 
     
     İDDİANAME 
     Üsküdar Cumhuriyet Başsavcılığı'nca hazırlanan iddianamede, sanıklar İlkay Güven, Irmak Kahya ve Recep Duman'ın, ''uyuşturucu kullandıkları ve eroin temin ederek bir kişinin ölümüne sebebiyet verdikleri'' belirtiliyor. 
     Sanıkların, ''Uyuşturucu madde ticareti''ni düzenleyen TCK'nın 403. maddesinin 5. fıkrası ile ''uyuşturucu bulundurmak'' suçunu düzenleyen 404. maddesinin 2. fıkrası uyarınca 5 ile 12'şer yıl arasında ağır hapis cezasına çarptırılması istenen iddianamede, ayrıca sanıklar hakkında, ''eğer fiil bir kimsenin ölümüne sebep olmuşsa faile müebbet ağır hapis cezası verilir'' hükmünü içeren TCK'nın 407. maddesinin uygulanması talep ediliyor. 
     
</TEXT>
</DOC>
