<DOC>
<DOCNO> 265342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonyas03.html </URL>
<DATE> 2004/08/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
James Bond ''meydan savaşı'' 
</HEADLINE>
<TEXT>

     Beyazperdenin en meşhur ajanı 007 James Bond'u canlandıracak oyuncu bir türlü bulunamadı. Pierce Brosnan'dan boşalan tahta aday 15 ünlü arasında ''Truva'' filminin Hector'u Eric Bana ile Paris'i Orlando Bloom, ''Soğuk Dağ'' filminin Oscar adayı oyuncusu Jude Law, tanınmış şarkıcı Robbie Williams, Colin Farrel ve Hugh Jackman da yer alıyor. 
     ''Empire'' dergisinin internet sitesi, yaşanan James Bond meydan savaşının adaylarını eksileri ve artılarıyla değerlendirdi. Aylardır her gün başka bir adayın ortaya çıktığının belirtildiği yazıda, esmer İngiliz ajan Bond'un tahtına aday olan yıldızlar şöyle değerlendirildi 
     -Clive Owen İngiliz, esmer ve karizmatik. Ian Fleming'in yapıtları söz konusu olunca ilk tercih o olabilir. Ancak böyle büyük bir filmi sırtlayıp sırtlayamayacağı biraz şüpheli. 
     Şansı Yüzde 17. 
     -Robbie Williams Sadece İngiliz olmakla Bond olunmuyor. Sevimli, eğlenceli ve şarkıları bir numara ama o bir oyuncu, hele aksiyon adamı hiç değil. Sadece Bond'un kadın hayranları için iyi bir seçim. 
     Şansı Yüzde 1. 
     
     HECTOR ''EVET'' DEMESE DE... 

     -Eric Bana ''Truva'' filminde Hector, sinemanın korkunç yeşil canavarı ''Hulk'', yani Eric Bana. Esmer ve aksiyon adamı. Yapımcıların ilk tercihi olmasına rağmen hala Bond rolü için gönüllü değil. 
     Şansı Yüzde 20. 
     -Jeremy Northam İngiliz ve esmer. ''Mimic'' filminde aksiyon yönünü, ''Emma'' filminde zarafetini konuşturdu. Yaşı da tutuyor ama bu kadar büyük yapımı sırtlaması zor. 
     Şansı Yüzde 7. 
     -Colin Farrel İngiliz ve esmer. Aksiyon, çekicilik, sempatik hepsi var. Fazla genç olması aleyhine olabilir. Dünyanın zevklerini daha fazla tatmış görüntüde bir oyuncu onu yarışta geçebilir. 
     Şansı Yüzde 20. 
     -Hugh Jackman Kendisinin Bond rolüne seçildiğini bir ara herkese duyuran Jackman, James Bond'un tahtını kolaylıkla doldurabilecek iyi bir aday. Ama Avustralyalı olması aleyhine işliyor. Şarkı da söyleyebilen aktör belki James Bond'un bülbül gibi şakımasını da sağlayabilir. 
     Şansı Yüzde 20. 
     
     SARIŞIN BOND OLUR MU 

     -Jude Law İngiliz, güzel fizikli, kadınlar onu seviyor ve kalpleri fethediyor. Ancak ne yazık ki sarışın. Aynı zamanda aksiyon adamı da değil, daha çok romantik rollerin oyuncusu. O halde yarışta epey gerilerde olmaya mahkum. 
     Şansı Yüzde 10. 
     -Boris Johnson ''Bu kadarına da pes artık'' dedirtecek bir aday. Her ne kadar İngiliz ve zeki olsa da o bir politikacı. Asla esmer değil. Zaten oyuncu hiç değil. Sonuçta Bond rolüne de uygun değil. 
     Şansı Beşyüzde 1. 
     
     PEKİ PARIS'E NE DERSİNİZ 

     -Orlando Bloom ''Truva'' filminin Paris'i, ''Karayip Korsanları''nın gözüpek kahramanı. Kızlar onu seviyor ve aksiyonda da çok iyi. Bununla beraber onu silahla kim gözünün önüne getirebilir ki Demek ki o da olmayacak. 
     Şansı Yüzde 10. 
     -Rupert Everett Bu esmer aktör rolü sırtlayabilecek durumda. Roger Moore'u andıran fiziğiyle eli çenesinde poz verebilir. Ama yine de koltuğu dolduramaz. 
     Şansı Yüzde 5. 
     -Ioan Gruffudd Hoş, esmer ve Bond gibi İngiliz. ''Kral Arthur'' filminde göz doldurdu. Ancak ''Mr Fantastic'' adlı film için anlaştı. Ayrıca çok genç. Ama yine de İngilizlerin harika çocuğu. Belki Bond olabilir. 
     Şansı Yüzde 25. 
     Değerlendirmede diğer Bond adayları Jack Black'e 100'de 2, Julian McMahon'a yüzde 5, James Purefoy'a yüzde 25 ve Grey Wise'a yüzde 3 şans verildi. 
     
     BEN BOND, JAMES BOND 

     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Pierce Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     
</TEXT>
</DOC>
