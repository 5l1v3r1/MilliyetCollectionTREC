<DOC>
<DOCNO> 294492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo03.html </URL>
<DATE> 2004/12/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mayıs'ta Florya’ya yıldız yağacak... 
</HEADLINE>
<TEXT>

     UEFA, Şamp. Ligi finalistlerinin Metin Oktay Tesisleri'nde idman yapmasına karar verdi. Mayısta Florya’da Avrupa’nın iki devi boy gösterecek 
     
     Barca, Milan, Chelsea... 

     Atatürk Olimpiyat Stadı’nda oynanacak Şampiyonlar Ligi Finali öncesi hazırlıklarını sürdüren UEFA, dün Galatasaray’ı çok yakından ilgilendiren bir karar aldı. UEFA, finale kalan iki finalistin hazırlıklarını yapacağı yer olarak Florya Metin Oktay Tesisleri’ni belirledi. 17 Mayıs’ta oynanacak maç öncesi Barcelona, Milan, Juventus, Real Madrid, Manchester United, Chelsea gibi finale kalması muhtemel takımlar Florya’da antrenman yapacak. 
     
     Gökşen Seve seve 

     Devlerde forma giyen Ronaldinho, Shevchenko, Nedved, Zidane, Van Nistelrooy ve Drogba gibi yıldızlar mayıs ayında Florya’da boy gösterecek. UEFA’NIN kararını önümüzdeki günlerde resmi bir yazıyla Galatasaray Kulübü’ne ileteceği ve mayıs ayı başında gerekli hazırlıkların yapılmasını isteyeceği ifade edildi. Yönetici Fatih Gökşen, UEFA’nın resmi bir yazıyla kendilerine bilgi vermesi halinde, finalist takımlara en iyi şartları hazırlayacaklarını söyledi. 
     
</TEXT>
</DOC>
