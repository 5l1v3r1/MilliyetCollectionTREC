<DOC>
<DOCNO> 282731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy15.html </URL>
<DATE> 2004/10/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal'dan Zana ve arkadaşlarına tavsiye... 
</HEADLINE>
<TEXT>

     CHP Genel Başkanı Deniz Baykal, parti kurmaya hazırlanan DEP eski milletvekileri Leyla Zana ve arkadaşlarına etnik temelde parti kurmamaları nasihatinde bulundu. Baykal, "Kimlik temelinde parti kurmak, ülkede ciddi sorunlar doğuruyor" dedi. 
     Baykal, yurt gezilerini sürdürüyor. Konya'nın Kulu ilçesine bağlı Celep Belediyesi'ni ziyaret eden Baykal'a çok sayıda milletvekili ve parti yöneticisi eşlik etti. 
     Baykal, gazetecilerin Leyla Zana ve arkadaşlarının parti kurma hazırlığıyla ilgili sorularını yanıtlarken, "Bu benim işim değil, onların işi. Demokratik haklarını kullanarak bir parti oluşumu içinde olacaklarını ifade ettiler hayırlı olsun diyoruz" dedi. 
     Dikkat edilmesi gereken noktanın Türkiye'de siyasi partilerin kimlik temelinde kurulmaması olduğunu dile getiren Baykal, şöyle devam etti 
     "Kimlik temelinde parti kurmak ülkeye ciddi sorunlar doğuruyor. Halkımız da artık bunu reddetme eğilimine girmiştir. İnanç, kimlik ve mezhep temelinde siyaset yapmak, demokrasiye de ülkenin gelişimine de katkı vermiyor. Halk, kimlik, inanca dayalı siyasi partiyi reddediyor." Baykal, demokrasi içerisinde yeni siyasi partilere yer olduğunu vurgulayarak, "Dikkat edilmesi gereken nokta partilerin ayrışmaya dayalı değil, kaynaşmaya ve toplumun tümünü kucaklamaya yönelik, kendini kimlikle tarif etmeyen, ülke siyasetiyle tarif eden bir anlayışın temelinde bulunmasıdır" dedi. 
     
     "YARGININ HAKSIZ SALDIRILARA TAVIR TAKINMASI DOĞAL" 
     Deniz Baykal, bir soru üzerine Yargıtay Başkanı Özkaya ve Yargıtay üyelerinin açıklamalarını da değerlendirdi. 
     Baykal, yargının bir süredir yöneltilen eleştiriler, saldırılar ve suçlamalar karşısında tepki gösterme ihtiyacı hissettiğini söyledi. Yargının özel bir kurum olduğunu, her insanın yargıya muhatap olabileceğini dile getiren Baykal, "Yargıyı hepimiz en saygın, en yüksek bir noktada görmek istiyoruz. Yargıyı özenle korumak lazım, saygıyı daima ayakta tutmak lazımdır" dedi. 
     Türkiye'de son zamanlarda büyük olayların yaşandığına ve yaşanan olaylar karşısında toplumun ciddi bir şekilde sarsıntı yaşadığına işaret eden Baykal, "Hukuku, Anayasa'yı, devlet düzenini, yasaları bir yana bırakan fiili oluşumlar Türkiye'de meydanı boş buldular. Olağanüstü etkinlikler sergilediler. Bu manzara karşısında toplumda bir hukuk ve düzen özlemi yükselmeye başladı" diye konuştu. 
     Baykal, Türkiye'de yaşanan yozlaşmanın yer yer kendisini bütün devlet kurumlarında olduğu gibi yargıda da hissettirmeye başladığını belirterek, "Yargının kendisine yönelik haksız saldırılar karşısında tavır takınması kadar doğal bir şey yoktur" dedi. 
     
     "SİYASET TEMİZLENMEDEN HİÇBİR KURUM TEMİZLENEMEZ" 
     Yargının yozlaşmalara karşı etkin tavır takınacağına güvendiğini ifade eden Baykal, Türkiye'nin derin bir çürüme süreci içine sokulmak istenmesi yüzünden konuların ilgi çekmeye devam edeceğine dikkat çekti. Yozlaşmanın arındırılmaya ihtiyacı olduğunu belirten Baykal, CHP'nin uzunca bir süredir bunun siyasetten başlaması gerektiğini savunduğunu söyledi. Baykal, CHP'nin milletvekili dokulmazlığının kaldırılmasını istediğini hatırlatarak, "Siyaset temizlenmeden, şaibeden uzak hale getirilmeden, hiçbir kurumu temizleme olanağı yok. Siyaset yozlaşmış bir konumda kalırsa, bunun bürokrasiye güvenlik güçlerine, yargıya sıçraması kaçınılmaz olur. O nedenle yapılması gereken iş önce siyaseti arındırmaktır" diye konuştu. 
     Bunun ilk adımının dokunulmazlığın kaldırılması olduğunu ifade eden Baykal, sözlerini şöyle sürdürdü 
     "Milletvekili dokunulmazlığının kaldırılması da her işin bitmesi demek değildir. Bir siyasi ahlak yasası çıkaracağız. Millekvekilleri hangi işi yapabilir, hangi işi yapamaz bunu belirleyeceğiz. Başbakanlar hangi işi yapabilirler, hangisini yapamazlar... Başbakanlar bayilik alabilir mi, alamaz mı onu belirleyeceğiz. Siyaset devletin o kadar geniş olanaklarını kullanıyor ki, özelleştirme yapıyor. İşin başlangıcı siyaseti temizlemektedir. Bürokrasi hesap verecek, yargıyla ilgili ortaya çıkacak olumsuzluklar karşısında yargı tepki gösterecek. En yetkili önlemi alacak, kamuoyu buna destek olacak. Yargının moralini bozmayacağız. 
     Yargıya destek vereceğiz. Kendi içinde arınmasını sağlamaya çalışacağız. Siyaset olarak siz arkanızda 140 yolsuzluk dosyasıyla Başbakan'ından, bakanından vekiline dokunulmazlığın arkasına saklanıyorsanız, hiçbir devlet kurumunu suçlamaya hakkınız yoktur." 
     
</TEXT>
</DOC>
