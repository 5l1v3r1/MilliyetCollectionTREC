<DOC>
<DOCNO> 258451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun04.html </URL>
<DATE> 2004/07/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de Rum lobisinden Wolfowitz karşıtı kampanya 
</HEADLINE>
<TEXT>

     ABD'de Rum ve Yunan lobisini oluşturan önde gelen kuruluşlardan Amerikan Elen Enstitüsü AHI , Türkiye yanlısı politikalar izleyerek ABD'ye zarar verdiğini ileri sürdüğü Savunma Bakan Yardımcısı Paul Wolfowitz'in görevden alınmasını istedi. 
     AHI başkanı Gene Rossides, yayımladığı açıklamada, George W. Bush'un başkanlığı döneminde Amerikan politikalarının belirlenmesinde Wolfowitz'in hep Türkiye'yi kollayan ve savunan bir tutum ortaya koyduğunu, bu durumun ABD'nin çıkarlarına zarar verdiğini iddia etti. 
     Wolfowitz'in Türkiye'ye yakın politikalarına karşın ''Türkiye'nin Irak'ta ABD'ye destek vermediğini, azınlıkları ezdiğini ve insan haklarını ihlal ettiğini'' ileri süren Rossides, Savunma Bakanı Donald Rumsfeld'den ''Wolfowitz'in istifasını istemesini'' talep etti. 
     Rum ve Yunan lobisinin liderlerinden Rossides, zamanında Türkiye'nin lobiciliğini yapmakla suçladığı Pentagon'un ''üç numaralı'' ismi Savunma Bakan Yardımcısı Douglas Feith'in de görevden alınmasını istedi. 
     ABD'deki Rum ve Yunan lobisinin Türkiye ile Yunanistan arasında son yıllarda görülen yakınlaşmadan hiç etkilenmediğine dikkat çekiliyor. 
     
</TEXT>
</DOC>
