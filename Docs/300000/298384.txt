<DOC>
<DOCNO> 298384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/siyaset/siy02.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam üyelik müzakereleri 6-7 yılda biter 
</HEADLINE>
<TEXT>


Kemal Derviş, yüzde 6-7'lik büyüme hızıyla Avrupa'nın kapılarının tamamen açılacağını söyledi 

HABER MERKEZİ 


CHP İstanbul Milletvekili Kemal Derviş, Türkiye'nin AB'ye tam üyelik müzakerelerini 6 - 7 yılda bitirebileceğini, ancak siyasi nitelik taşıyan sonraki sürecin uzunluğunu kestirmenin mümkün olmadığını söyledi. AB zirvesini CNN Türk'te yorumlayan Derviş, AB sürecinin Türkiye ekonomisine büyük katkı yaptığını belirtti. Derviş, özetle şunları kaydetti "İlişkilerin Türkiye'nin hatası yüzünden kesilmesi, ekonomiye olumsuz etki yapar. Ama Avrupa yüzünden kesilirse o kadar olumsuz olmaz. Kıbrıs konusunda Türkiye'nin kabul edemeyeceği dayatmalar olursa, dünya piyasaları bunu 'Avrupa'nın hatası' olarak kabul eder." 

'Yüzde 6 büyüme şart' 
Türkiye'de yıllık yüzde 5 büyüme hızının istihdam için yetersiz olduğunun altını çizen Derviş, AB için bunun en az yüzde 6 olması gerektiğini kaydetti. AB üyeliğinin anahtarının güçlü bir ekonomi olduğunu vurgulayan Derviş, "Yüzde 6 - 7'lik büyüme hızı, büyüyen bir ekonomi, istihdam sorunu çözülürse diğerleri kendiliğinden çözülür. Bence Avrupa'nın kapıları tamamen açılır" dedi. 



</TEXT>
</DOC>
