<DOC>
<DOCNO> 273685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo20.html </URL>
<DATE> 2004/09/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta izin bitti, Sergen, Carew, Cordoba, İbrahim Akın yok... 
</HEADLINE>
<TEXT>

     Beşiktaş, Büyükşehir Belediyesi Ankaraspor ile hafta sonunda oynayacağı lig maçının hazırlıklarına 1 günlük iznin ardından başladı. 
     Teknik direktör Vicente Del Bosque yönetiminde, BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlılar 2 grup halinde çalıştı. 
     Önce Tayfur, Okan, İbrahim Üzülmez, İbrahim Toraman, Ahmet Yıldırım, Tayfun ve Ali Güneş'ten oluşan 8 kişilik grup pas ve kondisyon çalışmasının ardından, ayak tenisi oynarken, diğer grup ise salonda ağırlık çalışması yaptı. 
     Daha sonra 2 grup biraraya gelerek çift kale maç oynarken, futbolcuların son derece hırslı olmaları dikkat çekti. Bu hırs nedeniyle zaman zaman futbolcular arasında ufak tartışmalar yaşandı. 
     Siyah-beyazlılar, antrenman maçının ardından kanatlardan yapılan ortalarla gol çalışması yaptılar. 
     
     4 FUTBOLCU KATILMADI 

     Antrenmana sakatlıkları süren Sergen Yalçın, John Carew, Oscar Cordoba ve İbrahim Akın katılmadı. 
     Sergen'in salonda çalıştığı, Carew ve Cordoba'nın tedavilerinin sürdüğü, arka adalesinde ödem oluşan İbrahim Akın'ın ise bugün dinlendirildiği ve yarından itibaren takımla birlikte çalışacağı bildirildi. 
     
     OKAN ''ARTIK PUAN KAYBETMEMELİYİZ'' 

     Beşiktaş'ın tecrübeli futbolcusu Okan Buruk, artık puan kaybetmemeleri gerektiğini söyledi. 
     Okan, Galatasaray maçının özellikle ikinci yarısında iyi oynadıklarını ifade ederek, ''İstediğimiz galibiyeti alamadık. Artık bundan sonra kazanmaya başlamalayız. Büyükşehir Belediyesi Ankaraspor'un tehlikeli oyuncuları var. Ancak biz taraftarımızın önündeki 2. maçımızı galibiyetle kapayıp, çıkışa geçmek istiyoruz'' diye konuştu. 
     İbrahim Üzülmez de Galatasaray maçının son bölümünde iyi mücadele ettiklerini belirtirken, ''Yeni gelen arkadaşlarımızın uyum sorunu var. Kısa sürede bu sorunu aşıp, çok iyi sonuçlar alacağımıza inanıyorum'' dedi. 
     
</TEXT>
</DOC>
