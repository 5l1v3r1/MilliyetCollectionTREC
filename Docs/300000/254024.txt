<DOC>
<DOCNO> 254024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/axspo02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk Ateş'i 
</HEADLINE>
<TEXT>


100. yılda Galatasaray forması altında şampiyonluk yaşamak isteyen Necati Ateş, "Geçen sezon uyum süreciydi. Bu yıl çıtayı yükselttim. Başarı için takımıma daha faydalı olmalıyım" dedi 

ERHAN TELLİ 


Gözü yukarılarda 
HAKAN Şükür, Ümit ve Arif ile birlikte Galatasaray forvetinde yer bulmak için çalışan Necati Ateş, çıtayı daha yukarılara taşıdı. Geçen sezon kaldığı yerden devam etmek istediğini belirten Sarı-Kırmızılı futbolcu, "Hatta performansımı daha yukarıya çekmeliyim ki forma giyeyim. Geçen yıl uyum dönemiydi. Buna rağmen iyi olduğuma inanıyorum. Ancak bu sezon şampiyonluk için takımıma daha faydalı olmalıyım" diye konuştu. 

'Hagi ile uyum süper' 
SÜPER Lig'de henüz şampiyonluk yaşamadığını, 100. yılda Galatasaray formasıyla bunu tatmak istediğini vurgulayan Necati, Teknik Direktör Hagi ile uyumlarının süper olduğunu da belirtti. Sarı - Kırmızılı forvet şöyle devam etti "Ben Rıdvan Dilmen dışında hiçbir hocayla bu kadar yakın olmadım. Büyük bir ciddiyet ve disiplin içinde bizi mükemmel bir şekilde hazırlıyor. Onunla başarılı oluruz." 

'Hedefim biterse...' 
CİM - BOM'DAN ayrılması için Galatasaray'daki hedeflerinin bitmesi gerektiğini belirten Necati Ateş, "Buradaki görevimi tamamladığım zaman takımımı yurtdışında da temsil etmek isterim" diye konuştu. Rakiplerin fazla transfer yapmasının şampiyonluğu belirlemeyeceğini de vurgulayan Sarı - Kırmızılı oyuncu, "Bence takımımız çok daha faydalı transferler yapıyor" yorumunu yaptı. 

Galatasaray düşe kalka 2-1 

Cim-Bom, Hollanda kampında oynadığı üçüncü hazırlık maçından zor da olsa galibiyetle ayrıldı, FC Kleve karşısında golleri Necati ve Arif attı 

İlk yarı golsüz 
GALATASARAY, Hollanda kampında oynadığı üçüncü hazırlık maçında amatör küme takımlarından FC Kleve karşısında zorlanmasına rağmen ikinci yarıda bulduğu gollerle galibiyete ulaştı. Zevksiz ve temposuz geçen karşılaşmanın ilk yarısı golsüz kapandı. Teknik Direktör Hagi ikinci devrede takımın büyük bölümünü değiştirdi. Biraz hareketlenen Cim - Bom, 53'te Necati'nin golüyle öne geçti. 75'te Arif mükemmel bir aşırtma vuruş ile ikinci kez rakip fileleri havalandırdı. FC Kleve 85'te Brouwer ile farkı bire indirmesine rağmen galibiyeti yakalayan taraf Galatasaray oldu. 

Maçın karnesi 
HAKEMLER Guido Winkmann, Stephan Hagen, Karl Shumacher 
GALATASARAY Aykut 6 - Suat 6 , İbrahim Dk.46 7 , Bülent 6 Petre Dk.46 5 , Orhan 6 Uğur Dk.65 5 , Hakan Ünsal 6 Ergün Dk.46 6 - Volkan 6 Arda Dk.46 5 , Conceicao 7 Cihan Dk.46 5 , Ayhan 5 Saidou Dk. 46 6 Hasan Şaş 6 Baliç Dk. 46 5 - Necati 7 , Ümit Karan 5 Arif Dk. 46 7 
FC KLEVE Kontra 6 Müller Dk.46 5 - Umut 5 Losing Dk.46 6 , Stock 6 , Zimmerman 7 - Kaul 6 Berendsen Dk. 46 6 , Hikmet 6 Rühl Dk. 46 6 , Puschmann 6 , Czesnik 5 Woidtke Dk. 46 4 , Kaminski 4 Pütten Dk. 46 4 - Oktay 6 , Benedyk 4 Brouwer Dk. 46 6 
SARI KART Necati, Suat, Saidou 
GOLLER Necati Dk.53 Arif Dk.75 , Brouwer Dk.85 

Kritik üç gün 

CÜNEYT KARAKAYA 

Gallardo'yu bekliyorlar 
CİM - BOM, Arjantin'den gelecek mutlu haberi bekliyor. Pazartesi gününe kadar süre isteyen Marcello Gallardo'nun cevabını bekleyen Sarı - Kırmızılılar buna rağmen boş durmadı, Arjantinli futbolcunun menajeri Juan Luis Berros'u transferi bitirmesi için sıkı markaj altına aldı. 

Berros'tan umut ışığı 
RİVER Plate ile sözleşme yenileyeceği söylenen futbolcuyu ikna etmesi için Berros ile temaslarını devam ettiren Cim - Bom, bu oyuncuyu da renklerine bağlayıp, transferi kapamak istiyor. Berros'un, "Pazartesi gününe kadar ne olacağını kimse bilemez" sözü ise Aslan'ı umutlandırdı. 

Sami Yen sürprizi 
GALATASARAY Yönetimi, lige bir sürprizle başlamaya hazırlanıyor. Sarı - Kırmızılılar, bu sezon sahasında yapacağı ilk maçı Ali Sami Yen Stadı'nda oynamak için harekete geçti. Sponsorların katkısıyla tadilatın sürdüğü statta, 350-400 bin dolarlık masrafı da yönetimin üstlendiği öğrenildi. Eski açık tribüne ise seyirci alınmayacak. Zeminin hazır olduğu, Başkan Özhan Canaydın ve ekibinin çalışmalarlı yakından izlediği öğrenildi. 


Bin dolarlık ceza korkusu 
FUTBOLCULARA önceki gün şehri gezmeleri için izin veren Teknik Direktör Hagi, 23.00'e kadar kampa dönmeyen oyuncuların bin dolar ceza ödeyeceğini, geçen her saatte de bunun artacağını açıklamıştı. Cezadan korkan Sarı - Kırmızılılar, saat 22.00 bile olmadan otele geldi. 

Mondragon işbaşı yaptı 
14 saatlik yorucu yolculuğun ardından Hollanda kampına gelen ve önceki günü dinlenerek geçiren Mondragon dün çalışmalara başladı. Kendisine verilen program eşliğinde Sabri ile düz koşu yapan Galatasaray kalecisinin ideal kiloda olması teknik heyeti memnun etti. 

Giovanni'nin insafı yok 
CİM-BOM'UN dün sabah yaptığı kondisyon idmanında yine Giovanni fırtınası esti. İtalyan kondisyoner, ağır koşularla Sarı - Kırmızılı futbolcuları yine bezdirdi. Antrenman sırasında Hasan Şaş'ın sık sık bağırması, Teknik Direktör Hagi'yi bir hayli güldürdü. 

Baliç 31 yaşına girdi 
ELVİR Baliç dün 31 yaşına girdi. Cim - Bom'un sabah antrenmanında futbolcular, Boşnak yıldızın doğum gününü kutladı. Takım arkadaşları otelde de Baliç'e sürpriz bir parti düzenledi. 


</TEXT>
</DOC>
