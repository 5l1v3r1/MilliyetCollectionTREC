<DOC>
<DOCNO> 269398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun35.html </URL>
<DATE> 2004/09/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
AİHM'den Türkiye'deki açlık grevlerine inceleme 
</HEADLINE>
<TEXT>

     Avrupa İnsan Hakları Mahkemesi'nden AİHM bir grup yargıcın, Türkiye'de bazı cezaevlerinde düzenlenen açlık grevlerinin sonuçlarına ilişkin delil toplama ziyaretinde bulunacağı bildirildi. 
     AİHM'den yapılan açıklamada, 3. dairede görevli Arnavut, Makedon ve Portekizli yargıçlar, 6-11 Eylül tarihleri arasında Tekirdağ, Kocaeli ve İstanbul'daki cezaevlerine daha önce açlık grevi yapan mahkumların sağlık durumunu incelemek için ziyaretlerde bulunacaklar. 
     Cezaevlerinde daha önce açlık grevi yapan yaklaşık 50 mahkumun AİHM'ye şikayet başvurusunda bulunduğu belirtilen açıklamada, bu mahkumların uzun süren açlık grevi sonrası ''Wernicke-Korsakoff sendromuna'' yakalandığı bildirildi. 
     Açıklamada, mahkumların yaptıkları başvuruda, sağlık durumları itibarıyla tutukluluk hallerinin devam etmesiyle Türkiye'nin Avrupa İnsan Hakları Sözleşmesi'nin yaşama hakkıyla ilgili 2. ve kötü muamelenin yasaklanmasıyla ilgili 3. maddesini ihlal ettiği görüşünü savundukları bildirildi. 
     Delil toplama ziyareti sırasında, AİHM'nin görevlendirdiği üç tıbbi uzman, şikayet başvurusunda bulunanları sağlık kontrolünden geçirecek. 
     
</TEXT>
</DOC>
