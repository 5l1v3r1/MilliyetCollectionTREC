<DOC>
<DOCNO> 264003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/spo06.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan güvence 
</HEADLINE>
<TEXT>


Milli Takım Teknik Direktörü Ersun Yanal, Ay-Yıldızlı kadronun yer ve rakip tanımaksızın, her takımı yenebilecek güce sahip olduğunu dile getirdi 


'Önce Gürcistan' 
A MİLLİ Takım Teknik Direktörü Ersun Yanal, Türkiye'nin yer ve rakip tanımaksızın herkesi yenecek güce sahip olduğunu iddia etti. Beyaz Rusya ile oynanacak olan hazırlık maçıyla birlikte Dünya Kupası Eleme Grubu maçlarının startını vereceklerini dile getiren Yanal, "Herkes gruptaki Yunanistan maçını düşünüyor. Oysaki bizim ilk rakibimiz Gürcistan. O maçı kazanmak zorundayız. Bu yüzden Yunanistan maçı Gürcistan sınavının önüne geçmemeli" diye konuştu. 

Beyin fırtınası 
YANAL, Türk Futbolu'nda önümüzdeki yıllarda neler yapılması gerektiği yolunda beyin fırtınası yaratmak istediklerini açıkladı. Milli Takım hocası, "Türk futbolu, Dünya'da ilk 10'da yer alıyor. Biz bu seviyeyi yukarı çekmek istiyoruz. Oynadığımız futbol, hepimizin hoşlandığı, kalbini sıcak tutan bir oyun olacak" dedi. Yanal, Hakan Şükür ve Bülent Korkmaz'ın büyük değerler olduklarını, onlardan faydalanmaya devam edeceğini söyledi. 

Florya'da ilk mesai 

A Milli Takımımız, çarşamba günü Denizli'de Beyaz Rusya ile oynayacağı maç için dün Polat Reneissance Oteli'nde toplandı. Ay - Yıldızlılar, akşam Florya Metin Oktay Tesisleri'nde ilk antrenmanını yaparak hazırlıklara başladı. Ersun Yanal yönetimindeki çalışmada taktiksel çift kale maç yapıldı. 
ANTRENMAN sonrasında teknik kadro ve futbolcular, Turkcell Futbol Ödülleri Töreni'ne katıldı. Milli Takım bugün özel uçakla Denizli'ye gidip kampa girecek. Bu arada deplasmanda Beyaz Rusya ile karşılaşacak olan Ümit Milli Takım'ın dünkü antrenmanı iptal edildi. Kafile bugün Rusya'ya uçacak. 

Çabonoğlu Yanıt yok 

MİLLİ Takım Menajeri Can Çobanoğlu, medyada sıkça gündeme gelen maaşı ve yerine yeni bir isim arandığı iddialarına yanıt vermek istemediğini söyledi. Çobanoğlu, "Yunanistan ve Gürcistan maçları öncesinde spekülasyona girmek istemiyorum. Federasyon ciddi bir kurumdur. Burada medya aracılığıyla haberleşilmez. Bizim aldığımız terbiye bunu gerektirir" diye konuştu. 


</TEXT>
</DOC>
