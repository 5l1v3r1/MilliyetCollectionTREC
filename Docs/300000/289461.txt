<DOC>
<DOCNO> 289461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun10.html </URL>
<DATE> 2004/11/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
New York'a Türk camisi... 
</HEADLINE>
<TEXT>

     New York'un Brooklyn semtinde yaptırılacak Eyüp Sultan Camii'nin temeli dün törenle atıldı. 
     Temel atma törenine, Türkiye'nin New York Başkonsolosluğu Din Ataşesi Mustafa Tekin'in de katıldığı Eyüp Sultan Camii'nin 5 katlı olacağı ve binanın önemli bölümünün, büyük bir kültür merkezi olarak hizmet verecek şekilde planlandığı kaydedildi. 
     Ramazan ayı boyunca toplanan bağışlarla caminin ilk olarak temeli ile subasmanının tamamlanacağı ifade edildi. 
     Cami hakkında bilgi veren Din Ataşesi Tekin, camiyle birlikte inşa edilecek kültür merkezinin bir okul gibi faaliyet göstermesini hedeflediklerini söylerken, kültür merkezinde çeşitli sanatsal ve sosyal etkinliklerin de yer alacağını ifade etti. 
     Cami projesinin tamamlanmasının 3 milyon dolara mal olacağı belirtilirken, Tekin, Diyanet İşleri Başkanlığı olarak caminin inşaatına 200 bin dolarlık katkıda bulunacaklarını ve bunun 100 bin dolarını teslim ettiklerini ifade etti. 
     Eyüp Sultan Camii ve kültür merkezinin ilk iki katı ibadethane olarak inşa edilecek, diğer katları ise salon, yemekhane, okul, misafirhane gibi bölümlerden oluşacak. Ayrıca caminin zemin katında defin işlemleri için bir bölüm inşa edilecek. 
     Kurban Bayramı'na kadar kaba inşaatının bitirilmesi hedeflenen Eyüp Sultan Camii'nin inşasının tamamen Türklerin bağışlarıyla sürdürüldüğü belirtilirken, caminin planlandığı sürede tamamlanabilmesi için bağış beklendiği kaydedildi. 
     New York'taki cami inşaatı için bağışta bulunmak isteyenlerin 2812 14 Brighton 3th Street, Brooklyn, New York, 11235 adresinden ya da 718-207-7704 no'lu telefondan bilgi alabileceği belirtildi. 
     
</TEXT>
</DOC>
