<DOC>
<DOCNO> 286176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur46.html </URL>
<DATE> 2004/11/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Böbreğini vermekten vazgeçince... 
</HEADLINE>
<TEXT>

     Adana'da, bir kişi, kendisine vaat edilen paranın tamamını alamadığı gerekçesiyle böbreğini vermekten vazgeçtiği bir hasta ile akrabaları tarafından ölümle tehdit edildiği iddiasıyla suç duyurusunda bulundu. 
     Merkez Yüreğir İlçesi Kiremithane Mahallesi'nde oturan evli ve 2 çocuk babası Yasemin Köroğlu 35 , Adana Adliyesi Suçüstü Cumhuriyet Savcılığı önünde yaptığı açıklamada, maddi durumu kötü olduğu gerekçesiyle bir süre önce gazeteye ilanıyla böbreğinin birini satmaya karar verdiğini söyledi. 
     Gazete ilanını okuyan böbrek hastası İsmail A'nın kendisine ulaştığını belirten Köroğlu, şöyle dedi 
     ''Bir böbreğimin karşılığında 50 milyar liraya anlaştık. Bu paranın 20 milyar lirasını verdi. Kalan parayı ise ameliyat olmadan önce verecekti. Ancak ameliyatın olacağı hastaneye parayı getirmeyince böbreğimi vermekten vazgeçerek hastaneden ayrıldım.'' Köroğlu, kendisine verilen 20 milyar liranın 3 milyar 500 milyon lirasını harcadığını bildirerek, şöyle konuştu 
     ''Böbreğimi para karşılığında vereceğim ortaya çıkınca, Çukurova Üniversitesi Tıp Fakültesi Hastanesi'ndeki doktorlar da ameliyatı iptal etti. Daha sonra beni zorla Antalya'daki Akdeniz Üniversitesi Tıp Fakültesi Hastanesi'ne götürdüler. Ameliyat, hastanın yakını olmadığım için burada da yapılamadı. Ardından götürdükleri İstanbul'dan da paranın tamamını getirmeyince kaçtım. 
     Bunun üzerine karımı ve çocuklarımı öldürecekleri tehdidinde bulunmaya başladılar. Ne yapacağımı şaşırmış durumdayım. Bu nedenle suç duyurusunda bulundum.'' Cumhuriyet Savcılığı yetkilileri, dilekçenin işleme konulduğunu, ancak konunun 2238 Sayılı Organ ve Doku Nakilleri Hakkındaki Kanun'a göre de değerlendirileceğini bildirdiler. 
     Yetkililer, maddi kazanç sağlamak amacıyla organ verilmesinin yasal olmadığını, konunun ispat edilmesi halinde para karşılığında organını vermek isteyen kişi hakkında da ''eksik teşebbüste bulunmak'' suçundan soruşturma açılabileceğini belirttiler. 
     
</TEXT>
</DOC>
