<DOC>
<DOCNO> 271559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/siyaset/axsiy02.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye uyum cemevinde tekledi 
</HEADLINE>
<TEXT>


'İbadethanelere' ayrılan arazide, 6. Uyum Paketi'ne dayanarak cemevi açma izni isteyen Pir Sultan Abdal Derneği, "Cemevleri kısmen ibadet yeridir" yanıtını aldı 

TÜRKER KARAPINAR Ankara 


Kartal Kaymakamlığı, İmar Kanunu'ndaki "İl ve ilçelerde mülki idare amirinin izniyle ibadethane kurulabilir" hükmüne rağmen, cemevi arazisi tahsisi için yapılan başvuruya, "Cemevleri kısmen ibadet yeridir" diyerek olumsuz yanıt verdi. Pir Sultan Abdal Kültür Derneği de kararın iptali istemiyle dava açtı. 
AB'ye uyum amacıyla çıkarılan 6. Uyum Paketi'yle, İmar Kanunu'ndaki "cami" ibareleri "ibadet yeri" olarak değiştirildi. Ayrıca, imar planlarında ibadet yerlerinin ayrılacağı, il ve ilçelerde mülki idare amirinin izni alınmak suretiyle ibadethane yapılabileceği hükme bağlandı. 

'Orası cami alanı' 
Yurt genelinde 17 bin üyesi bulunan Pir Sultan Abdal Kültür Derneği, imar planında ibadet yeri olarak gösterilen 75 ve 76 no'lu parsellerin cemevi olarak kendilerine tahsis edilmesini istemiyle Kartal Kaymakamlığı'na başvurdu. Ancak kaymakamlık, "Cemevleri kısmen ibadet yeridir. İstenilen parseller, cami ve ilköğretim alanı olduğundan, verilmesi mümkün değil" yanıtını verdi. 

İptal davası açtılar 
İlçedeki 2700 Alevi vatandaşın ibadet hakkını kısıtladığını kaydeden dernek, kararın iptali ve yürütmenin durdurulması istemiyle 9 Eylül'de dava açtı. Ankara'da yapılan başvuruda, kararın, Avrupa İnsan Hakları Sözleşmesi'nin AİHS "Herkes düşünce, vicdan ve din özgürlüğüne sahiptir" düzenlemesine aykırı olduğu savunuldu. Dilekçede, AB'ye uyum amacıyla Anayasa'nın 90. maddesinde yapılan değişiklikle, milletlerarası antlaşmalarla kanunların arasındaki uyuşmazlıklarda milletlerarası antlaşma hükümlerinin esas alınacağı da anımsatıldı. 



</TEXT>
</DOC>
