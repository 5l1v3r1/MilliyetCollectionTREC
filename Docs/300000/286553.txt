<DOC>
<DOCNO> 286553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/siyaset/asiy.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye uymazsa müzakere kopar' 
</HEADLINE>
<TEXT>


Fransa Cumhurbaşkanı, Türkiye'nin AB'ye tam uyum sağlayamaması halinde, müzakerelerin kopabileceğini belirtti ve "Özel ilişki olasılığı göz ardı edilmesin" dedi 

Güven Özalp - Brüksel 


Türkiye'nin AB ile müzakerelere başlaması konusunda 17 Aralık'ta verilecek kararda belirleyici role sahip Fransa Cumhurbaşkanı Jacques Chirac, bu konuda kesin tavır belirlememe yaklaşımını sürdürdü. 
Chirac, AB Zirvesi'ne katıldığı Brüksel'de "tüm olasılıkların dikkate alınması gerektiği" mesajını verdi. 
Kendi tavrının "Türkiye'nin katılımının mümkün olmasından yana" olduğunu vurgulayan Chirac, yaşanabilecek sorunlara dikkat çekerek "müzakerelerin kopması ve özel ilişki dahil" hiçbir olasılığın göz ardı edilmemesi gerektiğini savundu. Chirac, ülkesinde yaşanan Türkiye tartışmalarını da "sorumsuzca ve polemiğe dayalı" olarak nitelendirdi. 

Sorumsuz tartışmalar 
Chirac, sürecin kolay olmadığını ve çözülmesi zor birçok sorun bulunduğunu da vurguladı. 
Türkiye'nin üyeliğinin gerçekleşmesi için 10 - 15 yıllık bir süre gerekeceğini belirten Chirac sözlerini şöyle sürdürdü 
"Eğer Türkiye gerekli reformları yapmayı kabul ediyorsa çok iyi. Eğer Türkiye yapamayacağı için veya istemediği için bu reformları gerçekleştirmeyi kabul etmezse doğal olarak müzakereler duracaktır. Değerlendirilmesi gereken başka bir tez de, Türkiye'nin Avrupa'nın tüm değerlerine uyum sağlayamaması. Türkiye'nin katettiği yol, Avrupa'nın tüm değerlerine katılımını mümkün kılmayabilir. Bu durumda, tam katılım olmadan, Türkiye ile Avrupa arasında ayrılık olmaması için yeterince güçlü bir bağ yaratılma yolu bulunması gerekir." 
Türkiye konusunun siyasetçi ağzıyla ve polemik yoluyla değil "sükunetle, soğukkanlılıkla ve tarih vizyonuyla" tartışılması gerektiğini söyleyen Chirac, "Dolayısıyla bugünkü tartışmaların bariz bir polemik yanı var. Açıkça söylemek lazım, geleceğin dünyasının dengeleri ve Avrupa'nın menfaatleri açısından biraz sorumsuzca tartışmalar yapılıyor" dedi. 

'Tüm değerleri benimsemeli' 

AB'nin tüm değer ve uygulamalarını benimsemiş bir Türkiye'nin katılımının Avrupa'yı güçlendireceğini söyleyen Chirac, "Türkiye konusunda tavrımı biliyorsunuz. Dünyanın gidişatı, ekonomik ve siyasi büyük birliktelikleri beraberinde getiriyor. Bu çerçevede, katılımda istekli olan Türkiye, AB'nin tüm değer ve uygulamalarını benimserse, Avrupa tamamen uyum sağlamış bir Türkiye'nin varlığıyla güç kazanır" dedi. 


</TEXT>
</DOC>
