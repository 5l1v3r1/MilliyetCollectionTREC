<DOC>
<DOCNO> 273683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo18.html </URL>
<DATE> 2004/09/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Real Madrid'e yeni bir Del Bosque 
</HEADLINE>
<TEXT>

     Real Madrid'te Jose Antonio Camacho'nun istifasıyla boşalan teknik dirtektörlük koltuğuna getirilen Mariano Garcia Remon, gerek Madridliliği gerekse de yüz hatlarıyla Beşiktaş kulübü teknik direktörü Vicente Del Bosque'ye benzetiliyor. 
     2000-2003 yılları arasında 4 sezon Real Madrid'te teknik direktörlük yapan Del Bosque'nin de Remon gibi kulüp içerisinden geldiğine dikkat çeken İspanyol basını, Remon'un ''yeni Del Bosque'' olacağını iddia ediyor. 
     2000 yılında kötü sonuçlar alıp teknik direktör krizi yaşayan Real Madrid'te Benjamin Toshack'ın yerine göreve getirilen Del Bosque, Real Madrid'e Avrupa Şampiyonlar Ligi Kupası'nı kazandırıp, görevde kaldığı 3 yıl içinde aldığı başarılarla kulübün unutulmaz teknik direktörleri arasına girmişti. 
     Marca gazetesi ''Bıyıkların bahisi'' manşetini atarken, Del Bosque ve Remon'un yüz hatlarının benzerliklerini gösteren fotoğrafların altına ''Başkan Florentino krizden çıkmak için Del Bosque stilini geri elde ediyor'' diye yazdı. 
     ''Yeni bir Del Bosque olmayacağım'' diyen Real Madrid'in yeri teknik direktörü Remon, ''Del Bosque'nin yaptığı çok zor ve sadece bir kez oldu. O, grubu heyecanlı bir şekilde yönetmesini bildi. Onun yaşadığı dönemle şuanki dönem farklı'' açıklamasında bulundu. 
     Bu arada Garcia Remon'un geçici teknik direktör olmadığını belirten kulüp başkanı Florentino Perez, ''Madridlilerin istediği gibi gelecekte yine teknik direktör Del Bosque olur mu '' sorusuna ''Hayır, hayır. O tüm Madridlilerin sevdiği bir teknik direktör ama Remon geçici bir teknik direktör değil'' cevabını verdi. 
     Öte yandan Del Bosque de Real Madrid'e dönebileceği iddialarıyla ilgili olarak, ''Bu durumlarda fırsatçı olmak istemiyorum. Queiroz geçen sezonki teknik direktör geçen yıl iyi çalıştı ve Camacho da bu zaman içinde yapabildiğini yaptı. Yeni bir kulübe geldi ve çok değişiklikler oldu. Şansta ondan yana olmadı'' dedi. 
     
</TEXT>
</DOC>
