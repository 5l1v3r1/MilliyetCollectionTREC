<DOC>
<DOCNO> 267081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/ykocaomer.html </URL>
<DATE> 2004/08/28/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Avrupa Aslanları 
</HEADLINE>
<TEXT>



Tekerlekli Sandalye Basketbol Milli Takımımız, 2002 senesinde Çek Cumhuriyeti'nde Avrupa B Klasmanında Avrupa Şampiyonu olduktan sonra, 2003 yılında katıldığı A Klasman Şampiyonası'nda başarılı olamayarak yine Avrupa B Ligi'ne düşmüştü. 
O tarihlerde bu başarısızlık için çok şeyler söylendi. Eskiye dönüp kimsenin kalbini kırmanın bir anlamı yok. Ancak Demirhan Şerefhan başkanlığındaki Bedensel Engelliler Spor Federasyonu, tüm dedikodulara ve bilen bilmeyen herkesin konuşmalarına kulaklarını tıkayarak yeniden yapılanmaya gittiler ve geçtiğimiz haftalarda İsviçre'de yapılan B Klasmanı şampiyonasında yeniden Avrupa Şampiyonu oldular. Bu başarıda başta sporcularımız olmak üzere emeği olan herkesi kutluyoruz. 
Şimdi Milli Takımımız, önümüzdeki yıl 20 - 30 Haziran tarihleri arasında Paris'te yapılacak Avrupa A Klasmanı Şampiyonası'na katılacak ve Almanya, İngiltere, Hollanda, İtalya gibi devlerle kapışacak. Bunun için de Bedensel Engelliler Spor Federasyonu'nun zaman geçirmeden çalışmalara başlaması ve Milli Takımımız'a mümkün olduğu kadar fazla dış temas olanağı sağlayarak sporcularımızın deneyimlerini artırması gerekmektedir. 
Tekerlekli sandalye basketbolunun önemli faktörlerinden bir tanesi olan sandalyelerin yenilenmesi için de Gençlik ve Spor Genel Müdürlüğü ile TESYEV Türkiye Engelliler Spor Yardım ve Eğitim Vakfı bir araya gelerek bir an önce bu sandalyeleri temin etmek yoluna gitmelidirler. 
Daha önce Eylül 2005'de İstanbul'da yapılması düşünülen Dr. Trawinski Uluslararası Tekerlekli Sandalye Basketbol Turnuvası'nın da Avrupa Şampiyonası'na hazırlık olması bakımından, Mayıs ayına çekilmesi de federasyon tarafından düşünülmelidir. 
Kasım ayında yapılacak Federasyon Başkanlığı seçimlerinden sonra, bugünkü deneyimli kadro göreve devam ettiği takdirde, tekerlekli sandalye basketbolumuzun önünün açılacağı da bir gerçektir. 



</TEXT>
</DOC>
