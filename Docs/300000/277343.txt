<DOC>
<DOCNO> 277343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo04.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Önümüz açıldı 
</HEADLINE>
<TEXT>


Trabzonspor Kulübü Başkanı, Beşiktaş galibiyetini kendileri için yeni bir başlangıç olarak değerlendirdi, "Yolumuza emin adımlarla devam edeceğiz. Tek hedefimiz var, o da şampiyonluk" açıklamasını yaptı 


'En zor karşılaşmaydı' 
BORDO - Mavili ekibin Başkanı Atay Aktuğ, Beşiktaş galibiyeti ile birlikte yeni bir sayfa açtıklarını söyledi. Rakiplerinin kötü günler yaşamalarına rağmen çok iyi bir takım olduğunu kaydeden Aktuğ, "Beşiktaş çok koşuyor ve çok da iyi mücadele ediyor. Bizim için ligin en zor maçıydı" yorumunu yaptı. Trabzonspor Başkanı, Athletic Bilbao'ya elenmenin üzüntüsünü unuttuklarını vurguladı. 

'Çok çekiniyorduk' 
UEFA Kupası'na veda etmelerinin ardından tüm ağırlığı lige verdiklerini hatırlatan Atay Aktuğ, şöyle devam etti "Avrupa maceramız bitmişti. Takımda stres ve yorgunluk hakimdi. Rakibimiz de kötü sonuçlara son verip, çıkış arıyordu. Gerçekten Beşiktaş'tan çok çekiniyorduk. Bu maç başlangıç ve dönüm maçıydı. Artık Trabzonspor'un önü açık, yolumuza devam edeceğiz. Tek hedef şampiyonluk". 

'Kaynaşırsak, yenilmeyiz' 
BEŞİKTAŞ'IN on kişi kalmasından sonra farkı kaçırdıklarını savunan Atay Aktuğ, kendilerine 90 dakika boyunca destek veren taraftarlara da teşekkür etti. Başkan Aktuğ, "Taraftarımız çok iyiydi. İspanya'ya gelenler, taraftarın rakibi ve hakemi nasıl baskı altına aldıklarını gördü. Taraftarımız takımla yavaş yavaş kaynaşıyor. Bu tamamen sağlandığı zaman bizi sahamızda kimse yenemez" dedi. 

Trabzonspor koşar adım 

ULUSLARARASI Futbol Tarihi ve İstatistikleri Federasyonu'nun IFFHS ekim ayı Dünya sıralaması değerlendirmesinde Trabzonspor, 164 puanla beş sıra birden yükselerek, 39.'luğa çıktı. Bordo - Mavililer en başarılı Türk ekibi olma gururunu da yaşadı. 
SIRALAMADA Gençlerbirliği, 4 sıra düşmesine rağmen 163 puanla 40. olurken, Gaziantepspor ise 142 puanla 53. sırada kendine yer buldu. Hızlı inişleri devam eden üç büyüklerden Galatasaray 69., Fenerbahçe 79. ve Beşiktaş da 104. sırada yer aldı. 

Fatih'in gözü krallıkta 

GÖKDENİZ ile birlikte Trabzonspor'u taşıyan isimlerin başında gelen Fatih Tekke, gol krallığı yarışında iddialı olduğunu söyledi. Sekiz maçta 8 gol atan tecrübeli yıldız, "Trabzonspor tarihinde sadece Necmi Perekli ve Şota kral olmuş. 1977'den bu yana da yerli oyunculardan kimse bu mutluluğu yaşamamış. Ben bu özlemi gidermek isterim" dedi. Beşiktaş maçında altıncı golüne imza atan Gökdeniz ise sadece takımın kazanmasını düşündüğünü söyledi. 

İbrahim Ege gün sayıyor 

DHA 

TRABZONSPOR'DA İbrahim Ege'nin önümüzdeki günlerde affedilebileceği öğrenildi. Yönetimin, genç oyuncunun tacizde bulunduğu Almanya'daki aile ile yapılan görüşmelerin ardından aradaki uzlaşmazlığın çözüldüğü bildirildi. İbrahim Ege'nin bu olumlu gelişmeler sonrası hafta sonundan itibaren takımla birlikte antrenmanlara çıkması bekleniyor. 

Üç günlük tatil 

TEKNİK Direktör Ziya Doğan, milli maçlar yüzünden lige verilen ara nedeniyle oyuncularına üç gün izin verdi. Trabzonspor, perşembe akşamı toplanarak, Ankaraspor maçının hazırlıklarına başlayacak. Fatih, Gökdeniz, Tolga Seyhan, Hüseyin, Tolga Zengin, Tayfun ve Adem Koçak, A ve ümit milli takımların kamplarına katıldı. Öte yandan sakatlıkları devam eden D'Haene ile Hasan Üçüncü'nün tedavilerinin sürdüğü bildirildi. 


</TEXT>
</DOC>
