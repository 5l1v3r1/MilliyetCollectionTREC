<DOC>
<DOCNO> 266922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo20.html </URL>
<DATE> 2004/08/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ziya Doğan Kiev maçını unuttuk, ligde yakaladığımız seriye devam 
</HEADLINE>
<TEXT>

     Trabzonspor Teknik Direktörü Ziya Doğan, Dinamo Kiev maçını unuttuklarını ve ligde yakaladıkları seriyi sürdürmek istediklerini söyledi. 
     Ziya Doğan, kulüp binasında düzenlediği basın toplantısında, Dinamo Kiev karşısında 2 ölü toptan gol yediklerini ve bu golleri telafi edemediklerini bildirdi. 
     Trabzonspor'un büyük bir camia olduğunu ve bu tür durumlardan çok çabuk toparlanarak çıkacağını vurgulayan Doğan, şunları kaydetti 
     ''Bir başarısız sonuçtan sonra belli bir yerde takılıp kalmamalıyız. Trabzonspor'un turu geçmesi lazımdı ama olmadı. Dinamo Kiev maçını unuttuk, ligde yakaladığımız seriyi devam ettirmek istiyoruz. Önümüzdeki Gençlerbirliği maçı bizim için çok önemli. Bu maçı kazanarak, üzerimizdeki moralsizliği atmamız gerekir.'' Günübirlik başarılar değil, başarıda devamlılığı yakalamak istediklerini belirten Doğan, ''Bunun için lig sonunda alacağımız sonuç çok önemli. Biz, ligi en üst noktada bitirmek istiyoruz. Artık hedefimiz tamamıyla lige konsantre olmak. Trabzonspor'a büyük başarılara imza atmak için geldim ve bunun için de elimden geleni yapacağım'' diye konuştu. 
     
</TEXT>
</DOC>
