<DOC>
<DOCNO> 263222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur35.html </URL>
<DATE> 2004/08/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Zeugma'da kazı ve kurtarma yeniden başlıyor... 
</HEADLINE>
<TEXT>

     Gaziantep'in Nizip İlçesi'nde bulunan Zeugma antik kentinde kurtarma ve kazı çalışmaları yeniden başlıyor. 
     Gaziantep Valiliği'nden edinilen bilgiye göre, Gaziantep'in Türkiye'ye ve dünya kamuoyunda tanıtılmasında önemli rol oynayan Zeugma antik kentindeki kazı çalışmalarına 16 Ağustos tarihinde başlanacak. 
     Geçtiğimiz yıllarda yapılan çalışmalarda yüzde 50'si kazılan Zeugma'da ''Danae Villası'' kazısının tamamlanması için çalışmalar yeniden başlayacak. Birecik Baraj Gölü kıyısında su dalgalarının zarar verdiği 4 mozaik de kurtarma çalışmaları kapsamına alınacak. Dalgaların etkilediği önemli mimarinin suyla arasına set yapılarak dalgaların olumsuz etkisini durdurma çalışmaları yapılması da planlanıyor. 
     Gaziantep Müze Müdürlüğü başkanlığında yapılacak kazılarda bu ay sonunda Nantes Üniversitesi'nden Fransız bilim adamı Catharina Abadie Reynal'ın bilimsel başkanlığında Zeugma tiyatrosunun kazısına başlanacağı, İsviçre Bern Üniversitesi'nden Dr. Martin Hartman başkanlığındaki bir ekibin de buluntular üzerinde bir çalışma yapabileceği bildirildi. 
     
</TEXT>
</DOC>
