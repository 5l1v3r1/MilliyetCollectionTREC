<DOC>
<DOCNO> 295995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur24.html </URL>
<DATE> 2004/12/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Zıpkınla 50 kilo ağırlığında balık avladı .. 
</HEADLINE>
<TEXT>

     Çanakkale'de bir kişi, kıyıdan yaklaşık 500 metre açıkta, zıpkınla 50 kilo ağırlığında balık avladı. 
     Çanakkaleli Müjdat Turan, yaklaşık 2 ay önce avladığı 25 kilo ağırlığında ''Çıplak'' türü balığın ardından, şimdi de Kepez Burnu açıklarında 50 kilo ağırlığında ''Akya'' balığını zıpkınla yakaladı. 
     Turan, Kefal balığı avlamak için sabah erken saatlerde denize girdiğini belirterek, ''Yaklaşık 15 metre derinlikte bulunuyordum. Aniden arkamdan bu büyük balık geldi. Bir an tereddüt ettim. Daha sonra zıpkınla balığı başına yakın bir yerinden vurdum. Beni yaklaşık 15-20 metre sürükledi'' dedi. 
     Balığı uzun bir süre yorduktan sonra su yüzeyine çıkardığını anlatan Turan, şöyle devam etti 
     ''Zıpkının ipini biraz gevşeterek, balığın deniz içinde gezinmesine izin verdim. İyice yorulunca da solungaçlarından tutarak yaklaşık 500 metreden karaya çektim. 50 kilo gelen bu balığın kilosu, 10 milyon liradan satılıyor. Bunu balıkhaneye satacağım. Ben her zaman bu tür balık yakalıyorum. Bir sponsor ihtiyacım var. Sponsorum bana malzeme yardımında bulunursa, daha büyüklerini yakalayabilirim.'' 
     
</TEXT>
</DOC>
