<DOC>
<DOCNO> 297678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur35.html </URL>
<DATE> 2004/12/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yerli Malı Haftası'nda zehirlendiler .. 
</HEADLINE>
<TEXT>

     Bursa'da, 4 ilköğretim okulu öğrencisi, okulda düzenlenen Yerli Malı Haftası etkinliklerinde pasta, kurabiye ve börek yedikten sonra rahatsızlandı. Hastaneye kaldırılan çocuklara ''besin zehirlenmesi'' tanısı konulduğu bildirildi. 
     Alınan bilgiye göre, Panayır Mahallesi'ndeki Şükrü Şankaya İlköğretim Okulu 6-B sınıfında, Yerli Malı Haftası çerçevesinde etkinlik düzenlendi. 
     Arkadaşlarıyla birlikte okula getirdikleri pasta, kurabiye ve böreklerden yiyen Pınar Akpınar, Özkan Çelik, Ufuk Altıparmak ve Onur Ermişoğlu, ders bitiminde mide bulantısı ve kusma şikayetiyle öğretmenlerine başvurdu. 
     Okul yöneticileri tarafından Bursa Çocuk Hastanesi'ne götürülen öğrencilerin, yedikleri gıdalardan zehirlendikleri belirlendi. 
     Çelik, Altıparmak ve Ermişoğlu burada yapılan müdahalenin ardından taburcu edildi, Akpınar ise hastaneye yatırıldı. 
     Çocuk Hastanesi Başhekimi İsmail Özcan, sağlık durumları iyi olan çocukların yedikleri pasta, kurabiye ve böreklerden zehirlendiklerinin belirlendiğini söyledi. 
     
</TEXT>
</DOC>
