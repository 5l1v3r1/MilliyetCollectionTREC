<DOC>
<DOCNO> 262370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun35.html </URL>
<DATE> 2004/08/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Annan'dan Talat'a 'kayıp' mektubu 
</HEADLINE>
<TEXT>

     BM Genel Sekreteri Kofi Annan'ın Kıbrıs'ta kayıplar konusunda Rum kesimi lideri Tasos Papadopulos ve KKTC Başbakanı Mehmet Ali Talat'a birer mektup gönderdiği bildirildi. 
     Rum kesiminde yayımlanan Simerini gazetesi, BM kaynaklarına dayandırdığı haberde, Annan'ın mektuplarıyla, inisiyatifini, BM Güvenlik Konseyi kararları ile 1997-98 döneminde o zamanın Rum lideri Glafkos Klerides ile KKTC Cumhurbaşkanı Rauf Denktaş arasında yapılan anlaşmalardan hareketle sürdürdüğünü yazdı. 
     KKTC Başbakanı Mehmet Ali Talat da, Bakanlar Kurulu çıkışında, gazetecilerin soruları üzerine mektup gönderildiğini doğrulayarak, Annan'ın kayıplarla ilgili çalışmaların ilerletilmesini istediğini belirtti. 
     Simerini, Papadopolos'un Annan'a dün gönderdiği yanıt mektubunda ise Genel Sekreter'in önerilerini kabul ettiğini ve Rum tarafının bunları gerçekleştirmek için mümkün olan her şeyi yapacağını belirttiğini bildirdi. 
     Haberi ''Annan Yolu Açıyor'' başlığıyla veren Fileleftheros ise kayıpların akıbetinin belirlenmesine yönelik yolun BM mühürüyle açıldığını yazdı. Gazete, BM Genel Sekreteri Annan'ın mektubunda, Aralık ayında konuya ilişkin olarak sunduğu önerileri yenilerini katarak tekrarladığını yazdı. 
     
</TEXT>
</DOC>
