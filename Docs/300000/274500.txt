<DOC>
<DOCNO> 274500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun18.html </URL>
<DATE> 2004/09/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
FDP lideri Westerwelle Türkiye'ye ne garanti, ne de yasak 
</HEADLINE>
<TEXT>

     Alman Hür Demokrat Parti FDP Genel Başkanı Guido Westerwelle, Türkiye'ye AB üyeliği için ne bir garanti verilebileceğini, ne de yasak getirilebileceğini söyledi. 
     Westerwelle, bugün başkent Berlin'de yaptığı açıklamada, ''Türkiye'ye AB üyeliği için ne bir garanti verilebilir, ne de yasak getirilebilir. Türkiye objektif olarak gerekli kriterleri yerine getirmek durumundadır'' dedi. 
     Bu nedenle, 6 Ekim'de AB Komisyonu tarafından sunulacak raporun çok önemli olduğuna dikkat çeken Westerwelle, AB Komisyonu'nun genişlemeden sorumlu üyesi Günter Verheugen'e de çağrıda bulunarak, raporu diğer komisyon üyeleriyle bir araya gelerek şekillendirmesi gerektiğini belirtti. 
     Westerwelle, Türkiye'ye diğer ülkelerden daha kötü ya da dahi iyi davranılmaması gerektiğini söyleyerek, şunları kaydetti 
     ''Verheugen raporu tek taraflı olarak kendi görüşleriyle boyamamalı, diğer komisyon üyeleriyle bir araya gelerek raporu şekillendirmelidir. Raporun tek taraflı görüşler içermesi tarafların tutumlarını sertleştirmelerine neden olacak. Bu şekilde hazırlanan bir raporun Türkiye'nin AB üyeliği sürecine de faydası olmayacaktır.'' Öte yandan, bazı Birlik partili CDU CSU politikacılar yaptıkları çeşitli açıklamalarla bir kez daha Türkiye'nin AB üyeliğine karşı çıktıklarını belirttiler. Federal meclis Avrupa Komisyonu Başkanı Matthias Wissmann CDU , Türkiye'ye, AB üyeliğinin kolay olduğu şeklinde bir duygu verilmemesi gerektiğini ifade ederek, Türkiye ile üyelik müzakerelerine başlanmasının ertelenmesi, bunun yerine ''imtiyazlı ortaklığın'' başlatılması çağrısında bulundu. 
     CSU Genel Sekreteri Markus Söder de ''Türkiye vaat ettiği şeyleri uygulamaya koymadan, bu inandırıcı bir mesele olmaktan uzak'' şeklinde konuştu. 
     Türkiye'nin AB üyeliğini destekleyen federal meclis Dış İlişkiler Komisyonu Başkanı Volker Rühe CDU ise Berliner Zeitung gazetesine yaptığı açıklamada, ''CDU, AB Komisyonu raporunu Türkiye ile ilgili kararına temel almalı'' dedi. 
     
</TEXT>
</DOC>
