<DOC>
<DOCNO> 264257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/guncel/agun.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dereler azdı yardım gecikti 
</HEADLINE>
<TEXT>


Sel felaketi Alibeyköy'ü vurdu. Alibeyköy Deresi'nin taşması sonucu birçok ev ve işyeri 2 metreyi bulan suların altında kaldı. Azgın sular yardımın gelmesini geciktirdi 

ÖMER ERBİL, PINAR AKTAŞ, ŞÜKRAN ÖZÇAKMAK, ŞAKİR AYDIN, OSMAN KARA, MEHMET AKİF ERDEM, BURCUM DEVREZ, GÖKHAN KARAKAŞ Fotoğraf GARBİS ÖZATAY, ERCAN ARSLAN, AHMET DUMANLI 

İstanbul'da sabah saatlerinde etkisini artıran yağış nedeniyle Alibeyköy Deresi'nin taşması sonucu çok sayıda ev ve işyeri su baskınına uğradı. Alibeyköy'de cadde ve sokaklardaki su seviyelerinin 2 metreyi bulması üzerine birçok vatandaş binalarda mahsur kaldı. Sel baskını nedeniyle park halindeki birçok araç suya kapılarak sürüklendi. Galeri Caddesi'nde bir karpuz kamyonu sürüklenerek devrildi. Çok sayıda araç birbirine girdi. 
Saatler sonra bölgeye, İstanbul Büyükşehir Belediyesi Afet Koordinasyon Merkezi AKOM ve sivil savunma ekipleri ile tahliye botları ve iş makineleri sevk edildi. Azgın sular asfalt ve kaldırım taşlarını yerinden sökerken, birçok yolun da bozulmasına neden oldu. Alibeyköy'deki bir kahvede bulunan ve su baskını sırasında cam kırılması sonucu el ve bacaklarından yaralanan 40-45 yaşlarındaki bir kişi, iş makinesiyle kurtarıldıktan sonra hastaneye kaldırıldı. 
Selin gece olmaması, büyük bir felaketin de önüne geçti. Bazı evlerin alt katları tamamen suyla doldu. Alt katlarda oturanlar günlerdir süren uyarıların da etkisi ile evlerini boşaltmışlardı. Bu da can kaybının önüne geçti. 

Fark edilmedi 
Alibeyköy Karadolap Mahallesi meydanında bulunan Kardeşler Kıraathanesi'nde sular altında kaldı. Kıraathanenin sahibi Vatan Özkaya, "Selin gelişini önce fark etmedik. Kapının camının kırılmasıyla birden içeriye su doldu. Kendimizi zor kurtardık" dedi. Karadolap Mahallesi Şahin Sokak'ta sular yerden 2 metre yükseldi. Bazı binaların duvarları yıkıldı. Tam bir mahrumiyet ve afet bölgesi görünümündeki mahallede elektrik ve su kesildi. 

Gaz kaçağı 
Alibeyköy Merkez Mahallesi Mert Sokak'ta çalışan iş makineleri, su altında kalan İGDAŞ Servis Kutusu'nu tahrip ederek gaz kaçağına yol açtı. Durumun farkına varılması üzerine olaya müdahale eden İGDAŞ ekipleri, vanaları kapatarak gaz kaçağını önlediler. AKOM yetkilileri, İstanbul'a sağnak yağmur sırasında metrekareye saatte 5 kilogram yağış düştüğünü açıkladılar. 

Otocenter değil, araba mezarlığı 

Sağanak yağış, Bağcılar Otocenter Galereciler Sitesi'ni de vurdu. Sabah erken saatlerde başlayan yağışla çok sayıda otomobil sel sularına kapılarak üst üste yığıldı, bazıları suya gömüldü. İşyeri sahipleri suların dükk nlarına girmemesi için kendi çabalarıyla tahtalarla yol boyu uzanan bir set oluşturdu. Afet Koordinasyon Merkezi, Otocenter bölgesindeki 25 vatandaşın kurtarıldığını bildirdi. 

Polis de mahsur kaldı 

Alibeyköy Polis Karakolu'ndaki polisler de mahsur kalanlar arasındaydı. Sular karakolun önündeki bir polis aracını sürükledi. Vatandaşa panzerle yardım etmek isteyen polis memurları suların yükselmesiyle selin ortasında kaldı. Araçların üzerinde bekleyen polislere iş makineleri yardım etti. 

'Bot var mı, bot ' 

Alibeyköy'de sel nedeniyle mahsur kalanlar, birbirlerine "Bot yok mu " diye seslendi. Evlerinde bot olanlar ise komşularının yardımına koştu. Galeri Caddesi'nin ara sokaklarındaki evlere bot olmadığı için saatlerce ulaşılamadı. gidilebildi. Birinci katını tamamen su basan Alibeyköy Endüstri Meslek Lisesi'ndeki bir grup öğrenci de Deniz Polisi'ne bağlı balık adamların botlarıyla kurtarıldı. 

Kamyonlar cankurtaran oldu 

Alibeyköy'de çok sayıda saatlerce evlerinin çatısında ya da balkonlarda endişeli gözlerle yardım gelmesini beklediler. Sel etkisini yitirdikten sonra mahsur kalanlara kamyon ve iş makineleriyle ulaşılabildi. Kamyon kasalarına bindirilen halk güvenli yerlere taşındı. Evde mahsur kalanların yakınları da yardım için çırpındı. 

100 trafik kazası 

İstanbul'da sabah saatlerinde etkisini artıran yağış nedeniyle Alibeyköy ve Çinçin derelerinin taşması sonucu Eyüp, Esenler, Küçükçekmece ve Güngören'de 4 bin 500 ev ve işyeri su baskınına uğradı. Suların çekilmeye başlamasıyla birlikte yağışın etkili olduğu bölgelerdeki binalarda mahsur kalan 86 kişi AKOM, sivil savunma, polis ve ilçe belediyeleri ekiplerinin çalışmalarıyla kurtarıldı. 
İstanbul genelinde çoğunluğu maddi hasarlı olmak üzere yaklaşık 100 trafik kazasının rapor edildiği bildirildi. Trafik kazası sayısında diğer günlere göre artış gözlenmediğini belirten yetkililer, vatandaşların uyarıları dikkate almalarının trafik kazalarında artış yaşanmamasında etkili olduğunu kaydettiler. 


</TEXT>
</DOC>
