<DOC>
<DOCNO> 261201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur23.html </URL>
<DATE> 2004/08/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kayıp mağaracının cesedi rekor denemesinde bulundu .. 
</HEADLINE>
<TEXT>

     Dünyanın en derin 12. mağarası olan Peynirlikönü Düdeni'nde 1429 metre derinliğe inmeyi ilk kez başaran araştırma ekibi, üç yıl önce sel nedeniyle kaybolan Mehmet Ali Özel'in cesedine ulaştı. 
     Boğaziçi Üniversitesi Mağara Araştırma Kulübü'nden yapılan açıklamaya göre, kulüp üyeleri Anamur Torosları'nda bulunan Peynirlikönü Düdeni'nde 1429 metre derinliğe inerek yine bu mağaraya ait olan Türkiye rekorunu geliştirdi. 
     Dünyanın en derin 12. mağarası olan düdende yapılan araştırmada, mağaracı Özel'in cesedine de ulaşıldı. Kulüp tarafından 1992 yılında bulunan aynı mağarada 2000 senesinde o zamanki Türkiye rekoru olan -1322 metre derinlikte bırakılan çalışmalara devam edilmesi amacıyla tam mağaranın sonuna yaklaşılmışken 2001'de meydana gelen sel sonucunda hayatını kaybeden Özel'in cesedi bulundu. 
     Talihsiz mağaracının naaşı ailesine teslim edildi. 
     
     REKOR NASIL KIRILDI 
     Bu yıl 18 Temmuz günü Bulgaristan Mağaracılık Federasyonu ile ortaklaşa olarak yeniden başlayan çalışmalar için mağaranın 700 ve 1300 metre derinliğinde kamplar kuruldu. 
     Hiç dışarı çıkmadan bu kamplarda günlerce kalan mağaracılar, dışarıdaki ana kamp ile kurdukları telefon hattıyla haberleşti. 
     Ana kampla uydu telefonu aracılığıyla dün yapılan görüşmede dağcıların derinliğini 1429 metre olarak ölçtükleri mağara, dünyanın en derin 12. mağarası konumuna ulaştı. 
     Türkiye ve Asya'nın en derin mağarası olan ve büyük bir göl ile sona eren mağaranın haritasını çizen ekip, mağaradan jeolojik formasyon ve bioslepleolojik bulgular topladı. 
     Bulguların yakın zamanda rapor halinde toplanarak yayınlanacağı bildirildi. 
     
</TEXT>
</DOC>
