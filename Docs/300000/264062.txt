<DOC>
<DOCNO> 264062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun20.html </URL>
<DATE> 2004/08/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kuzey Kore, güneyi düşmanlık politikasını sona erdirmeye çağırdı 
</HEADLINE>
<TEXT>

     Kuzey Kore, düşmanlık politikası izlemekle suçladığı Güney Kore'yi ''baş düşman'' kavramını sona erdirmeye çağırdı. 
     Resmi Rodong Sinmun gazetesinde yer alan makalede, tüm Korelilere 15 Haziran ortak bildirisi temelinde Kuzey ile Güney arasında yeniden uzlaşma ve işbirliğini ilerletme çağrısı yapıldı. 
     Yeni Çin Haber Ajansı'nın bildirdiğine göre makalede, Kuzey Korelilerin Güney Kore'de halen ''baş düşman'' olarak görüldükleri kaydedildi. 
     Güney Kore'nin ABD ile işbirliği yapmasının eleştirildiği makalede, ''Güney, Kore milletine bölünme trajedisini ve her türlü belayı yaşatan dış güçlerle işbirliği yapıyor'' denildi. 
     ''Baş düşman'' kavramıyla ilgili olarak Güney Kore yetkililerinin tutumlarını açıklığa kavuşturmaları istenen makalede, birleşmeden yana tutum almakla buna karşı olmanın vatanseverlik ile ihaneti ayıran mihenk taşı olduğu görüşü savunuldu. 
     Güney Kore makamları Temmuz ayının başlarında Kuzey Kore'nin eski lideri Kim İl Sung'un ölümünün 10. yıldönümü etkinliklerine katılmak isteyen birleşme yanlısı gruplara ve Kuzey Kore'deki 15 Ağustos Kurtuluş Günü kutlamalarına katılmak isteyen üniversite öğrencilerine izin vermemişlerdi. 
     Bu arada, Güney Kore'nin ABD ile bir ortak askeri tatbikat düzenleyeceği açıklandı. 
     Bu gelişmelerden sonra Kuzey Kore tarafı Güney Kore'ye yönelik eleştirilerin dozunu artırdı. 
     Bunun sonucunda bu ayın başlarında yapılması planlanan bakanlar düzeyindeki görüşmeler ileri bir tarihe ertelendi. 
     
</TEXT>
</DOC>
