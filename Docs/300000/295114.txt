<DOC>
<DOCNO> 295114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun16.html </URL>
<DATE> 2004/12/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
ABD'nin Cidde konsolosluğuna silahlı baskın 5 ölü 
</HEADLINE>
<TEXT>

     ABD'nin Cidde konsolosluğuna düzenlenen saldırıda, güvenlik görevlisi 4 Suudi hayatını kaybetti, 18 kişi rehin alındı. Konsolosluğu 200 polis kuşattı ve düzenlenen operasyonda 3 saldırgan öldürüldü, 2'si yaralı ele geçirildi ve rehineler kurtarıldı. 
     Suudi Arabistan İçişleri Bakanlığı sözcüsü, konsolosluk binasının önünde bir patlama olmasının ardından içeriye sızan silahlı saldırganların aşırı dinci olduğunu söyledi. 
     Sözcü, Suudi televizyonunda yaptığı açıklamada, yakalanan ve tutuklanan 2 saldırganın yaralı olduğunu, durumun kontrol altına alındığını kaydetti. 
     
     5 çalışan öldü 

     Konsolosluk sözcüsü Carol Kalin, Reuters'a yaptığı açıklamada, saldırıda konsoloslukta çalışan Amerikalı olmayan 5 görevlinin öldüğünü, bunlardan birinin sözleşmeli güvenlik görevlisi olduğunu kaydetti. 
     Kalin, ölen konsolosluk çalışanlarının milliyetlerine ilişkin açıklama yapmazken, güvenlik kaynakları bu kişilerin Arap ve Asyalı olduğunu bildirdi. 
     Carol Kalin, yaralanan bazı konsolosluk görevlilerinin de hastaneye kaldırıldığını sözlerine ekledi. 
     Sözcü, saldırıda Amerikalı personelden ölen ya da yaralanan olmadığını yineledi ve bütün Amerikalıların güvende olduğunu söyledi. 
     Saldırganlar, bina içine sızarak el bombalarıyla saldırdı ve binayı ateşe verdi. Tanıklar, bir patlamanın ardından binadan silah sesleri yükseldiğini aktarmıştı. 
     Suudi yetkililer saldırıyla ilgili bir açıklama yapmazken, saldırının sorumluluğunu henüz üstlenen olmadı. 
     
     Bush Teröristler hala aktif 

     Bu arada, ABD Başkanı George Bush, ABD'nin Cidde'deki konsolosluğuna saldırının ardından yaptığı açıklamada, saldırının teröristlerin hala aktif olduğunu gösterdiğini söyledi. 
     Bush, Irak Devlet Başkanı Gazi El Yaver ile yaptığı görüşmenin ardından düzenlenen basın toplantısında, Suudi Arap yetkililere teşekkür etti ve ''Saldırı, teröristlerin hala aktif olduğunu gösteriyor'' dedi. 
     Teröristlerin faaliyetlerinin Irak'taki seçimleri daha da hayati kıldığını belirten Bush, bu ülkede seçimlerin öngörüldüğü gibi 30 Ocak 2005'te yapılmasını istediğini bir kez daha vurguladı. 
     Bush, ''Irak'ta özgür bir toplum, teröristler için tam bir yenilgi olacaktır'' dedi. 
     
</TEXT>
</DOC>
