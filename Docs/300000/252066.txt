<DOC>
<DOCNO> 252066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/axspo02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Junior Yolda 
</HEADLINE>
<TEXT>


Sarı-Kırmızılılar, Milan'da forma giyen Brezilyalı yıldızı sonunda ikna etmeyi başardı. Sambacı'nın imza için pazartesi İstanbul'da olması bekleniyor 

CÜNEYT KARAKAYA 


İşi bitirdiler 
GALATASARAY, günlerdir pazarlık yaptığı Roque Junior'u sonunda renklerine katmayı başardı. İtalya'nın Milan takımında forma giyen Brezilyalı futbolcunun, Bayer Leverkusen'den gelen teklife karşın, Galatasaray'ı tercih ettiği bildirildi. Roque Junior'un, yıllık 900 bin dolar alacağı ve bir yılı opsiyonlu olmak üzere 3 yıllık sözleşme imzalayacağı açıklandı. 

Teminat mektubu 
SARI - Kırmızılı yöneticilerin, Junior'u ikna etmek için banka teminat mektubu vermeyi kabul ettiği bildirildi. Bu arada Milan'a da yıldız futbolcunun bonservisi için 2 milyon Euro ödeneceği belirtildi. Ailesiyle birlikte Barbados Adaları'nda tatil yapan Roque Junior'un, pazartesi günü sözleşme imzalamak için İstanbul'a gelmesi bekleniyor. 

Gallardo çıkarması 
BAŞKAN Özhan Canaydın'ın iş ortağı Haim Fresco'nun, River Plate'de forma giyen Gallardo ile buluşmak için Arjantin'e gittiği öğrenildi. Fresco'nun Monaco'dan komşusu olan yıldız futbolcuyla baş başa görüşüp, bu transferi çözmeye çalışacağı bildirildi. Gallardo, teklifi kabul ederse Sportif Direktör Mustafa Turgun Arjantin'e geçecek. 

Komando Kampı 

Galatasaray'ın Hollanda kampındaki mesaisi sabahın erken saatlerinde başlıyor. Teknik Direktör Gheorghe Hagi, oyuncularına nefes aldırmıyor 


Kingston girişimi 

ERHAN TELLİ 

GALATASARAY, pasaportunun süresi dolan ve Gana'da mahsur kalan kaleci Kingston için İçişleri Bakanlığı'ndan yardım istedi. Hem Türk, hem de Gana vatandaşı olan Kingston için önceki günlerde yapılan başvurunun, NATO zirvesi nedeniyle sonuçsuz kaldığı öğrenildi. Sarı - Kırmızılılar, dün yeniden resmi girişimlere başladı ve Kingston'a yeni bir pasaport çıkarılmasını talep etti. 

Yükleme zamanı 
YENİ sezon hazırlıklarının ikinci etabını Hollanda'da sürdüren Galatasaray'da çalışma temposu her geçen gün artıyor. Sabah ilk saatlerinden itibaren mesaiye başlayan Sarı - Kırmızılılar'da dün de yoğun bir gün yaşandı. Teknik Direktör Hagi ve yardımcıları, takıma önce fitness salonunda, daha sonra da sahada kondisyona yönelik zor bir çalışma programı uygulattı. 

Sık sık uyardı 
AKŞAM antrenmanında ise dar alanda pas çalışması ve çift kale maç yapıldı. Rumen teknik adam, oyuncularından özellikle kademe hatalarına dikkat edilmesini istedi. Zaman zaman sertleşen Gheorghe Hagi, "Dikkat edin. Yardımlaşın" uyarısı yaptı. Bu arada genç teknik adamın, takımın taktiğini netleştirmek için yeni transferlerin kampa katılmasını beklediği öğrenildi. 

Mondragon imza bekliyor 
KOLOMBİYA Milli Takım kampından sakatlığı nedeniyle affını isteyen Mondragon'un, doktor raporlarının onaylanmasını beklediği öğrenildi. Milli Takım doktorunun, sakat olduğuna dair verilen raporu imzalamasının ardından tecrübeli kalecinin kafileden ayrılacağı ve Galatasaray'ın Hollanda kampına katılacağı açıklandı. 

Prates ile ipler koptu 
GALATASARAY, Brezilyalı oyuncusu Cesar Prates ile olan sözleşmesini karşılıklı olarak fesh etti. Sarı - Kırmızılı yöneticilerin, Sambacı'ya alacaklarına karşılık olarak bonservisini ücretsiz verdiği öğrenildi. Prates'in Türkiye'den birçok takımdan teklif almasına karşın yeniden Portekiz Ligi'ne dönmeye sıcak baktığı iddia edildi. 

Galatasaray Günlüğü 

Menajer krizi 
SARI - Kırmızılı takımın kamp yaptığı Golden Tulip Oteli'ne menajerler akın etti. Danimarka'dan geldiğini söyleyen bir gurbetçi vatandaş 17 yaşındaki oğlunun idmana çıkarılmasını istedi. Menajer Ayhan Akbin, "Biz deneme tahtası değiliz" sözleriyle, menajeri geri gönderdi. 

Yaşına göre 
GALATASARAYLI futbolcular dün akşam yapılan antrenmana da bisikletlerle gittiler. Yol boyunca yarışan Sarı - Kırmızılılar'ın oldukça neşeli olduğu gözlendi. Bu arada Hagi'nin, çocuklar için yapılan bir bisikleti Sabri'ye vererek "Herkes yaşına göre binsin" demesi kahkahalara neden oldu. 

Bratu'ya talip 
GEÇTİĞİMİZ sezon Galatasaray'da beklenen performansı gösteremeyen ve gönderilmesi gündeme gelen Bratu'yu Yunanistan'ın Panionios Kulübü'nün istediği öğrenildi. Başkan Pagozidis'in, bu transfer için İstanbul'a geldiği ancak Sarı - Kırmızılı yönetimden olumsuz yanıt aldığı iddia edildi. 

Minik aslanlar şampiyon 5-2 
GALATASARAY Minik Futbol Takımı, İstanbul Şampiyonası'nda Beşiktaş'ı 5 - 2 yenerek birinci oldu. Sarı-Kırmızılılar Fenerbahçe'nin Dereağzı Tesisleri'nde yapılan ve normal süresi 2 - 2 biten maçta Beşiktaş'ı uzatmada mağlup ederek şampiyonluğa ulaştı. 

Tişört krizi 
HOLLANDA kampının ilk iki gününde kondisyon ağırlıklı çalışmalar yapan Galatasaray'a tişört yetişmiyor. Yoğun tempo nedeniyle terleyen futbolcular dünkü idmanda iki kez üstlerini değiştirmek zorunda kaldı. Ancak bu da yetmeyince malzemeciler otele dönüp, bir takım daha tişört getirdi. 




</TEXT>
</DOC>
