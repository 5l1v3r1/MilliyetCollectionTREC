<DOC>
<DOCNO> 263651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur24.html </URL>
<DATE> 2004/08/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Büyükşehir Belediyesi şiddetli yağış için üst düzeyde alarma geçti... 
</HEADLINE>
<TEXT>

     İstanbul Büyükşehir Belediyesi'nin şiddetli yağışa karşı üst düzeyde alarma geçtiği bildirildi. 
     Belediyeden yapılan yazılı açıklamada, Devlet Meteoroloji İşleri Genel Müdürlüğü ve İstanbul Büyükşehir Belediyesi Afet Koordinasyon Merkezi AKOM meteoroloji mühendislerinin hava tahmin raporlarına göre, İstanbul'un 4 gün süreyle sağanak ve gökgürültülü yağışın etkisi altına girdiği belirtilerek, şöyle denildi 
     ''Yağış öncesi tedbirlerini alan İtfaiye Daire Başkanlığı, Yol Bakım ve Onarım Müdürlüğü, İSKİ, Park ve Bahçeler Müdürlüğü, Sosyal İdari İşler Müdürlüğü, İlkyardım ve Can Kurtarma Müdürlüğü, İşletmeler Müdürlüğü'nün tüm ekipleri, AKOM'un koordinasyonunda çalışmalarına başladı. İstanbul Trafik Denetleme Şube Müdürlüğü'nden polis ekipleri de, AKOM koordineli olarak yol durumu hakkında yönlendirme yapacak. Ayrıca su baskınlarına karşı müdahale edilecek. 
     Dere yatakları çevresinde güvenlik önlemi alan birimlerce, su taşkını olması halinde vatandaşların tahliye planları yapıldı. Su baskınlarından etkilenebilecek vatandaşlar için İstanbul Büyükşehir Belediyesi Sosyal Tesisleri'nde konaklama imkanları hazırlandı. Ayrıca Ümraniye Haldun Alagaş ve Alibeyköy Tevfik Aydemir kapalı spor salonları, su baskınlarından etkilenen vatandaşlar için hazırlanacak. 
     Yağışın özellikle alçak kesimlerde ve dere yataklarının bulunduğu bölgelerde su baskınlarına yol açacağı göz önüne alınarak, çalışmalar bu bölgelerde yoğunlaştırıldı.'' 
     
</TEXT>
</DOC>
