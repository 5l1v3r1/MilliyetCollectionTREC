<DOC>
<DOCNO> 262301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/axyas02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terli terli' bol su için 
</HEADLINE>
<TEXT>


Annelerimizin kafamıza kazıdığı 'Terli terli su içilmez' tabusu yıkılıyor. Erciyes Üniversitesi öğretim üyesi Karaoğlu'na göre spor yaparken su, soğuk ayran iyi geliyor 


'Genel inanış yanlış' 
TÜRKİYE Futbol Federasyonu Sağlık Kurulu Üyesi, Erciyes Üniversitesi Tıp Fakültesi Ortopedi ve Travmatoloji öğretim üyesi Sinan Karaoğlu, halk arasında terliyken su içilmeyeceği yönündeki inanışın yanlış olduğunu söyledi. Karaoğlu, "Sıvı kaybı telafi edilmemiş vücudun kalp ve damar sistemi zorlanır... Çabuk yorulma, kramplar ve bacak ağrıları görülür" dedi. 

Sık sık, azar azar su 
VÜCUDUN ihtiyacından fazla sıvı alınmasının da sorunlara yol açacağını anlatan Karaoğlu, en doğru yöntemin az miktarda sık sık sıvı alınması olduğuna dikkati çekti. Karaoğlu, spor aktiviteleri sırasında vücudun kaybettiği oranda sıvı alması gerektiğini de vurguladı. 

Soğuk içecek daha iyi 
KARAOĞLU, şöyle devam etti "Terlemeyle kaybedilen elektrolit ve enerjiyi yerine koyacak tuzlu ayran veya şekerli ve vitamin katkılı enerji içecekleri tercih edilebilir. İçeceklerin serin olması daha faydalıdır. Sıvı almak, spor sırasında gereken temel bir sağlık kuralı olarak algılanmalı." 


</TEXT>
</DOC>
