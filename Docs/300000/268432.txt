<DOC>
<DOCNO> 268432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko11.html </URL>
<DATE> 2004/09/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hazine'nin vadesi geçmiş alacak stoku büyüyor... 
</HEADLINE>
<TEXT>

     Hazine'nin vadesi geçtiği halde ilgili kuruluşlardan tahsil edemediği alacakları büyüyor. Bu yılın haziran sonu itibariyle vadesi geçen alacakların tutarı 25.4 katrilyona çıkarken, vadesi gelmemiş olanlarla birlikte Hazine'nin toplam alacak stoku da 57.4 katrilyon lirayı buluyor. 
     Hazine Müsteşarlığı'nın verilerine göre, Hazine'nin vadesi dolduğu halde tahsil edemediği alacaklarının tutarı geçen yılın sonuna göre 7.4 katrilyon lira arttı ve 25.4 katrilyon liraya yükseldi. Bu alacakların yarıdan fazlası Tasarruf Mevduatı Sigorta Fonu'ndan TMSF kaynaklanıyor. 
     TMSF'nin vadesi geçtiği halde Hazine'ye ödemediği borçlarının tutarı, geçen yılın sonuna göre yaklaşık 4.5 katrilyon liralık artışla bu yılın haziran sonu itibariyle 13.7 katrilyon liraya ulaştı. Hazine, batık bankaların 
     yükümlülüklerinin karşılanması amacıyla TMSF'ye borç olarak iç borçlanma kağıdı vermişti. Söz konusu kağıtlar vadesi doluğunda Hazine tarafından ödeniyor. TMSF batık bankalardan kaynaklanan alacaklarını tahsil edremediği için Hazine'ye olan söz konusu borcunu vadesinde ödeyemiyor. Hazine'nin vadesi geçmiş alacak stoku içinde ikinci sırayı İzmit Büyükşehir Belediyesi alıyor. İzmit Büyükşehir Belediyesi'nin vadesi geçtiği halde ödemesini yapmadığı borçların tutarı 3.9 katrilyon lira düzeyinde bulunuyor. Belediye'nin borcunun büyük bölümü, Hazine'nin İzmit Su A.Ş.'ye YİD garantisi kapsamında yaptığı ödemelerden kaynaklanıyor. Bu yılın haziran sonu itibariyle, Kamu Ortaklığı Fonu'nun Hazine'ye 1.7 katrilyon, İzmir Büyükşehir Belediyesi'nin 1 katrilyon, Gaziantep Büyükşehir Belediyesi Su ve Kanalizasyon İdaresi'nin 794.8 trilyon, Ankara Büyükşehir Belediesi EGO Genel Müdürlüğü'nün 771 trilyon, TCDD'nin 468.9 trilyon, Marmaris-İçmeler-Armutlu Belediyeler Birliği'nin 456.6 trilyon liralık vadesi geçtiği halde ödemediği borcu bulunuyor. 
     
     TOPLAM ALACAK STOKU 
     Hazine'nin vadesi gelmemiş olanlarla birlikte toplam alacak stoku ise bu yılın Haziran sonu itibariyle 57.4 katrilyon liraya ulaştı. Haziran sonu itibariyle Hazine'ye en fazla borcu bulunan kuruluş 35 katrilyon lirayla TMSF. Bu kuruluşu, 4 katrilyon lirayla İzmit Büyükşehir Belediyesi, 2.3 katrilyon lirayla Elektrik Üretim A.Ş., 1.7 katrilyon 
     lirayla Ankara Büyükşehir Belediyesi, 1.3 katrilyonla İzmir Büyükşehir Belediyesi, 1.1 katrilyon lirayla da Toprak Mahsulleri Ofisi izliyor. Ankara Büyükşehir Belediyesi'nin toplam borcu, EGO'nun 969.7 trilyon, ASKİ'nin de 463.3 trilyonluk borcuyla birlikte 3.1 katrilyon lirayı geçiyor. 
     
     TAHSİLAT 
     Hazine'nin bu yılın ilk altı ayında alacaklarından kaynaklanan tahsilatı ise 897.1 trilyon lirada kaldı. 
     Tahsilatın 325.8 trilyon liralık bölümü Özelleştirme İdaresi Başkanlığı'ndan yapıldı. Altı aylık dönemde, Elektrik Üretim A.Ş. 159.8 trilyon, Türkiye Elektrik İletim A.Ş. 51.3 trilyon, Türkiye Sınai Kalkınma Bankası 45.4 trilyon, ERDEMİR 33.6 trilyon, Bursa Büyükşehir Belediyesi, Ankara Su Kanalizasyon İdaresi ve İzmir Büyükşehir Belediyesi de 20'şer trilyon liranın üzerinde ödeme yaptı. 
     
</TEXT>
</DOC>
