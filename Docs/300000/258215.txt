<DOC>
<DOCNO> 258215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun34.html </URL>
<DATE> 2004/07/26/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Shape'te terör alarmı iddiası... 
</HEADLINE>
<TEXT>

     Belçika'nın Mons kenti yakınlarında bulunan NATO Avrupa Kuvvetleri Komutanlığı SHAPE , ''İtalya'dan gelen bir istihbarat üzerine'' güvenlik alarmına geçirildi. 
     Güvenilir kaynaklardan elde edilen bilgilere göre, İtalya'da ele geçirilen bir şahıs, SHAPE'e yönelik saldırı tehdidi olduğu bilgisi verdi. 
     Belçika Kraliyet Savcısı Christian Henry, terörle mücadele birimlerinin alarma geçirildiğini, SHAPE ve çevresinde alarm düzeyinin azamiye yükseltildiğini, çeşitli önlemler alındığını bildirdi. 
     Savcı, Mons bölgesinde tüm polis birimlerinin olağanüstü hal uygulamasına geçirildiğini, SHAPE'e girişin tek kapı üzerinden ve sıkı denetleme ile yapıldığını, askeri yetkililerin de güvenlik önlemlerini artırdıklarını ve devriye sayısının çoğaltıldığını duyurdu. 
     SHAPE'e yönelik terör tehdidinin çok ciddiye alındığı ifade ediliyor. 
     Olayla ilgili bilgi vermeyen SHAPE resmi kaynakları, alarm durumunun ''basit bir tatbikat'' olduğunu söyledi. 
     İtalya'daki bir limanda dövülmüş olarak bulunan ve Interpol için çalıştığını öne süren bir Yunan'ın, aşırı dincilerin SHAPE'e saldırı düzenleyeceklerine yönelik bilgiler öne sürdüğü belirtildi. 
     Söz konusu şahsın SHAPE'in konumu ve bazı kapıları hakkında verdiği ayrıntılı bilgilerin, tehdidin ciddiye alınması gerektiğini gösterdiği bildiriliyor. 
     
</TEXT>
</DOC>
