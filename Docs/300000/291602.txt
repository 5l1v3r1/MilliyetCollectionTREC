<DOC>
<DOCNO> 291602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/gun05.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şengelin'den 133 kilo eroin çıktı 
</HEADLINE>
<TEXT>


Van ve İstanbul polisinin yaptığı 'Şengelin' operasyonunda 133 kilo eroin yakalandı 

ERDAL KILINÇ İstanbul 

Van ve İstanbul polisinin ortaklaşa düzenlediği "Şengelin" adı verilen operasyonda, fayansların arasına gizlenerek yurtdışına çıkarılmak istenen 133 kilo eroin ele geçirildi. 
İran'dan getirilen eroinin Esenler'deki bir adresten yurtdışına sevkıyatının yapılacağı istihbaratı üzerine polis, Ömer Batur ve eşi Şehriban Batur'u takibe aldı. Batur'un, eşini arayarak "Emanetleri evden çıkar, başımız belaya girecek" diyerek uyarıp eroini komşuları Nursen Yılmaz'ın evine bırakması üzerine operasyona başlandı. Yapılan baskında, Yılmaz, Batur çifti ve kayınbiraderi Ömer Gül, gözaltına alındı. Nakliyeyi yapacağı öne sürülen Gül'ün kardeşiyle arkadaşı da yakalandı. Batur'un evindeki aramada 3 kilo eroin bulunurken, Yılmaz'ın evinde fayansların arasına gizlenmiş 130 kilo eroin ele geçirildi. 
Operasyonun Van ayağında ise eroinin sahibi olduğu öne sürülen Sadrettin Şen de gözaltına alındı. Gözaltına alınan 7 kişiden komşu Yılmaz serbest bırakılırken, 6 kişi ise tutuklandı. 
Operasyona, Şen'in Van'daki takibinde, ailenin başka bir aşiretten kız isteme girişimlerinin yer aldığı konuşma kayıtlarından yola çıkılarak 'Şengelin' adı verildiği belirtildi. Öte yandan, Ümraniye'de bir TIR'ın çekicisinde 30 kilogram eroin ele geçirildi. 

Bagajda bir çuval eroin 

MUSTAFA KURTARAN İstanbul 
İstanbul Güngören'de, önceki gece polis ekiplerini gören Medeni Güneş, aracıyla kaçmaya çalıştı. Bunu fark eden ekipler, kovalayıp yakaladıkları Güneş'in otomobilinin bagajında 21 kilo 545 gram eroin ele geçirdi. Güneş, narkotik ekiplerine teslim edildi. 


</TEXT>
</DOC>
