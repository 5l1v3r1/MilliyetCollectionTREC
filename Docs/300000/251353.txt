<DOC>
<DOCNO> 251353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/spo02.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak saatler 
</HEADLINE>
<TEXT>


Fenerbahçe Teknik Direktörü Christoph Daum dün yönetimle bir araya geldi. Transferler masaya yatırıldı. Alman Milli Takımı için adı geçen tecrübeli çalıştırıcının durumu da tartışıldı 

YUSUF DURSUN 


Tansiyon yükseldi 
FENERBAHÇE Yönetimi önceki gün İstanbul'a gelen Teknik Direktör Christoph Daum ile dün kulüp binasında durum değerlendirmesi yaptı. Transfer çalışmalarının ele alındığı zirvede, adı Almanya Milli Takımı hocalığı için geçen tecrübeli çalıştırıcıya bu konudaki düşünceleri de soruldu. Başkan Aziz Yıldırım, "Seni bir yere bırakmayız. Birlikte koyduğumuz hedefleri unutma" dedi. 

Garanti verdi 
DAUM, kendisine teklif geldiğini doğruladı ancak kesinlikle Fenerbahçe'den ayrılmayacağını söyleyerek yüreklere su serpti. Bu arada Alman hocayı B.Dortmund'un da ısrarla istediği öğrenildi. Yusuf Şimşek ile de bir görüşme yapan ve bu oyuncu hakkındaki kararını bir iki gün içinde vereceği belirtilen Daum, sol kanada yapılacak transfer için Başkan Yıldırım ile yarın yine bir araya gelecek. 

Şampiyon başlıyor 
SARI - Lacivertliler, yeni sezon hazırlıklarına bugün başlayacak, 42 günlük aradan sonra topbaşı yapacak. Hollanda Milli Takımı'nda bulunan Hooijdonk ile yeni transfer Alex'in katılamayacağı idmanda yeni transferler Serkan Balcı, Deniz, Murat Hacıoğlu ve Önder Turacı hazır bulunacak. Samandıra'da 09.30'da toplanacak olan futbolcular, ardından günün ilk çalışmasını gerçekleştirecek. 

Petkov'a baskı 
YABANCI kontenjanında yer açmak isteyen Fenerbahçe, Petkov'u ikna etmek için ter döküyor. Yönetimin bugün Bulgar futbolcu ile görüşerek, uzlaşma yolları arayacağı öğrenildi. Sarı - Lacivertliler, Petkov ile yolların ayrılmasının ardından, bir süredir temasa geçtikleri Brezilyalı oyuncuya imza attıracaklar. Petkov, sözleşmesinin feshi için Fenerbahçe'den aldığı ücreti gideceği kulübün ödemesi şartını koşuyor. 

'Sorumluluk arttı' 
FENERBAHÇE'NİN yıldız futbolcusu Tuncay, yeni sezonda kendilerini zorlu bir maratonun beklediğini, ancak üç kulvarda da başarıya ulaşacaklarından kuşku duymadığını söyledi. Sezona yepyeni umutlarla girdiklerini belirten genç futbolcu, "Hedeflere ulaşabilmek için geçen yıldan daha çok çalışmalıyız. Artık sorumluluklarımız arttı. Kadromuz yenilendi. Hepimize çok büyük görevler düşüyor" diye konuştu. 



</TEXT>
</DOC>
