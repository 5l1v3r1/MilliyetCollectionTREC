<DOC>
<DOCNO> 280914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/yguven.html </URL>
<DATE> 2004/10/17/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Del Bosque'nin başarısı 
</HEADLINE>
<TEXT>



Diyarbakırspor'un yedekleriyle Beşiktaş'ın yedekleri arasında bu kadar da fark olsun tabi. Zaten her iki takımın da yedeklerle sahaya çıkma nedeni bile farklıydı. Beşiktaş sakat ve cezalılardan, Diyarbakırspor Beşiktaş'ın vetosundan "zayıflamıştı". 
Neyse, maç başladı. Beşiktaş telaşa kapıldı. Hızlı değil acele oynuyordu. Sağ kanadı Okan ve Ahmed Hassan çalıştırıyor, sol kanatta Juanfran çalışıyor, İbrahim Üzülmez topları düğümlüyordu. Diyarbakırspor ise defansif oyuna yeni boyutlar kazandıracak bir sistemle gol yememek için gelmişti İnönü'ye... Diyarbakırspor'un zor gol yiyip çok zor gol atan bir takım olduğu malumdu. Kafayı savunmaya takmış her takım gibi inanılmaz sayıda duran top kazandırıyordu rakibine. Daha yedinci dakika dolarken duran toplarla üç tehlike yaşadı Diyarbakır kalesi. Nitekim Beşiktaş'ın ilk yarıdaki golleri de duran topların ya ikinci ya da üçüncü hamlelerinden geldi. Ve her ikisinde de "hafif paslanmış gibi de olsa" Sergen'in yaratıcılığı vardı. Sergen'in paslı halini seyretmek bile zevk. Hele 58'de kendi kalesinden aldığı topu çalımla taşıyıp Carew'in önüne uzatması var ki, şiir gibi... 

Geciken patlama 
Maç ikinci yarıda Beşiktaş'ın aleyhine dönmeye başlayınca Del Bosque ilginç bir değişiklik yaptı ve Carew'in yerine İbrahim Akın'ı aldı. Evet, Diyarbakırspor ikinci yarıda alan genişletiyor ve presle orta sahadan geçirmiyordu Beşiktaşlıları. Sergen yorulmuştu. Bu zorlu dakikalarda temposundan bir şey kaybetmeyen sadece tribünlerdi. Üçüncü gol de Okan'ın milimetrik paslarından birini takip eden İbrahim'den gelince rahatladı Beşiktaş... Sevindi... İbrahim'in dördüncü golünde ise İnönü bayram yerine döndü. Kimbilir, belki de bu Beşiktaş'ın beklenen ve hayli gecikmiş patlamasıydı. 
Ne yazık ki, bu maça sakat, cezalı ve vetolu futbolcular imza attı. Beşiktaş'a farklı takımla, farklı kazandığı maçtan sonra net ve açık gelecek tahminleri yapmak ne kadar zorsa, Diyarbakırspor'dan da ümidi kesmek o kadar zor. 
Son söz hocaya... Del Bosque, Türkiye'de kaldığı şu kısa süre içinde hiçbir şey yapmadıysa "şunun yerinde bu oynasaydı" türünden eleştirileri ortadan kaldırdı. Nasıl mı Her maçta değişik takım yaparak ve Beşiktaş'ın omurgasını herkesten bucak bucak saklayarak. O yüzden, Beşiktaş'ın dünkü on birini kimse yadırgamadı. Bu da bir teknik direktör başarısı değil mi 


</TEXT>
</DOC>
