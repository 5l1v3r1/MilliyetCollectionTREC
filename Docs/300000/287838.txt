<DOC>
<DOCNO> 287838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur24.html </URL>
<DATE> 2004/11/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Eski BDDK yöneticilerinin yargılanması durduruldu... 
</HEADLINE>
<TEXT>

     İmar Bankası'nın izinsiz hazine bonosu ve devlet tahvili satışında görevlerini kötüye kullandıkları ve ihmal ettikleri iddiasıyla eski BDDK Başkanı Engin Akçakoca ve 6 kurum yöneticisinin yargılandığı davada, Akçakoca dışındaki sanıklar hakkındaki yargılama, soruşturma izni verilmediği gerekçesiyle durduruldu. 
     Ankara 24. Asliye Ceza Mahkemesi'nde görülen davanın duruşmasına, bazı İmar Bankası mudisi şikayetçiler ve avukatlarıyla, bazı sanıkların avukatları katıldılar. 
     Sanıklar hakkında, yargılamanın önşartı olan soruşturma izni olup olmadığı konusunda Devlet Bakanlığı'na yazılan müzekkereye cevap geldi. 
     Devlet Bakanlığı, Engin Akçakoca hakkında soruşturma izni verildiğini, ancak kararın tebliğ edilmediğini bildirdi. 
     Şikayetçilerin avukatı Ercüment Yücel, Akçakoca'ya kararın tebliğ edilmesinin gerekli olmadığını savundu. Akçakoca'nın bu konuyu bildiğini ifade eden Yücel, davanın esasına girilerek eksikliklerin tamamlanmasını istedi. 
     
     ''İTİRAZ HAKKINI KULLANAMADIK'' 
     Akçakoca'nın avukatı ise soruşturma izni müvekkiline tebliğ edilmediği için karara karşı itiraz ve dava açma hakkının korunmadığını dile getirerek, davanın devam etmemesi gerektiğini ileri sürdü. 
     Bazı BDDK yöneticilerinin avukatı Osman Kürkçüoğlu ise Bankalar Yasası'na göre kurum personeli hakkında dava açılması için BDDK'nın soruşturma izni şartı bulunduğuna işaret ederek, müvekkilleri hakkındaki davanın durmasına karar verilmesini talep etti. 
     Cumhuriyet Savcısı Nuh Mete Yüksel, Akçakoca hakkında izin verilmesinin yargılama şartı için yeterli olduğunu belirterek, tebligat yapılmamasının davanın sürmesine engel olmadığını ifade etti. 
     Kurum personeli olan diğer sanıklar hakkında BDDK tarafından izin verilmediğinden yargılamanın durdurulmasına karar verilmesini isteyen Yüksel, Akçakoca hakkındaki davanın ise sürdürülerek esasına girilmesini talep etti. 
     
     TEK SANIK, AKÇAKOCA KALDI 
     Yargıç Şahin Kurt, Akçakoca yönünden, soruşturma izninin yasal makam tarafından verildiği, 4389 sayılı Bankalar Yasası'nda tebligat yapılması ve itiraz hakkına ilişkin hüküm bulunmadığı gerekçesiyle yargılamaya devam edilmesine karar verdi. 
     Kurt, diğer sanıklar yönünden ise, sanıklar hakkında soruşturma izni olmadığı, ancak 4389 sayılı Yasa'nın 3 8. maddesi uyarınca BDDK tarafından soruşturma izni verilmesi şartı bulunduğu gerekçesiyle davanın, Ceza Muhakemeleri Usulü Kanunu'nun CMUK 2. maddesi uyarınca durdurulmasını karara bağladı. 
     Şikayetçilerin müdahillik taleplerinin, dosyanın kapsamlı olması nedeniyle daha sonra değerlendirilmesini kararlaştıran Kurt, duruşmayı, eksikliklerin giderilmesi için erteledi. 
     İddianamede, Engin Akçakoca'nın, izinsiz hazine bonosu satışının tespiti ve engellenmesi için SPK ve Hazine yetkilileriyle işbirliği imkanlarını araştırmadığı, ekonomide önemli zarar doğuracak işlemlerin sürmesine seyirci kaldığı, eyleminin görevi ihmal suçunu oluşturduğu önü sürülüyor. Akçakoca hakkında, Türk Ceza Kanunu'nun TCK ''görevi ihmal'' suçunu düzenleyen 230. maddesi uyarınca 3 aydan 1 yıla kadar hapsi talep ediliyor. 
     Haklarında yargılamanın durdurulması kararı verilen Bankalar Yeminli Başmurakıbı Veysel Oğuz ile Bankalar Yeminli Murakıbı Nazım Demirtaş, hazine bonosu satışı işlemleri üzerinde durmamak ve kanunsuzluğu tespitte yetersiz kalmakla, eski BDDK Başkan Yardımcısı Teoman Kerman, Değerlendirme ve Uygulama Dairesi Başkanı Niyazi Çakır ile yardımcıları Levent Deveci ve Erhan Batur da ihbar niteliğindeki yazıları yanlış yönlere kanalize etmekle suçlanıyorlardı. 
     
</TEXT>
</DOC>
