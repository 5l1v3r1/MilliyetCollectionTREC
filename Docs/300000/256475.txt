<DOC>
<DOCNO> 256475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun35.html </URL>
<DATE> 2004/07/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AB Komisyonu, 5 ülkeyi dava ediyor... 
</HEADLINE>
<TEXT>

     AB Komisyonu, ayrımcılıkla mücadele konusunda gerekli adımları atmadıkları iddiasıyla Avusturya, Almanya, Finlandiya, Yunanistan ve Lüksemburg aleyhine Avrupa Adalet Divanı'na başvuruda bulunma kararı aldı. 
     Irk, dil, din, etnik köken, yaş, cinsel tercihler gibi alanlarda ayrımcılık yapılmamasına ilişkin AB yasalarının ulusal yasalara uyarlanması için verilen sürenin bir yıl önce dolmasına rağmen söz konusu ülkelerin ilerleme sağlamadığını belirten komisyon, konuyu Adalet Divanı'na götürmeye karar verdiğini açıkladı. 
     AB Konseyi'nin 2000 yılında onayladığı ve 25 üye ülkenin ulusal yasalarını uyarlamasını istediği yasalar, istihdam, iş koşulları, ücretler, eğitim, sosyal güvenlik, mallara ve hizmetlere ulaşım gibi alanlarda ayrımcılığı engellemeyi hedefliyor. 
     Komisyon, söz konusu ülkelerin ulusal yasalarını AB'ye uyarlamadıklarını veya bu yönde atılan adımların yetersiz görüldüğünü belirtti. 
     AB Komisyonu'nun bu girişiminin ardından Avusturya, Almanya, Finlandiya, Yunanistan ve Lüksemburg'un, 2 ay içinde, gerekçeli savunma vermeleri beklenecek. Komisyon, bu savunmayı inceledikten sonra Adalet Divanı'nda dava açabilecek. 
     
</TEXT>
</DOC>
