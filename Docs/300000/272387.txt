<DOC>
<DOCNO> 272387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo17.html </URL>
<DATE> 2004/09/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fenerbahçe'de durmak yok 
</HEADLINE>
<TEXT>

     Avrupa Şampiyonlar Ligi'nde D Grubu'ndaki ilk maçında Çek Cumhuriyeti'nin AC Sparta Prag takımını yenerek ilk maçlar sonunda grupta liderliğe yükselen Fenerbahçe, hafta sonu Birinci Süper Lig'de Malatyaspor ile yapacağı maçın hazırlıklarına ara vermeden başladı. 
     Samandıra Tesisleri'nde antrenör Roland Koch yönetiminde gerçekleştirilen çalışma, bir hayli neşeli geçti. 
     Antrenman boyunca birbiriyle şakalaşan ve espriler yapan futbolcular, neşeli bir ortamda yaklaşık 1.5 saat çalıştılar. 
     Dünkü maçta forma giyen futbolcular dinlemeye yönelik hafif tempoda koşu yaptıktan sonra çalışmayı bıraktı. Diğer futbolcular ise dönüşümlü olarak dar alanda çift kale maç ve istasyon çalışması gerçekleştirdi. 
     AC Sparta Prag maçında yüzüne aldığı darbeden dolayı gözünün altı açılan Ümit ve ağrıları olan Serhat antrenmana katılmayıp salonda çalıştı. İzinli olan Fatih'in katılmadığı antrenmanda, yedek kaleci Recep de yer almadı. 
     Antrenmanda dar alanda yapılan çift kale maçlardan birinde, kazanan Semih, Serkan, Selçuk, Murat, Taylan ve Gökhan'dan oluşan sarı takım, saha içinde omuz omuza gelerek, basın mesuplarına poz verdiler. Bu sırada yitiren takımın oyuncusu Mehmet, arkadaşlarının arasına dalarak bu sevinç tablosunu bozdu. 
     Bu arada dünkü maçta takımını galibiyete taşıyan golü atan Pierre van Hoojdonk'un koşu sırasında walkmenle müzik dinlemesi dikkati çekti. 
     Fenerbahçe, Malatyaspor maçının hazırlıklarını, yarın yapacağı antrenmanla sürdürecek. 
     
</TEXT>
</DOC>
