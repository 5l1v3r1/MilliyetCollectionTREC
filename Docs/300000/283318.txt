<DOC>
<DOCNO> 283318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/spo03.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya biz, ya Fener 
</HEADLINE>
<TEXT>


Trabzonspor karşısında Galatasaray'a altın değerinde üç puan kazandıran Elvir Baliç, şampiyonluk için iki takıma şans tanıdı. Boşnak oyuncu, "Önceden söylemek zor ama, şu an Fenerbahçe ile çekişiyoruz" diye konuştu 

ÖZEL RÖPORTAJ ERHAN TELLİ 


FATİH Terim döneminde Bülent, Arif ve Hakan Ünsal ile birlikte kadro dışı bırakılan, Hagi ile birlikte adeta ikinci hayatını yaşayan Elvir Baliç, Trabzonspor karşısında hayat veren bir gol attı. Boşnak oyuncuyu futbol konuşmak için ararken, albüm çıkarma hazırlığında bulduk. İşte Galatasaray'ın süper solağından ses getirecek çarpıcı açıklamalar 
Galatasaray'a geldiğimden beri gerek basından gerekse camiadan açıkçası çok fazla destek alamıyorum. Ama ne yapalım, işimize bakıyoruz. Elimden geleni yapıyorum. 
Performans göstermek için ilk önce ne gerekiyor İlk başta, bir hocanın size güvenmesi çok önemli. O sizi oynatmıyorsa, iyi bir performans göstermeniz mümkün değil. 
Hagi geldikten sonra benim de durumum değişti. Yeniden oynatılmaya ve oynamaya başladım. Ona çok teşekkür ediyorum. 
Kadro dışı kaldığım zaman da bile, futbolu bırakırım, artık işim bitti diye düşünüp, pes etmedim. Her zaman şansın bana gelmesini bekledim. Her zaman sürekli oynamayı bekliyordum. Sürekli oynayabilmek, benim için çok önemli. İnşallah bundan sonra da böyle devam eder. 
Şampiyonun kim olacağını söylemek şimdilik zor. Şu anda Fenerbahçe ile şampiyonluk için kapışıyoruz. Sezon sonunda bana göre biz ve Fenerbahçe arasından biri şampiyon olacak. Eğer sezon sonunda şampiyonluğu kazanan taraf biz olursak tabii ki 100. yılda ayrı bir gurur yaşarız. 
Müziğe olan ilgim küçük yaşlardan beri var. Sanıyorum Aralık ayında albümüm hazır olacak. Boşnakça olacak ve Bosna'da piyasaya sürülecek. Çok beğendiğim ve sanıyorum keyifle dinleneceğine inandığım 9 parça okudum. 
Başarımı önce aileme, eşim Didem'e ve minik kızım Aleyna'ya borçluyum. Güzel bir evliliğim var. Futbol oynadığınızda da, müzikle uğraştığınızda da evlilikler biraz zor olur. Ama benim hiç öyle bir sorunum olmadı. Didem her zaman bana destek veriyor. 

Kapılar kapandı 

GALATASARAY, bir günlük iznin ardından Akçaabat Sebatspor maçının hazırlıklarına başladı. Hagi yönetimindeki antrenmanda futbolcular koşu ve tam sahada top kapma çalışmasının ardından iki gruba ayrıldı. Trabzon karşısında forma giyen futbolcular kültür - fizik hareketleriyle antrenmanı tamamladı, diğer oyuncular yarı sahada çift kale maç yaptı. Oldukça neşeli geçen antrenmana, sakat Arif katılmadı. Hasan ve Necati de takımdan ayrı çalıştı. Bu arada Hagi bugünden itibaren idmanları basına kapattı. 

Gündem Seyrantepe 

GALATASARAY Yönetimi, bugün Sportif A.Ş. binasında toplanacak. Başkan Özhan Canaydın ve arkadaşlarının gündeminde Seyrantepe arazisinin olacağı öğrenildi. Bu arada 1905 Galatasaraylı Yönetici ve İşadamları Derneği tarafından düzenlenen fotoğraf yarışmasında dereceye girenler ödüllerini bu akşam alacak. Törene teknik heyet ve futbolcular da katılacak. 

Kartal'a büyük destek 

GALATASARAY Futbol Şube Sorumlusu Fatih Gökşen, hafta sonu yapılacak derbide Beşiktaş'ı desteklediklerini belirtti. Siyah - Beyazlılar'ın Fenerbahçe'yi yenmesi durumunda liderliği yakalayabileceklerini vurgulayan Gökşen, "Bu hafta lider olursak, aldığımız bayrağı Şampiyonlar Ligi'ne kadar taşırız" dedi. 

'Fenerbahçe tecrübesiz' 

BU sezon Fenerbahçe'den Galatasaray'a transfer olan Tomas, eski takımının Avrupa'daki başarısızlığını tecrübesizliğe bağladı. Sarı - Lacivertliler'in doğru transferler yapıp yapmadığını zamanın göstereceğini belirten başarılı savunmacı, Song ile de çok iyi uyum sağladıklarını vurguladı. Tomas, "Defansı ileride kurup, kaleciyi rakiple karşı karşıya bırakmıyoruz" diye konuştu. 




</TEXT>
</DOC>
