<DOC>
<DOCNO> 288976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko05.html </URL>
<DATE> 2004/11/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Havaların güzel gitmesi odun-kömür satışlarını vurdu 
</HEADLINE>
<TEXT>

     Hava sıcaklıklarında büyük düşüşler yaşanmaması nedeniyle odun-kömür satışlarında durgunluk yaşandığı bildirildi. 
     Bursa Mahrukatçılar Odası Başkanı İbrahim Kurt, eylül, ekim ve kasım aylarının mahrukatçılar için en hareketli günler olması gerektiğini, ancak bu yıl sıcak hava koşulları nedeniyle satış yapamadıklarını söyledi. 
     Bursa'daki odun ve kömür satışlarında geçen yıla nazaran büyük bir düşüş gözlendiğini kaydeden Kurt, ''Geçen yılki fiyatlarla satış yapmamıza rağmen, sıcak hava yüzünden vatandaş odun-kömür almaya yanaşmıyor'' dedi. 
     Kurt, vatandaşların hava sıcaklıklarına aldanarak yakacak alımı yapmadığını dile getirerek, satış gerçekleştirmeden dükkan açıp kapatmaktan başka ellerinden birşey gelmediğini, böyle giderse mahrukatçıların birer birer kapanmaya başlayacağını anlattı. 
     Mahrukatçılar olarak eskiden vadeli satış yapmadıklarını, ancak son yıllarda vadesiz satış yapamaz olduklarını belirten Kurt, kredi kartına 2 aydan başlayarak 10 aya kadar varan taksitlerle satışları gerçekleştirdiklerini bildirdi. 
     Kurt, geçen hafta doğalgaza yapılan zammın vatandaşların odun-kömür kullanmaya teşvik etmesini beklediklerini ifade ederek, şöyle konuştu 
     ''İlk doğalgaz faturalarının ödenmesinin ardından odun ve kömüre olan talebin artmasını bekliyoruz. Havaların güzel olması nedeniyle henüz istediğimiz ölçüde odun-kömür satışı yapamıyoruz. Bursa'daki mahrukatçılar iki aydır doğru dürüst siftah bile yapamadı. Ancak, bütün avantajlarına rağmen, artan doğalgaz fiyatlarının vatandaşı yeniden odun ve kömür tüketimine yönelteceğini tahmin ediyoruz.'' 
     
</TEXT>
</DOC>
