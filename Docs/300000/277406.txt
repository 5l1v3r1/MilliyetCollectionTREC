<DOC>
<DOCNO> 277406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun33.html </URL>
<DATE> 2004/10/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İsrail uçağı bomba tehdidi yüzünden Rum kesimine inecek 
</HEADLINE>
<TEXT>

     Lufthansa Havayolları'na ait Tel Aviv'e giden bir yolcu uçağının, bomba ihbarı üzerine Kıbrıs Rum kesimine yönlendirildiği bildirildi. 
     İsrail yetkililerinin açıklamalarına göre, Lufthansa'nın Frankfurt bürosuna Tel Aviv uçağı için bomba ihbarı yapılması üzerine yolcu uçağı, İsrail savaş uçakları eşliğinde Rum kesimindeki Larnaka havaalanına yönlendirildi. 
     Uçaktaki aramanın Larnaka'da yapılacağı belirtildi. 
     Avrupa'da son günlerde 5 yolcu uçağı daha, asılsız bomba ihbarları üzerine kendi rotasından ayrı başka havaalanlarına acil iniş yapmak zorunda kalmıştı. 
     
     İHBAR CİDDİ DEĞİL 
     Lufthansa Havayolları, Tel Aviv'e giden yolcu uçağının, bomba ihbarı üzerine Kıbrıs Rum kesimine yönlendirildiğini doğruladı, ancak ''ihbarın ciddi olduğunun sanılmadığını'' bildirdi. 
     Lufthansa sözcüsü Thomas Jachnow, ''Frankfurt'tan Tel Aviv'e giden LH686 uçağına bomba ihbarı yapıldı ve Alman yetkililerinin kontrolünden sonra bu ihbarın çok ciddi olmadığı sonucuna vardık'' dedi. 
     Sözcü, İsrail hükümetinin ısrarı üzerine uçağın Rum kesimindeki Larnaka havaalanına indiğini belirtti. 
     Jachnow, Boeing 747-400 tipi uçakta 331 yolcu ve 16 kişilik mürettebat bulunduğunu söyledi. 
     
</TEXT>
</DOC>
