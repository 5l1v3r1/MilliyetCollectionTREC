<DOC>
<DOCNO> 281936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur14.html </URL>
<DATE> 2004/10/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sigara yüzünden parmakları bir bir kesiliyor... 
</HEADLINE>
<TEXT>

     Cenap ELMAS İZMİT Kocaeli , DHA 

KOCAELİ'nin Körfez İlçesi Tütünçiftlik Beldesi'nde oturan işçi emeklisi 56 yaşındaki Hüseyin Çelik, zaman zaman günde 3 pakete kadar çıkardığı sigara yüzünden şimdi parmaklarını birer birer kaybediyor. Damar tıkanılığı nedeniyle günde 3 kez hastaneye gidip iğne olan Çelik'i eşi ve çocukları sırtında taşıyor. 
     Rahatsızlanınca 7 ay önce Kocaeli Üniversitesi Tıp Fakültesi Hastanesi'ne kaldırılan Hüseyin Çelik'e 3 kez anjiyo uygulandı. Sigaraya bağlı damar tıkanıklığı nedeniyle ayak parmaklarından dördü kesilen Hüseyin Çelik'in sıkıntısı buna rağmen devam etti. Gün geçtikçe ağrıları artan Çelik'e günde 3 kez iğne yapılmaya başlandı. 
     Sigara yüzünden bu hale geldiğini, parmaklarını birer birer kaybettiğini, bacaklarını kaybetme riski de bulunduğunu söyleyen Hüseyin Çelik, sigara içen herkesi bırakmaya çağırdı. Çelik, "Beni asıl kahreden, yürüyemediğim için eşim ve çocuklarımın beni sırtlarında taşıyıp hastaneye götürüp getirmesi. Çok ağırıma gidiyor'' dedi. 
     
</TEXT>
</DOC>
