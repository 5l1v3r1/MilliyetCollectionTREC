<DOC>
<DOCNO> 259769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo07.html </URL>
<DATE> 2004/08/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Canaydın Her alanda şampiyon bir kulüp hüviyetinde hareket edeceğiz 
</HEADLINE>
<TEXT>

     Galatasaray Kulübü Başkanı Özhan Canaydın, Galatasaray'ın, 100. yılında her alanda şampiyon bir kulüp hüviyetinde hareket edeceğini belirtti. 
     Özhan Canaydın, kulübün resmi yayın organı Galatasaray Dergisi'nin Ağustos sayısında yer alan yazısında, yeni sezon hazırlıklarını yoğun bir biçimde sürdürdüklerini belirterek, ''Yeni oyuncuların aramıza katılacağını, Galatasaray'ın emin adımlarla ve planlı olarak transfer yapacağını, lig bitiminden bugüne değin arkadaşlarım ve ben defalarca belirttik. Bundan sonra da aynı plan dahilinde, takımımıza gereken transferler yapılmaya devam edilecektir'' dedi Galatasaray Pazarlama A.Ş. tarafından hazırlanan 100. yıl koleksiyonunun, şampiyonluk kutlamalarının yapılacağı Ekim ayına yetiştirileceğini dile getiren Canaydın, ''Hayalden gerçeğe dönüşecek projelerin startı verildi'' diye konuştu. 
     
     ''YENİ SEZONA MERHABA DİYECEĞİMİZ GÜNÜ HEYECANLA BEKLİYORUM'' 
     Özhan Canaydın, Ali Sami Yen'e dönüş projesi çerçevesinde, her gün Ali Sami Yen Stadı'ndaki değişimi gözlemleme ve bizzat yerinde inceleme fırsatı bulduğunu ifade ederek, şöyle konuştu 
     ''Sarı-kırmızıya boyanan ve tertemiz bir görüntüye bürünen stadımızda 4 Ağustos'ta gerçekleştireceğimiz muhteşem açılış ve sevgili futbolcumuz Suat Kaya'nın jübile maçıyla yeni sezona merhaba diyeceğiz. Bütün Galatasaraylılar gibi ben de o günü heyecanla bekliyorum.'' Başkan Canaydın sözlerini, ''Yenilenen Ali Sami Yen Stadı'nda, yeni transferlerle güçlendirilmiş takımımızın, değerli teknik direktörümüz Gheorghe Hagi yönetiminde ve tüm Galatasaraylılar'ın kenetlenerek desteklediği bir atmosferde sahaya çıkacağı ve 100. yıl coşkusunu hep birlikte yaşamaya başlayacağımız günde buluşmak üzere'' temennisiyle bitirdi. 
     
</TEXT>
</DOC>
