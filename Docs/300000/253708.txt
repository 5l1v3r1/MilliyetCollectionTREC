<DOC>
<DOCNO> 253708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/ekonomi/eko02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
14 Türk bankası 'en büyükler' arasında 
</HEADLINE>
<TEXT>


The Banker dergisi, 14 Türk bankasını "Dünyanın En Büyük 1000 Bankası" sıralamasına alırken, Vakıfbank'ı da en hızlı yükselen ikinci banka olarak gösterdi 

EKONOMİ SERVİSİ 

Financial Times Grubu dergilerinden The Banker tarafından 35 yıldan bu yana gerçekleştirilen ve dünyanın en büyük bankalarının gösterildiği "Top 1000 World Banks" listesinin 2003 sonuçları açıklandı. Türk bankaları büyük performans göstererek listede sıra atlarken, Vakıfbank "en hızlı yükselenler" sıralamasında dünya 2.'si oldu. Bu yıl "Top 1000 World Banks" listesinde 14 Türk bankası yer aldı. 
The Banker dergisinin temmuz sayısında yer alan listeye göre, 1000 banka sıralamasında en yüksekte yer alan Türk bankasının, 115. sıradaki Ziraat Bankası olduğu bildirildi. Ziraat Bankası'nı 131. sıradaki Akbank, 144. sıradaki İş Bankası izledi. Türk bankaları arasında Halk Bankası 409. sıradan 441. sıraya gerileyerek, sıra kaybeden tek Türk bankası oldu. HSBC Holding, grup olarak yer aldığından Türkiye'de kurulu HSBC A.Ş.'nin sırası gösterilmedi, ancak listedeki Türk bankaları arasında 9. sırada yer aldı. 

Vakıfbank hızlı yükseldi 
The Banker'ın "En Hızlı Yükselenler Listesi"nde de 5 Türk bankası bulunuyor. Vakıfbank, 2002 yılındaki 812. sıradan 2003 yılında 412. sıraya yükselmesiyle, dünyanın en hızlı yükselen 2. bankası oldu. Hızlı yükselenler listesinde Finansbank 12., Koçbank 18., Dışbank 21., Türk Ekonomi Bankası 35. sırada yer aldı. En hızlı yükselenler listesinde ülke grupları bazında Türkiye, ABD ile birlikte birinci sırada yer aldı. 
Bir başka kategori olan "Sorunlu Kredilere En Yüksek Karşılık Ayıranlar Listesi"nde Halk Bankası 1. sırada gösterildi. Sermaye yeterliliğinin düzenlenmesini baz alan "Basel Rasyolarını Tutturanlar Listesi"nde de iki Türk bankası yer aldı. Bu listede Halk Bank 3., Akbank 13. oldu. 

1000 dünya bankası listesindeki Türk bankaları 2003 sırası 2002 sırası Banka adı 115 141 Ziraat Bankası 131 186 Akbank 144 159 İş Bankası 192 222 Yapı Kredi Bankası 253 303 Garanti Bankası 412 812 Vakıfbank 441 409 Halk Bankası 491 640 Dışbank - - HSBC Bank 553 796 Finansbank 665 823 Koçbank 693 781 Oyakbank 790 798 Denizbank 874 991 TEB 

</TEXT>
</DOC>
