<DOC>
<DOCNO> 256314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy06.html </URL>
<DATE> 2004/07/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan Devletin, milletvekillerine lojman yaptırma gibi gayreti yok 
</HEADLINE>
<TEXT>

     Vedat Yücebaş 

Başbakan Recep Tayyip Erdoğan, ''Devletin şu anda milletvekillerine lojman yaptırmak gibi bir gayreti yoktur'' dedi. 
     Başbakan Erdoğan, Balıkesir'in Marmara İlçesi'ne bağlı Ekinlik Adası'nda geçirdiği tatilinin son gününde, öğle namazını vatandaşlarla birlikte Ekinlik Camii'nde kıldı. 
     Cami çıkışında basın mensuplarının, ''Gazetelerde yer alan Toplu Konut İdaresi'nce TOKİ milletvekillerine 80-100 milyar lira arasındaki fiyatlarla lüks ucuz daireler yaptırılacağı ve vekillerin bu dairelerden alabilmek için sıraya girdiği'' şeklindeki haberlere ilişkin soru yöneltmeleri üzerine Erdoğan, çıkan haberlerin gerçeği yansıtmadığını söyledi. 
     Erdoğan, şunları kaydetti 
     ''Bakın arkadaşlar, dürüst haber yapın. Yalan ve yanlış haber yapmayın. Bir defa devletin şu anda, milletvekillerine lojman yapmak gibi bir gayreti yoktur. Maalesef hala medyamızın bir kısmı bu tür yalan haber üretmekle siyaset ve siyaset adamına gölge düşürmenin gayreti içindedir. Böyle bir şey kesinlikle yoktur ve bunu TOKİ üzerine yıkmışlardır. TOKİ'nin böyle bir tasarrufu söz konusu değildir. Yalan haber yazılırsa, ben bunda kasıt ararım.'' Erdoğan, daha sonra, ikamet ettiği Ramsey Giyim Sanayi A.Ş'nin sahibi Remzi Gür'e ait villaya sahil yolundan yürüyerek gitti. Kendisine sevgi gösterilerinde bulunan vatandaşlarla fotoğraf çektiren Erdoğan, yürüyüş yolu üzerindeki bir dondurmacıda dondurma yedi ve çocuklara dondurma ısmarladı. 

     
</TEXT>
</DOC>
