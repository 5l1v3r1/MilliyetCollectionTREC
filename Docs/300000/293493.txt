<DOC>
<DOCNO> 293493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo25.html </URL>
<DATE> 2004/11/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çaykur Rizespor Bu sezon altın yılımızı yaşıyoruz... 
</HEADLINE>
<TEXT>

     Çaykur Rizespor Kulübü Asbaşkanı Erol Yıldırım, takımın bu sezon altın yılını yaşadığını söyledi. 
     Yıldırım, ligde istikrarlı bir grafik yakaladıklarını belirterek, ''Takım içerisinde çok iyi bir kaynaşma var. Futbolcularımız, Çaykur Rizespor'u daha iyi yerlere getirebilmek için ellerinden geleni yapıyorlar. Aldıkları paranın karşılığını vermek için çaba sarf ediyorlar'' dedi. 
     Çaykur Rizespor'un bu sezon altın yılını yaşadığını ifade eden Yıldırım, şöyle devam etti 
     ''Bu gurur verici. Ligde 14. hafta sonunda Gençlerbirliği maçı dışındaki karşılaşmalarda çok başarılı olduğumuzu herkes gördü. Bunun sonucu olarak ligde 4. sırada yer alıyoruz. Ancak bu başarının devamını getirmeliyiz. Rehavete kapılmadan, aynı kararlılıkla yolumuza devam etmeliyiz. İlk yarının son üç maçını en iyi şekilde bitirerek ikinci yarıya iyi bir hazırlık dönemi geçirmek istiyoruz. İkinci yarıda, performansımızı daha da yukarılara taşımalıyız.'' Yıldırım, hafta sonu deplasmanda kardeş takım Trabzonspor ile zorlu bir maç yapacaklarını kaydederek, ''Karşılaşma, iki takım açısından da çok önemli. Trabzonspor, her ne kadar sıkıntılı dönem geçiriyor gibi gözükse de şampiyonluğun en büyük adaylarından biridir. Biz de yakalan istikrar ve hedeflerimiz doğrultusunda bu maça büyük önem veriyoruz. İyi oynayan kazansın. Dostça, kardeşçe bir mücadele olacak'' diye konuştu. 
     
</TEXT>
</DOC>
