<DOC>
<DOCNO> 285106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko37.html </URL>
<DATE> 2004/11/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Hyundai'den tüm modellere 5 yıl garanti... 
</HEADLINE>
<TEXT>

     Hyundai'nin tüm modellerinde 5 yıl veya 100 bin kilometre üretici firma mekanik garantisi verilmeye başlandı. 
     Hyundai Assan'ın Kozyatağı'ndaki Genel Müdürlük binasının açılışı nedeniyle düzenlenen toplantıda konuşan Yönetim Kurulu Başkanı Ali Kibar, tüketici ihtiyaçlarını karşılamak, Türk tüketicilerine daha fazla fayda sağlamak için izlenmesi gereken yolun, bundan sonra daha da derinleşen bir fiyat rekabeti olmayacağını, müşterilere satış sonrası avantajlar sunmanın ön plana çıkacağını anlattı. 
     Kibar, Hyundai'nin bugünden itibaren devrim niteliğinde bir uygulamayı Türk tüketicisine sunacağını belirterek, ''Bugünden itibaren herhangi bir Hyundai modeli satın alan müşterilerimiz artık satın aldıkları araç için 5 yıl veya 100 bin kilometre üretici firma mekanik garantisine sahip olacaklardır. Türkiye'deki en uzun süreli garantiyi sadece Hyundai verecek'' diye konuştu. 
     Uygulama ile markanın sağlayacağı avantajlara da değinen Kibar, bunun markanın Türk otomotiv pazarındaki yerini güçlendireceğini ve tüketici algılarını daha da iyileştireceğini, markayı tüketici gözünde rakiplerinden farklılaştıracağını ve tercih edilme oranını artıracağını bildirdi. 
     Hyundai'nin, müşterisini en fazla düşünen ve gözeten marka olarak pazarda bundan böyle tek başına ve lider olacağını savunan Kibar, uzun vadede müşteri memnuniyeti, marka değeri ve imajının kayda değer bir şekilde artacağını söyledi. 
     
     MÜŞTERİLERE SAĞLANACAK FAYDALAR 
     Ali Kibar, 5 yıl garanti sayesinde Hyundai müşterilerine sağlanacak ek faydalara değinirken de, bugünden itibaren satılacak tüm araçlarının 2. el değerinin somut bir şekilde artacağını ve Hyundai modellerinin 2. el pazarında daha fazla prim yapan modeller olacağını anlattı. 
     Bu avantajın müşteriler için büyük bir maddi fayda sunduğunu ifade eden Kibar, müşterilerin ehil olmayan özel servisler yerine bundan böyle eğitimli ve donanımlı Hyundai yetkili servislerini daha fazla ve uzun süreli tercih edeceklerini bildirdi. 
     5 yıl mekanik garanti ile birlikte 24 saat 7 gün yol yardım hizmetinin de 5 yıla çıkartılmasının Hyundai müşterilerine büyük fayda sağlayacağını kaydeden Kibar, şöyle devam etti 
     ''Başka marka araç kullanıcıları 2-3 yıl gibi kısa bir süreden sonra çıkan arızalara milyarlarca lira harcama yaparken, Hyundai kullanıcıları en uzun süre olan 5 yıl boyunca bu tip mekanik arızalar için herhangi bir masraf yapmayacaklardır. 
     Tüketicilerin Hyundai'ye artmakta olan ilgisi 2004 yılında Hyundai'yi Türk otomotiv pazarında pazar payı en fazla yükselen marka haline getirmiştir. Bugünden sonra ise bu ivme katlanarak artmaya devam edecek ve müşteri hizmetinde tek ve lider konuma gelen markamızı tercih edilmede de liderlik mertebesine taşıyacaktır.'' Hyundai, daha önce binek otomobillerinde 3 yıl 100 bin kilometre ve hafif ticari araçlarında 2 yıl 100 bin kilometre mekanik garanti sunuyordu. 
     
</TEXT>
</DOC>
