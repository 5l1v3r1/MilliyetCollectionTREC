<DOC>
<DOCNO> 283105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun28.html </URL>
<DATE> 2004/10/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Irak'ta yine kanlı gün... Bombalar patladı, çok sayıda ölü var 
</HEADLINE>
<TEXT>

     Irak'ın başkenti Bağdat'ın batısındaki Ramadi'de silahlı direnişçilerle Amerikan deniz piyadeleri arasında çıkan çatışmada 3 Iraklının öldüğü, 21 kişinin yaralandığı bildirildi. 
     Hastane kaynakları, 3 ceset ve 21 yaralının hastaneye intikal ettiğini belirtirken, Amerikan ordusu, sabah erken saatlerde konvoylarının geçişi sırasında 2 bombanın patladığını, Amerikan askerlerinden ölen ya da yaralanan olmadığını açıkladı. 
     Bu arada, Musul'da bomba yüklü araçla düzenlenen 2 saldırıda 3 kişinin öldüğü, 4 kişinin yaralandığı bildirildi. 
     Hastane kaynakları, 3 cesedin hastaneye getirildiğini, ancak cesetlerin kimliklerinin henüz saptanamadığını açıkladı. Aynı kaynaklar, patlamanın ardından bir de yaralının hastaneye getirildiğini kaydetti. 
     Bu patlamanın vilayet konseyinin haftalık toplantısına rastladığı belirtilirken, kentte bomba yüklü araçla düzenlenen bir başka saldırıda da 3 üst düzey muhafızın yaralandığı haber verildi. 
     Öte yandan, Bağdat'ın güneyindeki Mahmudiye'de, kent konseyi başkanının öldürüldüğü bildirildi. Polis, Mahmudiye kent konseyi başkanı Dari Ali'nin, evinin yakınında silahlı saldırıda öldürüldüğünü söyledi. 
     
     Bağdat'ta bomba yüklü araç havaya uçtu 
     Başkent Bağdat'ta Karrada mahallesinde bu sabah bomba yüklü bir aracın havaya uçması sonucu 2 Iraklının öldüğü, çok sayıda yaralı bulunduğu bildirildi. 
     Polisten yapılan açıklamada, çok uluslu güce ait bir aracın tahrip olmasına da yol açan ve bir okul yakınlarında meydana gelen patlamada çok sayıda çocuğun yaralandığı belirtildi, ancak sayı verilmedi. 
     Bağdat'taki Yeşil Bölge'nin güney girişinde meydana gelen patlamadan sonra, bölgenin Amerikan askerleri ve Irak polisi tarafından kordon altına alındığı belirtilmişti. 
     
</TEXT>
</DOC>
