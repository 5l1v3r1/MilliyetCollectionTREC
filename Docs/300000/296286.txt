<DOC>
<DOCNO> 296286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo09.html </URL>
<DATE> 2004/12/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
NBA'de Memo ve Hido'nun müthiş düellosu .. 
</HEADLINE>
<TEXT>

     Ligde oynayan Türk oyunculardan Mehmet Okur ve Hidayet Türkoğlu'nun karşı karşıya geldiği maçta, Hidayet'in takımı Orlando Magic, Mehmet Okur'un forma giydiği Utah Jazz'ı deplasmanda 106-100 yenmeyi başardı. 
     Hidayet, yedek başladığı maçta 29 dakika sahada kalırken, 17 sayı, 6 ribaunt, 4 asist ve 2 top çalmayla oynadı. 
     Ligdeki 12. galibiyetini alan Magic'te Hidayet, 2 sayılık atışlarda 10'da 6 ve serbest atışlarda 5'te 5 isabet yakalarken, 2 kez denediği 3 sayılık atışlarda rakip potayı bulamadı. 
     Magic'te Cuttino Mobley, 26 sayı, 1 ribaunt ve 3 asistle takımının en skorer oyuncusu olurken, 20 sayı, 3 ribaunt ve 5 asistlik performans sergileyen Steve Francis'in yanı sıra 18 sayı, 4 ribaunt ve 5 asistle oynayan Grant Hill, takımlarının galibiyetine katkı sağladılar. 
     Mehmet Okur'un ilk 5'te başladığı maçta Jazz, ligde üst üste 6. yenilgisini alırken, Batı Konferansı Kuzeybatı Grubu'nda sonunculuğa düştü. 
     Okur, 38 dakika forma giydiği maçta 15 sayı, 7 ribaunt ve 3 asistlik performans sergilerken, 2 sayılık atışlarda 8'de 3, 3 sayılık atışlarda 2'de 1 ve serbest atışlarda 8'de 6'lık isabet buldu. 
     Jazz'da Carlos Boozer, 29 sayı, 12 ribaunt ve 3 asistle double-double yaparak maçın en skorer ismi oldu. 16 sayı, 6 ribaunt ve 2 asistle oynayan Matt Harpring'in ve 14 sayı, 1 ribaunt ve 9 asistlik performans sergileyen Carlos Arrayo'nun çabaları galibiyet için yetersiz kaldı. 
     
     İBRAHİM'SİZ SUPERSONICS, 16. GALİBİYETİNİ ALDI 

     İbrahim Kutluay'ın bu sezon transfer olduğu ve bir türlü forma şansı bulamadığı Seattle Supersonics, deplasmanda San Antonio Spurs'u 102-96 yenerek, ligdeki 16. galibiyetini aldı. 
     İbrahim'in yine kadroda yer almadığı maçta, Supersonics'te Ray Allen, 29 sayı, 4 ribaunt ve 3 asist, Rashard Lewis ise 16 sayı ve 5 ribauntla takımlarının galibiyetinde büyük rol oynadılar. 
     Spurs'ta Tim Duncan'ın 39 sayı, 10 ribaunt, 2 asistlik performansı galibiyete yetmedi ve Spurs ligde çıktığı 20. maçından 4. yenilgisini alarak ayrıldı. 
     Ligde günün maçlarında alınan sonuçlar şöyle 
     Minnesota Timberwolves-Phıladelphia 76'ers 119-84 . 
     Denver Nuggets-Washington Wizards 111-105 . 
     Memphis Grizzlies-Atlanta Hawks 97-89 . 
     Detroit Pistons-Toronto Raptors 90-86 . 
     Miami Heats-Milwaukee Bucks 101-96 . 
     New York Knicks-New Orleans Hornets 86-79 . 
     Chicago Bulls-Cleveland Cavaliers 113-85 . 
     Phoenix Suns-Los Angeles Lakers 113-110 . 
     
</TEXT>
</DOC>
