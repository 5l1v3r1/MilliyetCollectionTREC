<DOC>
<DOCNO> 252820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun13.html </URL>
<DATE> 2004/07/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Papa, tatile çıktı 
</HEADLINE>
<TEXT>

     Katolik Hıristiyanların ruhani lideri Papa 2. Jean Paul, Roma'da geleneksel olarak pazar günleri Vatikan'daki ünlü San Pietro Aziz Petrus meydanına nazır penceresinden icra ettiği Angelus Duası sırasında yaptığı konuşmada, herkese ''iyi tatiller'' dileyerek, yaz mevsiminde istirahata çekileceğini açıkladı. 
     Tatil için yarın İtalya'nın kuzeyindeki Valle d'Aosta'ya gidecek olan Papa, 17 Temmuz'a kadar orada kalacak. 
     Dağlara tutkunluğu olan Papa'nın, üç yıl önce de dinlenmek için Valle d'Austa'yı tercih etmişti. 
     Papa, tatilini, daha sonra Roma yakınlarında bulunan Castel Gondolfo'daki yazlık ikametgahında sürdürecek. 
     14-15 Ağustos tarihlerinde Fransa'da Katoliklerin kutsal ziyaret yerlerinden biri olan Lourdes'u ziyaret etmesi beklenen Papa 2. Jean Paul'ün Eylül sonunda tatiline son vererek Vatikan'a dönmesi öngörülüyor. 
     ''Lekesiz Meryem Ana Ziyaretgahı''na Papa'nın Ağustos ortasında yapacağı ziyaret, 2. Jean Paul'ün 104. yurtdışı ziyareti olacak. Bugün Aziz Petrus meydanında ''İyi yolculuklar'' pankartıyla uğurlanan Papa, kendisini dinleyenlere de ''İyi tatiller'' diledi. Papa, ''Valle d'Aosta Piskoposu'nun davetlisi olarak, Tanrı'nın izniyle yarın oraya istirahata gideceğim. Kendimi bu seyahate hazırlarken, tatil programı yapmış olan tüm ailelere de güzel bir şekilde dinlenebilmelerini niyaz ediyorum'' dedi. 
     Papa, çeşitli nedenlerle tatile gidemeyecek olan kişiler için duacı olduğunu da sözlerine ekledi. 
     
</TEXT>
</DOC>
