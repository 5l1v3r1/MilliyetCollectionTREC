<DOC>
<DOCNO> 283674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun03.html </URL>
<DATE> 2004/10/27/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Zerkavi grubundan Japon rehineyi öldürme tehdidi... 
</HEADLINE>
<TEXT>

     Terörist Ebu Musab Zerkavi'nin grubu, Irak'ta bir Japonu rehin aldıklarını ve Japonya 48 saat içinde Irak'tan askerlerini çekmezse bu rehineyi öldüreceklerini duyurdu. 
     Bir internet sitesinde yayınlanan video kasette, Japon silahlı kuvvetleriyle bağlantılı olduğu belirtilen beyaz bir tişört giymiş bir kişinin görüntüleri yer aldı. 
     Kasette, arkasında maskeli 3 kişi bulunan rehine, İngilizce ve Japonca olarak, ''Japon askerlerinin Irak'tan ayrılmasını istiyorlar'' dedi. Rehine, bunun olmaması halinde kafasının kesileceğini söyledi. 
     Maskeli militanlardan biri de Japon askerlere Irak'tan çekilmeleri için 48 saat süre tanıdıklarını belirterek, aksi takdirde bu rehinenin kaderinin de diğerleri gibi olacağı tehdidinde bulundu. 
     Kasette, Zerkavi'nin lideri olduğu Tevhid ve Cihad grubunun yeni adı olan ''Irak El Kaide Cihad Örgütü'' yazısı bulunan bir pankart olduğu belirtildi. 
     
     JAPONYA ASKERLERİNİ ÇEKMİYOR 

     Japonya Başbakanı Juniçiro Koizumi, Iraklı bir grubun ellerindeki bir Japon rehineyi öldürme tehditlerine karşın, Irak'tan askerlerini çekmeyeceklerini açıkladı. 
     Japon haber ajansı Kyodo, Koizumi'nin hükümet sözcüsü Hiroyuki Hosoda'ya Japon askerlerinin Irak'tan çekilmeyeceğini bildirdiğini duyurdu. Koizumi, ayrıca rehine haberinin araştırılması, bu bilginin doğru olması halinde rehinenin bırakılması için gerekli tedbirlerin alınması talimatını verdi. 
     Terörist Ebu Musab Zerkavi'nin ''Irak El Kaide Cihad Örgütü'', Japon silahlı kuvvetleriyle bağlantılı bir Japonu rehin aldıklarını ve Japonya 48 saat içinde Irak'tan askerlerini çekmezse bu rehineyi öldüreceklerini açıklamıştı. 
     
</TEXT>
</DOC>
