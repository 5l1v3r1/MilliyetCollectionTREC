<DOC>
<DOCNO> 293273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/axspo01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikri ne, zikri ne 
</HEADLINE>
<TEXT>


Bosque, Beşiktaş Yönetimi'nin, "Cordoba'yı gönderelim, Rüştü'yü alalım" önerisine "Hayır" yanıtı vermişti. Buna rağmen Kolombiyalı kaleci, İspanyol hocanın kara listesinde ilk sırayı aldı 

BİLAL MEŞE 


'İstemem, kalsın' 
BEŞİKTAŞ Teknik Direktörü Vicente del Bosque, Cordoba konusunda yönetimi de şaşırttı. Sezon başında Kolombiyalı file bekçisini gönderip, yerine Rüştü'yü transfer etmek isteyen Siyah - Beyazlılar, konuyu İspanyol çalıştırıcıya açtı. Milli file bekçisiyle görüşmeleri başlattıklarını ve düğmeye bastıklarını vurgulayan yönetimi durduran Bosque, bu transferi istemediğini, Cordoba'nın kendisine yeterli olacağını belirtti. 

'Biz de şaşırdık' 
LİG başlangıcında yaşanan olaylar ve sakatlığı nedeniyle uzun süre formadan uzak kalan Cordoba, Steaua Bükreş karşısında yedek kulübesinde yer aldı. Ancak Bosque, Samsunspor maçı kadrosunda Kolombiyalı file bekçisini yine kadro dışında bıraktı. Del Bosque'nin Cordoba konusundaki düşüncelerini bilen yöneticiler, "İsteyen o, oynatmayan yine o. Biz de şaşırdık" diyerek tepkilerini dile getirdi. 

'Sevenimiz ne çokmuş' 

SAMSUNSPOR karşısında final golünü atıp, takımının galibiyetine katkı sağlayan Kaptan Sergen, eleştiriler nedeniyle sitem etti. Alınan her kötü sonuçtan sonra Beşiktaş ile kendisinin günah keçisi ilan edildiğini belirten tecrübeli futbolcu, "Meğer ne kadar sevenimiz varmış " dedi. Yedek kalmasının değil, takımının kazanmasının önemli olduğunu vurgulayan Sergen, şöyle devam etti "Geçen yıldan kalma hesabı kapattık. Ayrıca Liege maçı öncesi büyük moral bulduk. Artık bu karşılaşmayı düşünüyoruz." 

Alanda pazarlık 

TRANSFER taksitlerini ve galibiyet primlerini alamayan Beşiktaşlı futbolcular, Samsun maçı dönüşünde 2. Başkan Murat Aksu ile görüştü. Çarşamba Havaalanı'nda parasal konuda Aksu ile konuşan Tayfur, Sergen ve Ahmet Yıldırım, Liege maçı öncesinde ödemelerin yapılmasını istedi. 2. Başkan ise, bu konuda yetkisiz olduğunu belirtip, konuyu Başkan Yıldırım Demirören'e aktaracağını ifade etti. 

Şimdi sıra Liege'de 

SAMSUNSPOR galibiyetiyle moral bulan Beşiktaş, Standard Liege ile yarın oynayacağı maçın hazırlıklarına dün başladı. İlginç maçlar yaptıklarını söyleyen Teknik Direktör Del Bosque, "Liege grubun zayıf takımı gibi duruyor. Ancak böyle maçların favorisi olmaz. Carew'in oynamayacak olması bizi yeni arayışlara itti" diye konuştu. Beşiktaş Yönetimi de taraftarın tribüne gelmesi için bilet fiyatlarında indirim yapma kararı aldı. 

Hakem Oliveira 

UEFA Kupası'nda Beşiktaş'ın Standard Liege ile yapacağı maçın hakemi belli oldu. Karşılaşmayı Portekiz'den Garcia Alves Oliveira yönetecek. Yardımcılıklarını da aynı ülkeden Paulo Jorge Ribeiro Leite Januario ve Serafim Nogueira Baia yapacak. Karşılaşmada 4. hakem olarak Carlos Miguel görev alacak. 

Çulcu'ya 6 hafta 

SAMSUNSPOR - Beşiktaş maçının hakemi Mustafa Çulcu, karşılaşmanın gözlemcisi Abdurrahman Arıcı'dan 5.8 aldı. Bu sezonun en düşük notunu alan Çulcu'nun 6 hafta dinlendirileceği ifade edildi. Futbol Federasyonu'ndan yapılan açıklamaya göre, gözlemci notlarına göre, Malatya - Gençlerbirliği maçının hakemi Fırat Aydınus, 8.3'lük notla en başarılı hakem olarak göze çarptı. 


</TEXT>
</DOC>
