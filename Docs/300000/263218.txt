<DOC>
<DOCNO> 263218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur31.html </URL>
<DATE> 2004/08/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İşine son verilince... 
</HEADLINE>
<TEXT>

     Zonguldak'ta, işinden çıkarıldıktan sonra kimseyle konuşmayan ve tedavi amacıyla yatırıldığı hastaneden kaçan gençten 2 gündür haber alınamıyor. 
     AA muhabirinin aldığı bilgiye göre, İzmir'de çalıştığı işyerinden bir hafta önce çıkarılması nedeniyle memleketi Zonguldak'a gelen evli ve 1 çocuk babası 26 yaşındaki Musa Yarbaşı, kimseyle konuşmamaya başladı. 
     Tedavi görmesi amacıyla iki gün önce Zonguldak Devlet Hastanesi Psikiyatri Servisi'ne yatırılan Yarbaşı, refakatçisi olan dayısı Mehmet Ünsal uyuduğu sırada hastaneden kaçtı. 
     Oğlunun işinden çıkarılmasının ardından hayata küstüğünü ve kimseyle konuşmadığını anlatan baba Mevlüt Yarbaşı, evladının hayatından endişe ettiklerini ve bulunması için Cumhuriyet Savcılığı'na dilekçe verdiklerini söyledi. 
     Hastaneden pijamalarıyla ve terlikleriyle kaçtığını tahmin ettikleri oğlunu görenlerin yetkililere haber vermesini istediklerini anlatan Yarbaşı, ''Oğlum işten çıkarılmasını kabullenemedi. Ailesinin geleceğine yönelik endişeye düşmesi sonucu bunalıma girdi. Sağlığına kavuşması umuduyla yatırdığımız hastaneden kaçması bizi şoke etti. Umarım evladımıza kavuşuruz'' dedi. 
     Devlet Hastanesi Başhekimi Abdullah Bircan, hastanın firar etmesinin ardından durumu hastane polisine haber verdiklerini kaydetti. 
     
</TEXT>
</DOC>
