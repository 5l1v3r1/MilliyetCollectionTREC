<DOC>
<DOCNO> 274978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/axspo03.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlar sultanı 
</HEADLINE>
<TEXT>


Rumen dergisi Life Sport'a konuşan Hagi, futbolun Türkiye'de adeta ikinci bir din olduğunu söyledi, "Cebindeki son parasını maç için harcayan taraftarlar beni daha çok motive ediyor" dedi 

BÜNYAMİN OSMAN 


Heykeli dikilenler 
GALATASARAY Teknik Direktörü Hagi, ülkesi Romanya'da yayınlanan Life Sport dergisine kapak oldu. Metin Oktay'ın heykelinin yanındaki fotoğrafı kapağına taşıyan dergi, "Galatasaray'ın heykelleri" başlığını kullanarak, Rumen hocanın da Sarı - Kırmızılılar'ın tarihine geçtiğini vurguladı. Dergi, iç sayfasına da, "Sultanlar sultanı" başlığını uygun buldu. Röportaj, High Life dergisinde de yer aldı. 

'Futbol ilk planda ama' 
4-5 yaşlarında ailesinden ilk hediye olarak top istediğini belirten Hagi, futbol nedeniyle eş ve çocuklarına fazla zaman ayıramamasının da doğal olduğunu ifade etti. Rumen hoca şöyle devam etti "Ben onlara defalarca söyledim, futbol her zaman birinci planda... Ama asla onlardan önce değildir. Gerektiğinde futbol adına herşeyden fedak rlık yapmaya hazırım. Çünkü bana herşeyimi o verdi." 

'Herşeyin başı idman' 
İŞ disiplinini her zaman önde tuttuğunu vurgulayan Gheorghe Hagi, "Mental olarak çok iyi hazırlanmak gerekiyor. Bunu başaramazsan antrenmanda hiçbirşey yapamazsın. Herşey idmanlarda olup bitiyor" diye konuştu. Galatasaray çalıştırıcısı buna örnek olarak babasının bir sözünü iletip, " Yorganını ne kadar iyi örtersen, o kadar iyi uyursun derdi. Haklıydı. Bu futbolda da geçerlidir" dedi. 

'Gereken yerdeyim' 
TÜRKİYE'DEKİ futbol tutkusunu, "Sanki ikinci bir din" sözleriyle ifade eden Hagi, şu örneği verdi "Takımlarının yanında olmak için cebindeki son kuruşunu harcayan on binlerce kişi var. Zengin olmayan kişilerin böyle futbola bağlanması bana daha fazla motivasyon veriyor." Rumen hoca, bundan sonraki hedefi konusunda yorum yapmazken, "Şu an Galatasaray'ın başındayım. Yani gereken yerde" diye konuştu. 

'Petre'yi de sorun' 

Hagi, Saidou'nun durumunu soran gazetecilere, "Hiç Petre'yi sormuyorsunuz" diyerek tepki gösterdi, 18 dışında kalan oyunculara üzüldüğünü ifade etti 

10 numara arayışı 
İSTANBULSPOR maçı için basın toplantısı düzenleyen Hagi, rakibin tehlikeli olduğunu belirtti, "İstanbul takımı olduğu için bizden korkmayacaklardır" dedi. Galatasaray'ın henüz yüzde 100 kapasiteye ulaşmadığını vurgulayan Rumen teknik adam, "Yolun başındayız ve iyi yoldayız" ifadesini kullandı. 10 numara arayışında olduklarını da yineleyen Hagi, "Futbolda biraz şansınız olacak" dedi. 

'Hediye vermeyiz' 
GAZETECİLERİN Saidou sorusuna tepki gösteren Gheorghe Hagi, "Bana her zaman Saidou'yu soruyorsunuz, ama hiç Petre'yi sormuyorsunuz" dedi. Spekülasyon yaratmamak için yorum yapmayacağını belirten Hagi, şöyle devam etti "Kadro dışı kalmasına ben de üzülüyorum, ama 18 kişiyi ayırmak zorundayım. Her zaman 2, 3 oyuncum bana kızgın olacak. Her şeyi kendileri değiştirmelidir. Hocalar hediye vermez." 

Hasan yetişiyor 

CİM - BOM, İstanbulspor maçının son hazırlıklarını dün yaptığı antrenmanla tamamladı. Sarı - Kırmızılılar'ın doktoru Murat Çevik, Conceiçao dışında eksiklerinin bulunmadığını ifade ederek, grip olduğunu söylediği Hasan Şaş'ın hızla iyileştiğini ve bugünkü karşılaşmada takımdaki yerini alabileceğini belirtti. Teknik Direktör Hagi, futbolcularıyla yaptığı toplantıda rakibin zaaflarını da detaylı bir şekilde anlattı. 

Conceiçao'da korku yok 

SAKATLIĞI nedeniyle yaklaşık bir ay sahalardan uzak kalacak olan Conceiçao'nun durumunun, eski sakatlığıyla ilgili olmadığı ortaya çıktı. Kendisini uzun zaman sahalardan ayrı bırakan eski sakatlığının arka adalesinden olduğunu belirten Sarı - Kırmızılılar, yenisinin ise adalenin kasık ile birleştiği noktada olduğunu söyledi. Brezilyalı oyuncunun bu durumu hem yönetimi de hem de teknik heyeti rahatlattı. 


</TEXT>
</DOC>
