<DOC>
<DOCNO> 274512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun30.html </URL>
<DATE> 2004/09/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yeşiller'den Türkiye'ye tam destek 
</HEADLINE>
<TEXT>

     Alman Birlik 90 Yeşiller Partisi federal meclis grubu tarafından yapılan açıklamada, Türkiye'nin Avrupa yolunda ilerlediği ve bunun desteklenmesi gerektiği belirtildi. 
     Yeşiller partisinin federal meclis grup başkanı Krista Sager ve grubun Avrupa politikası sözcüsü Rainder Steenblock tarafından yapılan ortak açıklamada, ''Türkiye Erdoğan hükümetinin olağanüstü reform politikasıyla açıkça Avrupa yolundadır ve bu takdir edilmelidir. CDU Genel Başkanı Angela Merkel bunu kabul etmeli ve Türkiye karşıtı kampanyasına son vermelidir. Birlik partilerinin CDU CSU ciddi olmayan masraf hesaplarıyla Türkiye'ye karşı sürdürdüğü politika ülkeye zarar vermekte ve Erdoğan hükümetinin etkileyici reform çabalarını tehlikeye atmaktadır'' denildi. 
     Yeşiller partisinin Türkiye'nin reform çabalarını desteklediği ve Türkiye ile üyelik müzakerelerine başlanmasından yana olduğu belirtilen açıklamada, ''Söz konusu olan Türkiye'nin üye olup olmayacağı konusunda bugün karar vermek değildir. Müzakerelerin uzun süreceğine, yoğun geçeceğine inanıyoruz. Asıl önemli olan AB'nin 40 yıldır sunduğu bir seçeneğin açık tutulması'' ifadesi kullanıldı. 
     Açıklamada ayrıca, AB Komisyonu'nun genişlemeden sorumlu üyesi Günter Verheugen ile Başbakan Recep Tayyip Erdoğan'ın yaptığı görüşmeden sonra Türkiye ile üyelik müzakerelerine başlanmasının önünde bir engelin kalmadığı bildirildi. 
     
</TEXT>
</DOC>
