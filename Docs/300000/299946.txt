<DOC>
<DOCNO> 299946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo22.html </URL>
<DATE> 2004/12/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Uşakspor-Fenerbahçe maçından notlar... 
</HEADLINE>
<TEXT>

     Türkiye Kupası ikinci kademesindeki Uşakspor-Fenerbahçe maçında iki takımın futbolcuları el ele tribünleri selamladı. 
     Uşaklı futbolseverler, sağanak yağmura rağmen maça büyük ilgi gösterdi. 
     Karşılaşma öncesinde stat çevresinde geniş güvenlik önlemleri alındı. 
     Fenerbahçe'nin Uşak'a gelmesi kentte heyecan ile karşılanırken, stat çevresinde toplanan sporseverler, sarı-lacivertlilere ilgi gösterdi. Maçın yapıldığı 1 Eylül Stadı'nın kapalı tribününde ve kale arkası tribününde boşluklar gözlense de sağanak yağmura karşın tribünler büyük oranda doldu. 
     Uşaksporlu taraftarlar, ''Uşakspor-Fenerbahçe el ele, hep beraber tribüne'' biçiminde tezahüratta bulununca futbolcular da el ele tribünleri selamladı. İki takım futbolcuları ayrıca seremoni öncesinde birbirlerine çiçek vererek başarı diledi. Hakemlere de maçtan önce çiçek verildi. 
     Stat hoparlöründen tribünlerdeki merdivenlerin boş bırakılması yönünde sık sık anons yapıldı. 
     Fenerbahçe, sakat oyuncuları dışında ideal kadrosundaki futbolcularla sahaya çıktı. Alex, Nobre, Tuncay gibi yıldız oyuncular ilk 11'de yer aldı. 
     Maçtan önce basın tribünü girişinde bir basın mensubuyla stat görevlileri arasında yaşanan gerginlik güvenlik güçlerinin araya girmesiyle büyümeden giderildi. 
     Uşakspor takımı sahaya ''Sporun Güzeli Küfürsüz ve Şiddetsiz Olanıdır'' pankartıyla çıktı. 
     
</TEXT>
</DOC>
