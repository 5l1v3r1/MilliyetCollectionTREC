<DOC>
<DOCNO> 285993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun13.html </URL>
<DATE> 2004/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arafat'ın durumu kritik 
</HEADLINE>
<TEXT>

     Filistin Devlet Başkanı Yaser Arafat'ın bilincini kaybettiği ve durumunun kritik olduğu bildirildi. Öğle saatlerinde gelen Arafat'ın komaya girdiği haberleri ise Filistin liderinin önde gelen danışmanı Nebil Ebu Rudeyna tarafından doğrulanmazken, Rudeyna Paris'te gazetecilerle ''Durumu kritik'' dedi. 
     Fransız hastane kaynakları, Filistin lideri Yaser Arafat'ın komada olduğunu duyurmuştu. 
     Fransız Haber Ajansı'na AFP konuşan kaynaklar, Filistin liderinin durumun kötü olduğunu söylediler. Batı Şeria'daki Filistinli yetkililer ise Arafat'ın komada olmadığını açıkladı. 
     
     3 KEZ BİLİNCİNİ KAYBETTİ 

     Filistin liderine Paris'te eşlik eden heyete yakın bir kaynak, Arafat'ın dünden bu yana 3 kez bilincini kaybettiğini belirterek, Filistin liderinin 2 kez bilincini yitirmesinden sonra yeniden bilincinin yerine geldiğini söyledi. 
     
     CHIRAC'A GÜLÜMSEDİ 

     Fransa'da tedavi gören ve durumunun ''kritik'' olduğu bildirilen Filistin Devlet Başkanı Yaser Arafat'ın, kendisini ziyarete gelen Fransa Cumhurbaşkanı Jacques Chirac'a gülümsediği belirtildi. 
     Fransa'nın başkenti Paris'in yakınlarındaki bir askeri hastanede bulunan Arafat'ın yardımcılarından Muhammed Raşid, Chirac ve Arafat'ın el ele tutuştuklarını ve Arafat'ın Chirac'a gülümsediğini söyledi. Raşid, ''O Arafat yaşıyor'' dedi. 
     Fransa Cumhurbaşkanı Jacques Chirac, sağlık durumu kötüleşen Filistin lideri Yaser Arafat'ı ziyaret etti. 
     Cumhurbaşkanlığı Sarayı'ndan yapılan açıklamada, Chirac'ın başkent Paris yakınlarındaki bir askeri hastanede bulunan Arafat'ı hasta yatağında ziyaret ettiği belirtildi. 
     
     ÜST DÜZEY FİLİSTİNLİ YETKİLİLER OLAĞANÜSTÜ TOPLANDI 

     Devlet Başkanı Yaser Arafat'ın sağlık durumunun kötüleştiğinin bildirilmesinden sonra üst düzey Filistinli yetkililerin olağanüstü toplandığı açıklandı. 
     Arafat'ın lideri olduğu El Fetih hareketinin Merkez Komite üyesi Saher Habaş, üst düzey Filistinli yetkililerin Filistin liderinin durumunun kötüleştiğini öğrenmesinin ardından, Arafat'ın karargahının bulunduğu Ramallah'ta olağanüstü toplandığını söyledi. 
     
     İSRAİL GÜÇLERİ ALARMDA 

     Yaser Arafat'ın sağlık durumunun kötüleştiği yolundaki haberlerin ardından, İsrail güçlerinin Batı Şeria ve Gazze Şeridi'nde alarm durumuna geçirildiği bildirildi. 
     Güvenlik kaynaklarının verdiği bilgiye göre, Fransa'nın başkenti Paris'in dışındaki bir askeri hastanede bulunan Arafat'ın durumunun kritik bir safhaya geldiği yönündeki haberler üzerine alarm durumuna geçme yönünde önlemler alındı. 
     
     İSRAİLLİ İSTİHBARATÇILAR TOPLANTIYA ÇAĞRILDI 

     İsrailli istihbaratçıların, Filistin lideri Yaser Arafat'ın sağlık durumunun kötüleştiği yönündeki haberlerin ardından toplantıya çağrıldığı bildirildi. 
     Bir güvenlik kaynağı, İsrailli istihbaratçıların bu akşamüstü toplantıya çağrıldığını açıkladı. 
     
     BATI ŞERİA'DAKİ YETKİLİLER ARAFAT KOMADA DEĞİL 

     Öte yandan, Batı Şeria'daki Filistinli yetkililer, Filistin lideri Yaser Arafat'ın komada olmadığını belirtti. 
     Batı Şeria'nın Ramallah kentindeki Filistinli yetkili Tayib Abdülrahim, gazetecilere yaptığı açıklamada, ''Arafat'ın komaya girdiği doğru değil'' dedi. 
     Filistinli Bakan Saib Erekat da Arafat'ın eşi Süha ile görüştüğünü ve ''Kocasının durumunda değişiklik olmadığını'' söylediğini belirtti. 
     
</TEXT>
</DOC>
