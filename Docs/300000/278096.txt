<DOC>
<DOCNO> 278096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy22.html </URL>
<DATE> 2004/10/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Arınç, yeniden meclis başkanı... 
</HEADLINE>
<TEXT>

     TBMM Genel Kurulu'nda yapılan 3. tur oylama sonucu AK Parti Manisa Milletvekili Bülent Arınç, 381 oy alarak yeniden Meclis Başkanlığı'na seçildi. 
     İki yıl TBMM Başkanlığı yapan Arınç, erken seçim olmaması halinde 3 yıl daha bu görevde kalacak. 
     TBMM Geçici Başkanı İsmail Alptekin başkanlığında toplanan Genel Kurul'da bugün gerçekleştirilen 3. tur oylamaya 478 milletvekili katıldı. Oylama sonucunda Arınç, 381 oy alarak yeniden Meclis Başkanı seçildi. 91 milletvekili boş oy kullanırken 6 oy da geçersiz sayıldı. 
     
     ARINÇ'IN ÖZGEÇMİŞİ 

     TBMM Başkanlığı'na seçilen Manisa Milletvekili Arınç, 1948 yılında Bursa'da doğdu. Manisa Lisesi'ni bitiren Arınç, 1970 yılında Ankara Üniversitesi Hukuk Fakültesi'nden mezun oldu. Arınç, uzun süre Manisa'da serbest avukatlık yaptı. 
     Gençlik Kolları Başkanlığı ve İl Başkanlığı görevlerinde bulunan Arınç, 24 Aralık 1995'te yapılan Milletvekili Genel Seçimleri'nde Refah Partisi'nden Manisa Milletvekili seçildi. Arınç, aynı partide MKYK üyeliği görevini de yürüttü. 
     18 Nisan 1999 tarihinde yapılan 21. Dönem Milletvekili Genel Seçimlerinde ikinci kez Manisa Milletvekili olarak Parlamento'ya giren Arınç, 2001 yılında kurulan Adalet ve Kalkınma Partisi'nin Grup Başkanlığı görevini üstlendi. 
     Bülent Arınç, 3 Kasım 2002 tarihinde yapılan Milletvekili erken Genel Seçimlerinde üçüncü kez Manisa Milletvekili olarak Parlamento'ya girdi ve 19 Kasım 2002 tarihinde TBMM Başkanlığı'na seçildi. 
     TBMM Başkanı Bülent Arınç, evli ve iki çocuk babası. 
     
</TEXT>
</DOC>
