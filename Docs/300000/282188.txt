<DOC>
<DOCNO> 282188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy06.html </URL>
<DATE> 2004/10/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hızlı tren savcısına terfi 
</HEADLINE>
<TEXT>

     Pamukova'daki hızlı tren kazasını soruşturan ve TCDD ekiplerinin gece boyunca çalışarak devrik vagonları kaldırmasına rağmen, delillerin karartılmadığını açıklayan Pamukova Cumhuriyet Savcısı Mithat Kutanoğlu, Bayburt Başsavcılığı'na atandı. Yargıtay Genel Sekreter Yardımcısı Ercan Yalçınkaya'nın hakkındaki iddiaların giderek somutlaşması nedeniyle verdiği dilekçe üzerine Kazan Cumhuriyet Savcılığına atanması da kesinleşti. 
     Hakimler ve Savcılar yüksek Kurulunun HSYK 13 Ekim'de aldığı adli yargı atama kararnamesi Resmi Gazete'de yayımlandı. Boğazlıyan Cumhuriyet Başsavcısı Atilla Ceylan'ın, Malatya Cumhuriyet Başsavcı Vekilliği'ne getirildiği kararnameyle, Bayburt Cumhuriyet Başsavcısı Gürmen İlhanoğlu da Söke Cumhuriyet Başsavcılığı'na atandı. 
     İlhanoğlu'ndan boşalan Bayburt Cumhuriyet Başsavcılığı'na ise Pamukova Cumhuriyet Savcısı Mithat Kutanoğlu getirildi. 
     Kutanoğlu, son olarak İstanbul-Ankara hızlandırılmış tren seferini yapan Yakup Kadri Karaosmanoğlu Ekspresinin Pamukova'daki kazasını soruşturmuştu. Kutanoğlu, kaza yerine geldiğinde TCDD ekiplerinin salaha kadar devrelin vagonları kaldırmasını izlemiş ve delillerin karartılmadığını savunmuştu. Kutanoğlu, kaza sonrasında hazırladığı raporda, "keşif için olay mahalline gelindiğinde çalışmanın sadece devrilmenin meydana geldiği yerde yapıldığı trenin raydan çıktığı yerden 150-200 metrelik mesafede herhangi bir çalışmanın yapılmadığı, Pamukova İlçe Jandarma Komutanlığı'na takviyeli personelle olay mahallinin emniyet altına alınmış olduğu, devrilme bölgesi haricinde herhangi bir çalışmanın yapılmamış olduğu, bu açıdan delillerin kayıp olmasının veya karartılmasının söz konusu olmayacağının anlaşıldığını" belirtmişti. 
     
     YALÇINKAYA, KAZAN SAVCISI OLDU 
     Kararnamede, "MİT-Emniyet-Mafya-Yargı" ilişkilerinde adı geçen ve son olarak Sedat Peker soruşturmasında da gündüme gelen Yargıtay Genel Sekreter Yardımcısı Ercan Yalçınkaya'nın ataması da yer aldı. Yalçınkaya, isminin giderek ön planda yer almasının ardından, Ankara civarında tayin için dilekçe vermiş ve Kazan Cumhuriyet Savcılığı'na atanmıştı. 
     Kartal'da, teyzesinin oğlu NTV kameramanı Hüseyin Yıldız'ı düğün gecesi tabancayla vurarak öldüren Hüseyin Kaplan hakkında 33 yıla kadar ağır hapis cezası istemiyle dava açan Kartal Cumhuriyet Savcısı Ahmet Faik Kapluhan da kararnameyle, Kadıköy Cumhuriyet Savcılığı'na atandı. 
     Öte yandan medeni hukukla ilgili birçok kitabı bulunan Gölbaşı Hakimi Mehmet Akif Tutumlu da Ankara Hakimliği'ne getirildi. 
     Kararnameyle yeri değişenler arasında Anayasa Mahkemesi Raportörü Dr. Uğurcan Sevinç Çınar da bulunuyor. Çınar, son kararnameyle Ankara Cumhuriyet Savcılığına atandı. 
     HSYK ayrıca iki eski hakimi de yeniden mesleğe kabul ederek yeni görevlerine atadı. Buna göre Bala eski Hakimi Servet Kaya Çerkeş Hakimliğine, Göksun eski Hakimi Osman Kiper de Ladik Hakimliği'ne getirildiler. 
     
</TEXT>
</DOC>
