<DOC>
<DOCNO> 255421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo04.html </URL>
<DATE> 2004/07/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Futbol kulüplerinin gözü kulağı yarın yapılacak ihalede... 
</HEADLINE>
<TEXT>

     Birinci Süper Futbol Ligi maçlarının TV'den naklen yayınıyla ilgili ihale, yarın İstanbul'da yapılacak. 
     Federasyonun Levent'teki binasında, yarın saat 11.00'de gerçekleştirilecek naklen yayın ihalesi, toplam 179 trilyon 139 milyar lira toplam bedelle açılacak. 
     İhale için geçici teminat 25 milyon dolar, sözleşme teminatı olarak adlandırılan kati teminat ise yüzde 6 olarak belirlendi. 
     İhaleyi alacak yayıncı kuruluşla imzanalacak sözleşmenin tarihi ise 20 Temmuz Salı olarak açıklandı. 
     Çift turlu yapılacak ihale, önce kapalı zarf usulü, daha sonra da açık arttırma şekliyle sürecek. 
     İhaledeki 135 trilyon 550 milyar lira kulüplerin hissesine düşen pay olarak belirlendi. Bu rakama, federasyon, organizasyon payı ve KDV eklendiğinde toplam açılış bedeli 179 trilyon 139 milyar lira olacak. 
     Geçen ihalede kulüplere ödenen rakamın 89.3 milyon dolar olduğu, bu rakamın yeni ihalede arttırılarak, 94 milyon dolara çıkartıldığı bildirildi. 
     Futbol Federasyonu'nun devlet ihale yasasına tabi bir kuruluş olmaması nedeniyle ihale yapıldıktan sonra yönetim kurulunun toplanarak karar vereceği ve aynı gün sonucu açıklayacağı kaydedildi. 
     İhaleye, TRT-Digitürk ortaklığı ve Doğan Grubu'nun katılması bekleniyor. 
     
</TEXT>
</DOC>
