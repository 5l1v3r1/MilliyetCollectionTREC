<DOC>
<DOCNO> 276806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sontur06.html </URL>
<DATE> 2004/10/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sabancı'nın vasiyeti de bürokrasiye takıldı 
</HEADLINE>
<TEXT>

     Sakıp Sabancı'nın vasiyetinde yer alan Fehime Sultan Yalısı'nın restorasyonu, yaşarken en çok şikayet ettiği bürokrasiye takıldı. 
     2 yıl önce yanan ve Sakıp Sabancı'nın vasiyetinde 
     restore edilmesini istediği Fehime Sultan Yalısı hala onarım bekliyor. Nokta Dergisi'nin haberine göre, 13 Temmuz 2002'de çıkan esrarengiz bir yangınla hasar gören tarihi Fehime Sultan Yalısı'nın onarımında belirsizlik sürüyor. 10 Nisan 2004'te ölen Sakıp Sabancı, yandığı tarihte Ortaköy Gaziosmanpaşa İlköğretim Okulu olarak kullanılan yalı için devreye girerek, restorasyon istemişti. Fehime Sultan Yalısı'nın restorasyonu için Milli Eğitim Bakanlığı'ndan onay çıktı. İstanbul Milli Eğitim Müdürlüğü yetkilileri Sabancı'nın ailesinden haber beklediklerini söylüyor. Hacı Ömer Sabancı Vakfı Yöneticisi Erbay Piş ise okulun arazisini Maliye Bakanlığı'nın satışa çıkardığını öğrendiklerini, ancak arazinin kendilerine devredilmesi halinde bir şey yapabileceklerini söylüyor. 
     
</TEXT>
</DOC>
