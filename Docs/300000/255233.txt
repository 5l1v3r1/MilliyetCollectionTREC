<DOC>
<DOCNO> 255233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/ekonomi/eko00.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 'Ayşe Hanım'ın kafasını karıştırıyor 
</HEADLINE>
<TEXT>


Enflasyonun yüksek olduğu dönemlerde tasarrufçunun gözdesi olan dövizin getirisi artık TL'nin altında. Artık portföylerde dövizin yanı sıra TL mevduat ve bono da olmalı 

Dolar nereye gidiyor - 3 
Güngör URAS 

Ayşe Hanım Teyzem uzun zamandır ortalıkta yoktu. Çat kapı geldi. "Evladım bu dolar fiyatları benim kafamı karıştırıyor. Üç kuruş param, üç beş dolarım var. Üç kuruş paramı da dolara mı yatırayım Yoksa üç beş doları da satarak dolardan mı kurtulayım 
İki yıl önce 1 milyon 650 bin liradan dolar aldım. Dolar 1 milyon 800 bin liraya çıkarken birden dönüş yaptı. Şimdilerde dolar 1 milyon 450 bin liraya satılıyor... 1 milyon 400 bine düşecek diyorlar... Bankalar dolar hesabına yüzde 10 - 11 net dolar faizi veriyorlardı. Şimdi dolara net yüzde 2 faiz veren banka yok... Birileri 'Dolarları sat, paranı bonoya yatır' diyor. Birileri 'Dolar pahalanacak, doları satın al' diyor. Birileri 'Doları sat, euro al' diyor. N'apıcağımı şaşırdım " Ayşe Hanım Teyzemi oturttum. Bir kahve ısmarladım. Kafasının karışıklığını gidermeye çalıştım. Bildiklerimi anlattım. Dedim ki... 

Döviz tasarruf aracı değildir 
Dolar, euro veya diğer ülkelerin paraları, "tasarruf amacıyla alınıp satılmaz". Uzun dönemde Türk Lirası'nın faizli getirisi, yabancı paraların değer artışının her zaman üzerine çıkar.Uzun enflasyon döneminde halkımız anaparasının enflasyon karşısında erimesini önlemek için dolara döndü. Tasarruflarını dolara bağlamaya alıştı. Bankalar da dolara o dönemlerde iyi faiz veriyordu. Ama şartlar şimdi değişti. Düşük enflasyonlu bir hayata alışmak üzereyiz. Bankalar dövize yeterli ölçüde faiz vermiyor.Kısa dönemlerde yurtdışındaki ve içindeki ekonomik dalgalanmaların etkisinde dolar fiyatı da iner çıkar. Normal olarak bundan sonra 1 milyon 400 bin liranın altına inmemesi beklenir... Başımıza bir felaket gelmezse, yıl sonuna kadar dolar fiyatı çıksa çıksa 1 milyon 700 bine, haydi bilemediniz en fazla 2 milyon liraya çıkar. Ama Türkiye'nin Avrupa Birliği tam üyeliği için yeşil ışık yakılır ve müzakereler başlarsa, yıl sonunda doların 1 milyon 400 binler dolayında kalması da mümkündür.Ayşe Hanım Teyzem gibi küçük tasarruf sahiplerinin bu tür döviz fiyatı tahminlerine dayalı olarak paralarını dövize bağlamaları, dövizden çözmeleri doğru değildir. Dolara girip çıkmak, dolardan euroya, eurodan dolara dönmek, bir tür kumar - spekülasyon işidir...Ama ben halkımı bilirim. Halkımın tarihi 'altın' sevdasının yerini şimdilerde 'döviz' sevdası aldı. Bunun için Ayşe Hanım Teyzeme her zamanki tavsiyemi tekrarlayayım Tasarrufunuz ne kadar küçük olursa olsun aynı sepette tutmayınız. Üçe ayırınız. Bir parçasını dolar veya euro olarak bankada saklayınız. Bir parçasını bankada vadeli Türk Lirası mevduat hesabında saklayınız. Bir parçasıyla da bir bankadan tahvil ve bono ağırlıklı fon katılım belgesi alınız.Ayşe Hanım Teyzem sadece anaparayı korumak arayışında dolar veya euro almayı düşünüyorsa, dövizini bankaya yatırıp unutmak yapılacak en doğru iştir.Dolar fiyatı ile euro fiyatı arasında bir oynaklık var... Bir gün 1.30 dolar 1 euro ediyor, ertesi gün 1.20 dolar 1 euro ediyor... Bu değişime dayalı olarak profesyonel para uzmanları bile kazanç sağlayamaz. Bu nedenle Ayşe Hanım Teyzemin dolar alıp euro satarak, euro alıp dolar satarak kazanç peşinde koşması yanlış olur.Dolar mı Euro mu Bu bir kişisel tercih işidir... Bizim halkımız doları bellemeden markı bellemişti. Marka güvenirdi. Şimdi markın yerini euro aldı. Türkiye'de önce otomobil fiyatları, sonra dayanıklı tüketim malı fiyatları euro olmaya başladı. Derken kiralar, sonra ev fiyatları dolardan euroya döndü... Ayşe Hanım Teyzemin "gönlü bilir" ama... Bundan sonra Türk Lirası'yla döviz satın alacaksa, "euro" alması belki daha iyi olabilir...Eğer bir yıl sonra enflasyon yüzde 10'lara düşecekse, Hazine'nin bir yıl vadeli yüzde 26 - 27 net faizli bonolarını veya bu bonolara dayalı banka fonlarının katılım belgelerini satın almak, dolar - euro satın almaktan daha caziptir... "Ya dolar ve euronun fiyatı yükselirse " endişesi varsa, böyle bir şey olduğunda "tahvil ve bonoya dayalı" fon katılım belgesini paraya çevirerek, dolar veya euro satın almak imkanı olduğu unutulmamalıdır.Bankaların döviz kredileri, firmaların dövize dayalı taksitli satışları insanlara 'Gel gel' diyor. İnsanlarımız, "Bunu nasıl öderim Türk Lirası karşılığı nedir Döviz artarsa ben ne yaparım Benim gelirim bu dövizlerin ve faizinin yükünü taşıyabilir mi " diyerek düşünmeden dövizle borçlanıyor. 

100 dolar döviz hesabında 206, TL hesabında 1018 dolar oldu Ayşe Hanım Teyzem 1993 yılında toplam 1.445.800 bin Törkiş lirası ile tanesi 14.480 liradan 100 dolar satın alsaydı, dolara gönül ve kader bağlayarak bu 100 dolarını da bankada döviz hesabına yatırıp 11 yıl bekleseydi, faiziyle hesabındaki döviz, 13 Temmuz 2004 tarihinde 206 dolara yükselmiş olacaktı. Dün bankalar doları 1.440.000 liradan satın alıyordu. Demek ki Ayşe Hanım Teyzem dolarını bozdursa eline 297 milyon lira geçecekti. Ayşe Hanım Teyzem 11 yıl önce dolar satın alacağına 1.445.800 Törkiş lirasını bir bankada 3 ay vadeli mevduat hesabına yatırsa ve 11 yıl boyunca da o hesapta tutsaydı, bankanın verdiği faizlerle hesabındaki para 13 Temmuz 2004 tarihinde tamı tamamına 1.464.316.327 Törkiş liraya ulaşacaktı. Ayşe Hanım Teyzem istemiş olsaydı, bu kadar Türk lirası karşılığında banka ona tanesi 1.440.000 TL'den 1018 dolar verecekti. 

Türk Lirası ile borçlanmak daha iyi Ayşe Hanım Teyzem anlattıklarımı dinledi... Dinledi... "Anladım", dedi... "Sen bana hiçbir şey yapma... Ne al, ne sat diyorsun... Ben zaten paracıklarımı üçe bölmüştüm. Sadece üçte biri dolarda idi. Onlar bankadaki dolar hesabında kalsın. Bankadaki Türk Lirası mevduatıma üç ay vadeli faiz işlesin... Ama doğru dürüst kazanç kapısı, bankadan aldığım likit fon katılım belgesi olacak. En yüksek net getiriyi likit fon katılım belgesi veriyor..." 
Bunları söyledi, kalkıp gitti... Ama biliyorum ki "kafası gene karışık"tı... Döviz konusundaki kuşkularını giderememiştim... Döviz konusunda kimin içi rahat ki onun içi de rahat olsun... Kim doların, euronun geleceğini bilebiliyor ki, ben de bileyim. Ve de bu konuda Ayşe Hanım Teyzeme akıl verebileyim 
Ayşe Hanım Teyzemin çok çok ihtiyacı yok ise, tüketici kredisi kullanmaktan ve taksitli satışlardan uzak durmasında yarar var. 
Bankalar da satıcılar da bedavadan kredi vermez, taksit yapmaz. Bunların büyük bir faiz yükü var. Bunları almak kolay ödemek zordur. 
Ama Ayşe Hanım Teyzem mutlaka borçlanacaksa Türk lirası borçlanması daha iyi olur. Döviz geliri olmayanın, Türk lirası geliri olanın döviz borcu altına girmesi tehlikelidir. Döviz fiyatı bugünlerde ucuz. Döviz fiyatı artmıyor, ucuzluyor. Ama bunun bir de "yarını var." 
Yarın ne olacağı belli değil. Ayşe Hanım Teyzem yarın üzülmemek istiyorsa bugünden tedbirli olmalıdır. 


BİTTİ 

</TEXT>
</DOC>
