<DOC>
<DOCNO> 273700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur05.html </URL>
<DATE> 2004/09/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kapkaççıyı vatandaşlar yakaladı 
</HEADLINE>
<TEXT>

     Bolu'da, bir banka şubesine 8 milyar lira yatıran esnafın gişenin önüne bıraktığı paranın 6 milyarını alarak kaçmaya çalışan kapkaççıyı, bankadaki vatandaşlar etkisiz hale getirerek polise teslim etti. 
     AA muhabirinin aldığı bilgiye göre, sanayide çalışan bir esnaf, Bolu kent merkezindeki bir banka şubesine 8 milyar lira yatırarak dekontunu aldıktan sonra, yanında taşıdığı parayı, teslim alması için veznenin önüne bıraktı. 
     Banka görevlisi İsmail Ç. işlem yapmaya devam ederken gişeye gelen Ferhat D, veznenin önündeki 8 milyarın 6 milyarlık bölümünü alarak kaçmaya başladı. Olayı fark eden vatandaşlar, bankanın güvenlik görevlilerinin yardımıyla kapkaççıyı etkisiz hale getirdi. 
     Kapkaç yaptığı iddia edilen Ferhat D, bankaya gelen polis ekiplerine teslim edildi. 
     
     ''FINDIK TOPLAMAYA GELDİM'' 
     Polis tarafından sorgulanmak üzere Bolu Emniyet Müdürlüğü'ne götürülen Ferhat D, ilk sorgulamasının ardından adliyeye sevk edildi. 
     Olayla ilgisi olmadığını ifade eden Ferhat D, ''Düzce'ye fındık toplamak için geldim. Bankaya para çekmek için gitmiştim. Olayla alakam yok, masumum'' dedi. 
     Hırsızlık ve silahla yaralama suçlarından sabıkalı olduğu öğrenilen Ferhat D, çıkarıldığı nöbetçi mahkemece tutuklanarak, cezaevine gönderildi. 
     
</TEXT>
</DOC>
