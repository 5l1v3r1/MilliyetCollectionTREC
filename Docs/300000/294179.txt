<DOC>
<DOCNO> 294179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo04.html </URL>
<DATE> 2004/12/02/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Del Bosque Beraberliğin nedeni kaleci Ramazan değil 
</HEADLINE>
<TEXT>

     Beşiktaş Teknik Direktörü Vicente Del Bosque, Standard Liege karşısında 1-0 öne geçtikten sonra, arayı açmak için fırsatlar yakaladıklarını, ancak bunları değerlendiremediklerini söyledi. 
     Del Bosque, maç sonrası düzenlediği basın toplantısında, ilk yarıda maçı lehlerine çevirmek için fırsatlar yakaladıklarını ifade ederek, ''İkinci yarıda daha kontrollü oynadık. Onlar 1-2 pozisyona girdiler ve birini attılar'' dedi. 
     Dengeli bir grupta olduklarını ve şu anda hiçbir takımın gruptan çıkmayı garantilemediğini kaydeden İspanyol teknik adam, ''Maçın son 10 dakikasına kadar, gruptan çıkmayı garantilemiş gibiydik, ama kalemizde gol gördük. Her şeye rağmen, gruptan çıkma şansımız sürüyor. Mücadelemizi sonuna kadar sürdüreceğiz'' diye konuştu. 
     Maçın Portekizli hakeminin, son dakikada verdiği serbest atışın penaltı olup olmadığı sorusuna Del Bosque, ''Bilemiyorum. Hakemler hakkında bir şey söylemek istemiyorum'' yanıtını verdi. 
     Kaleci Ramazan ile ilgili bir soruyu ise İspanyol çalıştırıcı, ''Bence Ramazan büyük bir başarı gösteriyor. Yapılan eleştirilere rağmen, çıkıp oynuyor. Bu maçtaki beraberliğin nedeni olarak Ramazan'ı gösterirsek, haksızlık etmiş oluruz'' diye yanıtladı. 
     
     D'ONOFRİO ''HEDEFİMİZ BUYDU'' 
     Standard Liege Teknik Direktörü Domenico D'Onofrio ise grupta ilk deplasman puanı alan takım olduklarını söyledi. 
     İyi bir ilk yarı çıkardıklarını anlatan D'Onofrio, ''İlk yarıda 4 net pozisyon bulduk, ancak bunları değerlendiremedik. Böyle olunca da kalemizde bir gol gördük. İlk yarının gerçek skoru 1-0 değildi. Beşiktaş ikinci yarıda defansif olarak iyiydi. Fazla risk almadı. Biz inandık ve sonuna kadar mücadele edip, hak ettiğimiz golü attık. Hedefimiz buydu, başardık'' diye konuştu. 
     Grupta her şeyin son maçlarda belli olacağını anlatan Belçikalı teknik adam, ''Biz Athletic Bilbao ile evimizde oynayacağız. Kazanmak zorundayız. Parma'nın da işi çok zor. Beşiktaş gibi iyi bir takımla oynayacaklar. Onların bile gruptan çıkma şansı var'' dedi. 
     
</TEXT>
</DOC>
