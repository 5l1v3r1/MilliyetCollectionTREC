<DOC>
<DOCNO> 251575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/yaksoy.html </URL>
<DATE> 2004/06/29/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Gelsin gitsin oyunu 
</HEADLINE>
<TEXT>



Spor yazarları nedense içinde kritik olan yazılarında edebiyat yapmayı severler. Ama bu seferki Avrupa Futbol Şampiyonası'nda edebiyat yapacak özellikleri pek rastlanmadı. Hollanda - İngiltere karşılaşmasına kadar oynanan oyunların çok defa düşük kalitesi ve alınan sonuçlar yüzünden bazı teknik direktörlere yol göründü veya görünecek. 
Hatırlarsanız bir yazımızda teknik direktörler ne kadar başarılı olurlarsa olsunlar bir takımda uzun süreli kalmamalılar demiştik. Zira kötü bir benzetme ama, tıpkı evliliklerde olduğu gibi belli bir zaman aşımından sonra teknik direktörler ile takım arasında heyecan, arzular ve hırslar ne hikmetse azalıp, kayboluyor. Her şey rutin bir alışkanlık haline geliyor. Ve baştacı edilen, başarıdan başarıya koşan teknik direktör bir iki sezon sonra kapı önüne konulabiliyor. Aynı teknik direktör başka bir takıma gittiğinde ise tıpkı yeni aşklarda olduğu gibi libidosu yükseliyor. Hakkında yeniden şiirler yazılıp, edebiyat yapılıyor. Taa ki diğer bir sezonda başarı eğrisi düşene kadar. Gördüğünüz gibi teknik direktörlerin bu takas sistemi bir tahtaravalli oyununa benziyor. Gelsin Mehmet, gitsin Ahmet. Gitsin Mehmet, gelsin Ahmet. Bir aşağı, bir yukarı. 



</TEXT>
</DOC>
