<DOC>
<DOCNO> 269405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun42.html </URL>
<DATE> 2004/09/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İzvestiya genel yayın yönetmeni görevden alındı 
</HEADLINE>
<TEXT>

     Rusya'nın saygın gazetelerinden İzvestiya'nın genel yayın yönetmeni Raf Şakirov'un görevden alındığı ve yakın zamanda istifa etmeye hazırlandığı bildirildi. 
     Radyo Eko Moskova ve Rus haber portalları, Şakirov'un kovulmasına gazetenin cumartesi günü Beslan'daki terörist eylemi yayımlama yöntemiyle ilgili olduğunu savundular. Gazetenin Cumartesi günkü sayısında terörist eylemdeki yaralı ve ölü çocukların resmine geniş şekilde verilmişti. 
     Haberler gazete tarafından doğrulanmazken, İzvestiya hükümetin 350 civarında rehine bulunduğu açıklamasının inandırıcı olmadığını yazan ilk gazeteydi. 
     Mosnews internet sitesinde yer alan haberde de, Şakirov'un istifayı düşündüğünü ve bunun gerekçesi hakkında herhangi bir açıklama yapmadığını belirterek, ''İzvestiya'nın sahiplerine yakın kaynaklar Mosnews'a yaptıkları açıklamada, Şakirov'un kovulmasının Kremlin'in gazetenin Cumartesi günkü sayısında Beslan trajedisini yansıtma şeklinden rahatsız olmasından kaynaklandığını söylediler'' görüşüne yer verdi. 
     Bu arada Şakirov da Özgür Avrupa Radyosu'na yaptığı açıklamada, gazete sahiplerinin Cumartesi günü Beslan olaylarıyla ilgili verilen haberlerden rahatsız olduğunu belirterek, ''Yatırımcılar, Cumartesi günkü gazeteyi çok fazla duygusal buldular'' dedi. 
     Beslan trajedisini Hitler'in Sovyetler Birliği'ne saldırdığı 1941 yılındaki olaylara benzeten Şakirov, ''Bu sayıdaki amacımız Beslan'daki olayların Rus halkı için ne ifade ettiğini anlatmaktı. Bu düşüncemiz daha sonra da teyit edildi. Çünkü bu bir savaştı'' diye konuştu. 
     İzvestiya Cumartesi günkü sayısında ilk yarım sayfasını terör kurbanlarının fotoğraflarına ayırarak güvenlik güçlerinin Beslan'daki kriz yönetimine yönelik ciddi eleştirilerde bulunmuştu. 
     
</TEXT>
</DOC>
