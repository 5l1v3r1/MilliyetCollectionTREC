<DOC>
<DOCNO> 253303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko25.html </URL>
<DATE> 2004/07/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Babacan Uğraşılması gereken mikro konular var 
</HEADLINE>
<TEXT>

     Devlet Bakanı Ali Babacan, uluslararası sermaye konusunda uğraşılması gereken mikro konular olduğunu belirterek, ''Bu konularda da özel sektör, kamu el ele çalışacak bu problemler tek tek aşılacak'' dedi. 
     Devlet Bakanı Babacan, Türkiye Odalar ve Borsalar Birliği'nde TOBB gerçekleştirilen Doğrudan Yabancı Yatırımlar Kurulu toplantısından ayrılırken gazetecilerin sorularını yanıtladı. 
     Bir gazetecinin TOBB Başkanı Rifat Hisarcıklıoğlu'nun bürokratik kurumlara ilişkin değerlendirmelerine katılıp katılmadığını sorması üzerine Babacan, doğrudan yabancı sermayenin Türkiye'ye çekilebilmesinin ekonomik programlarının temel ayaklarından birisi olduğunu söyledi. 
     Ancak bunun önünde bazı engeller bulunduğunu da belirten Babacan, ''Farklı engeller, şu ya da bu önemli değil ama var. Bu engelleri de biz tek tek ortadan kaldırıyoruz'' dedi. 
     Babacan, Türkiye'yi uluslararası sermayeye çok daha açık ve onların çok daha kolay çalışabilecekleri bir ortam haline getirmek için de çalıştıklarını sözlerine ekledi. 
     Bir gazetecinin ''Siyasi irade taahhüdü verebilir misiniz '' sorusuna karşılık da Babacan, siyasi iradenin bu konuda ne kadar güçlü olduğunu herkesin az çok anladığını, 15 Mart'ta toplanan Yatırım Danışma Konseyi'nde de bir ortak deklarasyonla bunun bildirildiğini söyledi. Babacan, ''Bunun ötesinde zaten bu konuda siyasi irade var mı, yok mu diye hiç kimse sormuyor açıkçası'' dedi. 
     Uluslararası sermaye konusunda uğraşılması gereken mikro konular bulunduğunu belirten Babacan, ''Bu konularda da özel sektör, kamu el ele çalışacak bu problemler tek tek aşılacak'' dedi. 
     Bu yılın ikinci yarısında yabancı sermayeye ilişkin önemli beklentilerinin bulunduğunun hatırlatılması üzerine de Babacan, bu yıl Türkiye'ye gelecek doğrudan yabancı sermayenin önceki yıllara göre çok daha yüksek olacağını beklediklerini bildirdi. 
     Babacan, şu ana kadar ki gerçekleşme rakamlarının da bu konudaki ümitlerini artırdığın belirterek, ''Ama birden bire bir patlama olacak mı 2004'te 5 milyar doları görecek miyiz Değil'' diye konuştu. 
     Zaman içerisinde bunun da mümkün olacağını vurgulayan Bakan Babacan, bu işin bir fidana benzediğini, bunun meyvelerinin 3-5 sene sonra yavaş yavaş alınacağını belirterek, ''Hep beraber göreceğiz'' dedi. 
     Bu arada, TOBB'da düzenlene Doğrudan Yabancı Yatırımlar Kurulu toplantısına, Mercedes-Benz, Nestle, Pfizer, HSBC Bank, Turkcell, MAN, Türk Traktör, Metro AG, Wagner Kablo, Oyak-Renault, Toyota, Bosch, Türk Siemens ve Pirelli gibi ünlü firmalarının temsilcileri katılıyor. 

     
</TEXT>
</DOC>
