<DOC>
<DOCNO> 266019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy11.html </URL>
<DATE> 2004/08/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP, yeni TCK tasarısı için TBMM'yi olağanüstü toplantıya çağıracak 
</HEADLINE>
<TEXT>

     AK Parti Merkez Yürütme Kurulu MYK , yeni Türk Ceza Kanunu TCK tasarısını görüşmek üzere TBMM'yi 14 Eylül Salı günü olağanüstü toplantıya çağırma kararı aldı. 
     AK Parti MYK'nın yaklaşık 2 saat süren toplantısının ardından, Genel Başkan Yardımcısı Dengir Mir Mehmet Fırat, toplantının gündemine ilişkin gazetecilere açıklamalarda bulundu. 
     Toplantıda iç ve dış ekonomik ve siyasi gelişmeler ile yeni yasama dönemiyle ilgili TBMM'de yapılacak çalışmaların ele alındığını bildiren Fırat, yeni TCK tasarısının görüşülmesi için, 14 Eylül Salı günü TBMM'nin olağanüstü toplantıya çağırılmasının kararlaştırıldığını bildirdi. 
     AK Parti Genel Başkan Yardımcısı Dengir Mir Mehmet Fırat, kabine değişikliğiyle ilgili olarak, ''Hükümetin başarılı olduğu, devam edeceği kanısındayız'' dedi. 
     Fırat, AK Parti Merkez Yürütme Kurulu MYK toplantısının ardından parti genel merkezinde açıklamalarda bulundu. 
     AK Parti milletvekillerinin Başbakan Recep Tayyip Erdoğan başkanlığında 27-28-29 Eylül tarihlerinde Kızılcahamam'da 3 gün sürecek kampa alınacağını bildiren Fırat, toplantıda Erdoğan'ın iç ve dış gelişmelerle ilgili bilgi verdiğini söyledi. 
     Daha sonra basın mensuplarının sorularını yanıtlayan Fırat, bir gazetecinin, ''MİT ile Yargıtay arasındaki uyumsuzluktan, farklı yaklaşımdan kaynaklanan ve uzun süredir basını da meşgul eden bir olay yaşanıyor. Bununla ilgili bir değerlendirme yapıldı mı'' sorusuna, şu yanıtı verdi 
     ''Bu tamamen Meclis'in, partinin, hükümetin dışında gelişen bir olaydır. Üç temel erkten birisi olan yargının içerisindeki bir olay. Hükümetin, Meclis'in dışında cereyan ediyor. Bunu biz de takip ediyoruz. Bu konuda biz taraf değiliz. Toplantıda bu konu görüşülmedi.'' Fırat, ekonomik önemlerin gündeme gelip gelmediği yönündeki soruya da Ekonomik İşlerden Sorumlu Genel Başkan Yardımcısı Nazım Ekren'in, MYK'ya bu konuda her hafta bilgi verdiğini ve Türk ekonomisinin müspet bir durumda olduğunu söylediğini anlattı. 
     Petrol fiyatlarının artması gibi bazı olumsuz durumlara rağmen Türk ekonomisinin çok etkilenmediğini gördüklerini kaydeden Fırat, ''Bu da ekonominin doğru yolda olduğunu gösteriyor. Bu göstergelerden sonra özel bir önlem alınmasına gerek yok'' diye konuştu. 
     
     KABİNE DEĞİŞİKLİĞİ 

     TBMM'nin 14 Eylül'deki toplantısında Türk Ceza Kanunu TCK tasarısı dışında herhangi bir kanunun da ele alınmayacağını açıklayan Dengir Fırat, bir gazetecinin, ''İstanbul İl Başkanı'nın kabine değişikli konusunda net yorumları oldu. Kabinenin yarısının yetersiz olduğu, Eylül'de kabinenin değişeceği yönünde görüşleri oldu. Bu konuda partinizin görüşleri nedir'' sorusuna karşılık şunları söyledi 
     ''Sayın İl Başkanı konuşmuş mu, konuşmamış mı ya da hangi çerçeve içerisinde konuşmuş onu bilemiyorum. Ancak hükümetin başarılı olduğu, devam edeceği kanısındayız. Bu hiçbir zaman seçilmiş olanların aynı yerde ilelebet kalacağı anlamında değildir. Tabi ki zamanı geldiğinde, icap ettiğinde genel başkan yardımcısı olarak bizde değişebiliriz. Yarın seçimlerde milletvekili olarak da değişebiliriz. Dolayısıyla eğer böyle bir şey söylenmişse belki kastı aşan bir ifade tarzıdır diye nitelendiriyorum.'' Fırat, bir başka soru üzerine, TBMM'nin olağanüstü toplantısında ele alacağı TCK tasarısının bir mutabakat içinde çıkarılması için özen göstereceklerini de söyledi. Fırat, tasarının temel yasa olarak görüşülebileceğini de ifade etti. 
     ''Tasarıda türbana hapis cezası öngören bir hüküm var. Genel kurulda bu konuda bir girişiminiz olacak mı'' sorusunda Fırat, şunları kaydetti 
     ''Orada türbana getirilen bir yasak yok. Orada devrim yasalarına bir atıf var. Devrim yasaları cumhuriyetimizin kuruluşunda yapılan yasalar olduğu için pek bilmiyoruz. Devrim yasalarından biri olan Kıyafet Yasası'na baktığımız zaman orada bir yasak yoktur. Orada fes, şalvar gibi daha çok erkek kıyafetlerine yasaklama vardır. Benim kanıma göre, zaten bununla ilgili bir yasa var. Dolayısıyla bunu TCK'nın içerisine götürmenin bir fayda getireceği kanısında değilim.'' Fırat, yeni ekonomik programın hazırlıklarına ilişkin soruya karşılık verirken, ''Yeni bir ekonomik programımız yok. Tabi ki görüşmeler var. IMF ile yeni bir stand by anlaşması için görüşmeler devam ediyor. Bunun yanında, bundan sonra bütçelerimiz önümüzdeki yıldan itibaren yıllık değil, 3 yıllık olacak. Dolayısıyla bu üç konu gündemimizde, ekonomiyi olumlu yönde etkiliyor. Bunlar önümüzü daha uzun bir perspektifte görmemizi sağlıyor'' diye konuştu. 
     

     
</TEXT>
</DOC>
