<DOC>
<DOCNO> 281465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun08.html </URL>
<DATE> 2004/10/19/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'de hem seçmenin, hem de anket şirketlerinin kafası karışık 
</HEADLINE>
<TEXT>

     ABD'de yapılacak başkanlık seçimlerine iki haftadan az bir süre kala yapılan son anketlere göre ABD Başkanı George Walker Bush rakibi Senatör John Kerry'den önde gözükürken, New York Times gazetesi ve CBS News televizyonu işbirliğiyle yapılan ankette ''seçmenin kafasının hala son derece karışık olduğu'' ortaya çıktı. 
     Bu arada, birbirinden son derece farklı sonuçlar ortaya koyan anket yapan kuruluşların da en az seçmenler kadar kafa karışıklığı içinde oldukları görüldü. 
     Anket sonuçlarına göre Başkan Bush'a ciddi eleştiriler yönelten Amerikalı seçmen Senatör Kerry konusunda ise son derece ciddi çekincelere sahip. 
     New York Times gazetesine göre, politikaları yüzde 44 oranında tasvip gören Başkan Bush'un aldığı bu tasvip oranının ikinci dönem başkanlık için yarışan bir başkan adayı için son derece tehlikeli bir oran olduğuna dikkat çekiliyor. 
     
     IRAK 
     Başkan Bush'un hem Irak savaşını, hem de ekonomiyi ele alış tarzını tasvip etmeyenlerin çoğunluğu oluşturmaya devam ettiği kaydedilirken, Los Angeles Times gazetesinde yer alan haberde ise bazı siyasi gözlemcilerin, yeniden aday olan bir başkan için tasvip oranının yüzde 50'den az olmasının seçilmede büyük bir tehlike işareti olduğunu kaydettikleri ifade edildi. 
     Kafası karışık Amerikalı seçmenin yine çoğunluğu Demokrat aday Kerry'nin Irak'taki savaşı sona erdirme, sosyal güvenliği sağlıklı hale getirme ve istihdam yaratma konusunda daha iyi iş çıkaracağına inanmasına rağmen, aynı seçmenler Kerry'yi hala güvenilmez bir siyasetçi olarak görmeye devam ediyor. 
     New York Times CBS News anketine göre, kayıtlı seçmenlerin oylarını yüzde 46'şar oy oranıyla paylaşan Kerry ile Başkan Bush, muhtemel seçmenler arasında ise yüzde 47'ye yüzde 45 olmak üzere Senatör Kerry'ye 2 puan fark atıyor. 
     Buna rağmen aynı ankette, seçmenlerin yüzde 52'sinin Demokratlar, yüzde 47'sinin ise Cumhuriyetçiler'den yana görüşe sahip oldukları kaydediliyor. 
     Son günlerde yapılan diğer anketlerde ise Bush'un Kerry'ye daha güçlü bir fark attığı ortaya konmuştu. Buna göre, Washington Post gazetesi tarafından yapılan bir ankette Bush yüzde 50, Kerry yüzde 46 Reuters Zogby anketinde de her iki adayın da oyların yüzde 45'ini aldıkları kaydedilmişti. 
     CNN USA Today Gallup anketinde ise oyların yüzde 52'sini alan Bush, yüzde 44'te kalan Kerry'ye 8 puan fark atmıştı. 
     Bu arada ABC News televizyonu tarafından yapılan bir başka ankette ise Bush'a destek oranının yüzde olduğu kaydedildi. Aynı ankete göre, Başkan Bush muhtemel seçmenler arasında oyların yüzde 50'sini alırken, Kerry yüzde 47'de kalıyor. Bağımsız aday Ralph Nader ise oyların yüzde 1'ini alıyor. 
     
</TEXT>
</DOC>
