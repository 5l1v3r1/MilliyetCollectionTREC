<DOC>
<DOCNO> 290806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/cemal.html </URL>
<DATE> 2004/10/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tarih duvarları yıkıyor 
</HEADLINE>
<TEXT>

VARŞOVA 

Doğu Avrupa'da dipten gelen dalgayla duvarların, totaliter rejimlerin birer birer çöktüğü dönemde gelmiştim Varşova'ya ilk kez. 
1990'ın ocak ayıydı. 
Berlin Duvarı daha birkaç ay önce yıkılmıştı. Moskova'da Gorbaçov'un komünizmde reform yapacağını sanıp tarihin akışını elinde olmayarak olağanüstü hızlandırdığı bir zaman diliminde yaşıyordu insanlık. Sovyetler Birliği daha henüz tarihe karışmamıştı ama bunun da eli kulağındaydı. 
Tarih sanki kanatlanmış uçuyordu. 
Doğu Avrupa'da zamanın gerisinde kalan her şeyin çökmeye başladığı günlerde gelmiştim ilk defa Varşova'ya. Polonya Komünist Partisi kendi eliyle kendi kapısına kilit vurmuştu. Elime geçen bir gazetenin 'Elveda efsane ' başlıklı haberi şöyle başlıyordu 
"Kırk yıl boyunca devlet partisi olarak çalıştı. Devlet onun vitriniydi. Her şeyi tekeline almıştı. Ama kendini topluma kabul ettiremedi. Arkasından göz yaşı dökmüyoruz, üzülmüyoruz." 
Demokrasiye geçiş yaşanıyordu. 
Dayanışma iktidardaydı. 
İpler Walesa'nın elindeydi. 
Dayanışma'nın önde gelen liderlerinden, Komünist rejime karşı uzun yıllar yeraltında çalışmış olan bir meslektaşımla, Adam Michnik'le sohbet etmiştik. Dayanışma'nın Gazeta isimli günlük yayın organını yönetiyordu. "Komünist Partisi'nin cenazesini daha yeni kaldırdık" demişti o kesik kesik konuşmasıyla. 
Şu sözleri ilginçti 
"Tarih yeterince hızlandı Polonya'da. Değişimi daha çok zorlamamak lazım. Yoksa demokratik gelişme tehlikeye girebilir. Her devrim böyle başlıyor. İnsan hakları, özgürlük, eşitlik... Sonra giyotin geliyor. 'Fransız İhtilali'ndeki gibi... Biz bu noktaya gelmemeliyiz." 
Polonya gibi acılarla yoğrulmuş bir ülkede, yeni tarih sayfalarını yazan bir liderin sabrını, gerçekçiliğini yansıtan sözlerdi. "Demokrasinin, açık toplumun ne demek olduğunu biliyoruz, onu yaratma çabasındayız. Ama açık toplumun içinde nasıl yaşanır, henüz öğrenemedik. Güçlük burada" demişti Michnik... 
Yine gazetecilikten gelen hükümet sözcüsü, uzun boylu sarışın kadını, Niezabitowski'yi anımsıyorum. "Açık toplum olmak kolay değil. Demokrasinin güçlüklerine alışmaya çalışıyoruz" demişti. 
Totaliter rejimden demokrasiye geçişin yasal düzenlemeleri yapılıyordu. Ders kitapları sil baştan yazılıyordu. Yargı bağımsızlığı güvence altına alınıyordu. 
Bir darbe korkusu vardı. 
Polonya ordusunun komünizmle, Moskova'yla derinlere giden ilişkisi tedirginlik kaynağıydı. Orduyla siyasetin bağları kesiliyor, ordunun demokrasiye uyumu sağlanmaya çalışılıyordu. Ordu içinde ideolojik eğitim için kurulmuş bazı komiteler daha yeni lağvedilmişti. 
Anababa günleriydi. 
Uçaktan indiğim gün büyük devalüasyon yapılmıştı. Kendimi dolar milyoneri gibi hissediyordum. Tarih gibi kanatlanan bir şey daha vardı Polonya'da 
Hiper enflasyon... 
Yıllık yüzde 800'lerde seyrediyordu. Aylık enflasyon yüzde 76'ydı. Para pul olmuştu. Maaşlar üç dört dolara inmişti. İşsizlik ve hayat pahalığının bütün izlerini kışın bütün şiddetiyle bastırdığı Varşova sokaklarında görmek mümkündü. 
Bugün enflasyon yüzde 1. 
Asgari ücret 500 dolar. 
Milli gelirde bizi geçmişler. 
Polonya bugün NATO'nun ve Avrupa Birliği'nin üyesi. Türkiye'ye müzakere tarihi verilmesini destekleyen bir AB ülkesi. 
Bu arada bazı notlar 
AB'nin tam üyesi ama Polonya bazı açılardan henüz bir geçiş dönemini yaşıyor. Bunlardan bir serbest dolaşım. Henüz yedi sekiz yıllık bir geçiş dönemi içindeler. Ellerini kollarını sallaya sallaya Almanya'ya, Avusturya'ya gidip iş araması yasak Polonyalıların... 
AB üyesi Polonya'da tarım konusu da halen bir geçiş döneminde. AB'ye ihracat birtakım kotalara bağlanmış durumda. Ayrıca, AB'ye tam üye olmasına rağmen Polonya ekonomisinde tarımın ağırlığı hala yüzde 30 civarında... 
Bu notları neden mi veriyorum 
Üyelik müzakerelerinin eşiğine gelmiş olan ülkemizde bazı tartışmaların daha bilgili, daha seviyeli yapılabilmesi için... 
Varşova'da bir daha hissettim. 
Duvarlar zamana direnemiyor. 
Demokrasi ve özgürlüğe açılan kapıları sürgit tıkamak olanaksız. Değişimin önüne barikat kurmaya kalkanlar, tarihin rüzgarı önünde er geç süpürülmeye mahkumlar. 
Tarih duvarları yıkıyor 
Bu süreci şimdi biz de yaşıyoruz. 



</TEXT>
</DOC>
