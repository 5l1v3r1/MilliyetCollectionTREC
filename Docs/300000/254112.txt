<DOC>
<DOCNO> 254112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko18.html </URL>
<DATE> 2004/07/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yoksulluk sınırı 1 milyar 668 milyon lira... 
</HEADLINE>
<TEXT>

     Türkiye Kamu-Sen, dört kişilik bir ailenin haziran ayı için yoksulluk sınırını 1 milyar 668 milyon lira olarak hesapladı. Açlık sınırı tutarı ise 611 milyon 500 bin lira olarak belirlendi. 
     Türkiye Kamu-Sen'den yapılan açıklamada, çalışan tek kişinin yoksulluk sınırının haziran ayında önceki aya göre 1 milyon 840 bin liralık artışla 798 milyon 231 bin liraya çıktığı kaydedildi. Buna göre, çalışmayan bir eş ve iki çocuktan oluşan dört kişilik bir ailenin yoksulluk sınırı 1 milyar 667 milyon 812 bin lira olarak hesaplandı. Kamu- Sen'in belirlemelerine göre yoksulluk sınırı bir önceki aya göre yüzde 0.56 oranında geriledi. Yoksulluk sınırı mayıs ayı için 1 milyar 677 milyon 228 bin lira olarak hesaplanmıştı. 
     Türkiye'de dört kişilik bir ailenin ortalama gıda ve barınma harcamalarını ifade eden açlık sınırı ise önceki aya göre yüzde 0.28 oranında artarak 611 milyon 500 bin liraya çıktı. 
     
     MEMUR MAAŞININ YÜZDE 95.37'Sİ GIDA VE BARINMAYA 

     Dört kişilik bir ailenin sağlıklı biçimde beslenebilmesi için gereken harcama tutarı haziran ayında günlük 13 milyon 28 bin lira olarak hesaplandı. Buna göre toplam tüketim harcamaları içinde gıda harcamalarının payı yüzde 23.43 artarak aylık 390 milyon 848 bin lira olarak belirlendi. Haziran ayı itibariyle ortalama 646 milyon lira ücret alan bir memurun ailesi için yaptığı gıda harcamasınının maaşının yüzde 60.5'ini, konut giderinin ise yüzde 34.87'sini oluşturduğu tespit edildi. Buna göre bir memur, ortalama maaşının yüzde 95.37'sini gıda ve barınma harcamalarına ayırmak zorunda kalıyor. Ortalama maaş alan memura diğer ihtiyaçlarını karşılaması için ise maaşının sadece yüzde 4.63'ü kalıyor. 

     
</TEXT>
</DOC>
