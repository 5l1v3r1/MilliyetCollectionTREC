<DOC>
<DOCNO> 281433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/ydemirkol.html </URL>
<DATE> 2004/10/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Gerçek sınav 
</HEADLINE>
<TEXT>


Fenerbahçe çoğu maçta umarsızca rakip sahaya gidiyor. Sadece Luciano ve Servet'i geride bırakıp yükleniyor. Daum'un Serkan'ı savunmada oynatmak isteyişinin temel nedeni de bu. Çünkü rakip akına kalktığında yüksek adım ritmiyle çok kolay geri koşup rakibe yetişebiliyor. Öte yandan Servet de bu yönde bir silah. Türkiye'de uzun boylu tüm oyunculara çabucak "ağır" yakıştırması yapmayı severiz. Servet de bu etiketi hemen üzerinde buldu. Ama onun uzun adımlarıyla bugüne kadar karşılaştığı hemen her oyuncuyu yakaladığını artık gördük. Aurelio da devreye girince Fenerbahçe, Türkiye'de asla tek ayak üzerinde yakalanmıyor. Ama Manchester'da bu sorun oluyor. 

Sistem bozulmadı 
Lyon maçı da bu yönüyle önemli. Çünkü Fransızlar güçlü, çabuk orta sahaları ve önemli hücum güçleriyle baskın yapmayı çok iyi biliyor. Onları bir kontratak takımı olarak sınıflandıramayız. Bu kadar basit değil. Müthiş uzun çapraz pas ortalarla rakibin en yumuşak bölgesine adam kaçırmayı çok iyi biliyorlar. En zayıf anında hücuma giderken bir anda Wiltord'u, Govou'yu, Frau'yu ya da Nilmar'ı kalecinizle karşı karşıya bulabilirsiniz. Juninho bu organizasyonun önemli bir oyuncusu. Oynaması şüpheli, ama olmasa da yerine koyacak oyuncuları var. Burada Paul LeGuen'i övmek gerekiyor. Bu başarının sırrı Santini'nin mükemmelleştirdiği sistemi bozmayışı. Çokça kilit oyuncu kaybetmesine rağmen devamlılığı sağladı. Lyon bugün Fransa'nın örnek takımı. Tedbirler alınması gerekiyor. Ve bu tedbirleri almak kimseyi korkak yapmaz. Yavaşlatılmış, sıkça durdurulan ve belki çoğumuzu sıkacak bir oyun görürsek kimseyi suçlamayalım. Çünkü tempo yükselirse Fenerbahçe, Lyon'u tutamayabilir ve Manchester'daki kadar ağır bir yenilgi mümkün olabilir. Dengeli olmalı. 

Favori yok 
İçeride Prag'ı yenmek olmazsa olmazdır. Dışarıda Manchester'a yenilmek çok da anormal değil. Ama bugünün favorisi yok. Grubun iki şampiyon takımı, grubun iki lider takımı karşılaşacak. Üst üste iki maç oynamaları da manidar. Şu bir gerçek ki kilit burada çözülecek. Şimdi Fenerbahçe'nin gücünü göreceğiz. Bu maç bir milattır. Bundan sonra Fenerbahçe hakkında yapılacak konuşmaların bir başlangıç noktası olacak. Bu maç bize çok şey anlatacak. Hem Fenerbahçe hem de Türkiye'nin futboldaki gücünü anlayacağız. Hayırlı olsun. 

Fabiano'nun şutu 

Fenerbahçe, Wederson'un peşine düştü. Beşiktaş maçındaki performansı herkesi sarhoş etti. Bir soru Eğer bu hafta Fabiano başka bir formayla Antep performansını gösterse ve Wederson Fenerbahçe'nin oyuncusu olsa, bu kez Fabiano'nun peşine düşmezler miydi Ya da bu sene Antep'te mükemmel oynayan Gökhan Zan ve Beşiktaş'ta dökülen İbrahim Toraman'a bakın. İki oyuncu baştan beri bu formaları giyiyor olsa sezon sonunda Beşiktaş Gökhan'ı, İbrahim artı birkaç milyon dolara almak için uğraşmaz mıydı Ve bu işte bir yamukluk yok mu 

Suçlu Diyarbakır 

Beşiktaş kiraladığı oyuncularının kendisine karşı oynamasını istemiyor. Bu dünyada rastlanan bir uygulama. Ne kadar ahlaki olduğu tartışılır, ama oluyor işte. Diyarbakır'ınki ise bambaşka bir durum. Bir değil, tam üç oyuncuyla sözleşme imzalarken, bu maddenin konulmasına onay veriyorlar. Biz de bu konuyu sayfalarda tartışıyoruz. Sözleşme imzalama başarısının sarhoşluğu içerisinde bu maddeye "okey" verenleri değil, Beşiktaş'ın ne kadar ahlaki davrandığını. Bu davada suçlu Diyarbakır'dır. Çünkü bir yönetici en azından iki ay sonra oynayacağı maçı görebilecek kadar vizyon sahibi olmalı. 

Türkçe öğrenmeliler 

Talimatname her yabancı teknik adam için bir tercümanın kulübede bulunmasına izin veriyor. Bu durum özellikle İstanbul'daki yabancı hocaların Türkçe öğrenmesine engel. Tercüman kolaylığı doğru bir yaklaşım olmakla birlikte, bunda bir süre kısıtlaması olmalı. Mesela bu hak 6 ay için verilmeli. Hatta zorunlu basın toplantısında da bu süre konmalı. 6 ay sonra hocalar çıkıp Türkçe konuşmak zorunda olmalı. Ben artık yıllardır Türkiye'de yaşayan Daum'un, Hagi'nin dünyada esamesi okunmayan dillerinde konuşmasından çok sıkıldım. Bu dili biliyorsunuz. Artık konuşun. 

Turkuaz forma 

Adidas, Türk milli takımına kişiliksiz formalar yapıyordu. Eleştiriyorduk. Görevi Nike devraldı, daha da kişiliksiz bir dizaynla ortaya çıktı. Nike tüm takımlarına aynı formayı yapıyor. Portekiz, Brezilya, Hollanda gibi ülkeler değişik renk avantajıyla ya da üç renk çeşitliliğiyle durumu biraz olsun kurtarıyor. Ama biz özel bir bayrağa sahip olsak da, genel renkler nedeniyle sıradanlaşıyoruz. Ne kadar para kazanırsak kazanalım, böyle sıradan formalar giymemeliyiz. Daha önce önermiştim tekrarda fayda var. Turkuaz, tüm dünyada adımızla anılması açısından kimliğimizle örtüşüyor. Milli takıma giydirmek iyi bir alternatiftir. 




</TEXT>
</DOC>
