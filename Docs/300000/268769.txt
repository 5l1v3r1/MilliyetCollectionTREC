<DOC>
<DOCNO> 268769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy01.html </URL>
<DATE> 2004/09/03/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
İsrail'de temaslarda bulunan AKP heyeti yurda döndü... 
</HEADLINE>
<TEXT>

     İsrail hükümetinin konuğu olarak Tel Aviv ve Kudüs'te temaslarda bulunan, Filistin tarafını ziyaret eden AK Parti heyeti yurda döndü. 
     Milletvekilleri Mevlüt Çavuşoğlu ve Egemen Bağış ile İstanbul'a dönen AK Parti Adana Milletvekili Ömer Çelik, Atatürk Havalimanı'nda gazetecilerin sorularını yanıtladı. 
     Çelik, temasları sırasında birçok görüşme yaptıklarını belirterek, ''En önemlileri, Başbakan Yardımcısı ve Dışişleri Bakanı Silvan Şalom ve İsrail Başbakanı'nın Dış İlişkiler Danışmanı ile yaptığımız görüşme'' dedi. 
     İsrail Milli Güvenlik Konseyi Danışmanı, İsrail Askeri İstihbarat Başkanı ve Filistin tarafında da Filistin Müzakere Bakanı ile görüşmelerde bulunduklarını belirten Çelik, şöyle devam etti 
     ''Bildiğiniz gibi İsrail'in çekilme planı, orada kurulan duvar, orada ortaya çıkan uygulamalarla ilgili olarak partimiz tarafından yöneltilen eleştiriler, karşı tarafa iletilen kaygılar ve barış sürecine dönük birtakım yaklaşımlar vardı. Bunları muhataplarımıza ilettik. Muhataplarımızın barış süreci, bölge barışı gibi konulardaki değerlendirmelerini dinledik. Bu çerçevede ortaya çıkan tabloda bizim yaklaşımımızın, bölgedeki barış sürecinin desteklenmesine dönük olduğunu, bölgede hangi adım atılırsa atılsın, bunun Filistin tarafı ile diyalog ve işbirliği içerisinde gerçekleştirilmesi gerektiğini, aksi halde bugün güvenliği artıran birtakım uygulamaların ve kısa vadeli çözümlerin orta ve uzun vadede bölge barışını daha olumsuz yerlere çekebileceğini ifade ettik.'' Bundan sonra da yanlış gördükleri hususları söylemeye devam edeceklerini, bunları söylemenin dostluğun gereği olduğunu ifade ettiklerini kaydeden Çelik, ayrıca her iki taraftan da ortaya çıkan kimi aşırı şiddet uygulaması ya da sivillere dönük intihar saldırısı gibi uygulamaların barış sürecini olumsuz etkilediğini belirttiklerini bildirdi. 
     Çelik, ''Zaten meydana gelen son intihar saldırısı, bizim Başbakan Yardımcısı ve Dışişleri Bakanı ile görüşmeye girdiğimiz anda gerçekleşti. Bundan dolayı üzüntülerimizi belirttik'' dedi. 
     
     FİLİSTİN TARAFI 
     Filistin tarafına da meşru hakları, meşru bir davayı savunmak ile terör arasına kırmızı bir çizgi çekilmesi gerektiğini ve meşru bir davanın ancak bu çerçevede savunulabileceğini söylediklerini bildiren Çelik, sözlerini şöyle sürdürdü 
     ''Biz, AB süreci yaşayan Türkiye'nin, batı nezdinde her zaman ağırlığı olan bir ülke olduğunu, ayrıca İslam Konferansı Örgütü'nün genel sekreterinin Türkiye'de olması sebebiyle de bunun ayrıca Türkiye'nin İslam dünyasındaki etkinliğini ve gücünü artırdığını, dolayısıyla elimizdeki bu imkanları, bu potansiyeli bölge barışına yönelik olarak kullanmak konusunda hazır olduğumuzu, Türkiye'nin bu tip bir hazırlığa son derece istekli olduğunu, partimizin bunu desteklediğini ifade ettik.'' Çelik, ayrıca güvenliğin sadece asayiş tedbirleriyle, askeri güvenlik önlemleriyle sağlanamayacağını, bunun çok daha büyük bir güvenlik felsefesine yatırılması gerektiğini, bunun da temelinde bir politik açılım olması gerektiğini söylediklerini bildirdi. 
     Ömer Çelik, ''Eğer bu politik açılım olmazsa kısa vadede güvenliği sağlayan birtakım unsurlar ileride büyük bir güvenlik boşluğu ortaya çıkmasına sebep olabilir ve bu bölgedeki güvenlik ne tek başına İsrail'in, ne de tek başına Filistin'in güvenliğidir. Bölgenin yapısı gereği herkes güvende olmadan hiçkimsenin güvende olmayacağı, dolayısıyla güvenliğe ve barışa dönük adımların çok daha büyük ve geniş bir çerçevede atılması gerektiğini ifade ettik'' şeklinde konuştu. 
     
     ''ÖZEL BİR MESAJ GÖTÜRMEDİK'' 
     Başbakan Recep Tayyip Erdoğan'dan herhangi bir mesajın taraflara iletilip iletilmediği yönündeki soruya da Çelik, ''Sayın Başbakan'ın bölge barışına yönelik ve oradaki uygulamalara dönük mesajları zaten kamuoyu tarafından biliniyor. Hiçbir tarafa özel bir mesaj götürmedik'' yanıtını verdi. 
     Türkiye'nin arabuluculuğu yönünde bir talebin olup olmadığına ilişkin soru üzerine de Çelik, Türkiye'nin bölgeye dönük bir arabuluculuk girişiminin zaten herkes tarafından olumlu karşılandığını söyledi. 
     Çelik, ''İsrailli muhataplarımıza ilettiğimiz bir konu da şudur biliyorsunuz referandum sonrasında çeşitli ülkelerden KKTC üzerindeki kısıtlamaların kaldırılmasına yönelik birtakım söylemler dile getirilmişti. Bu konuda çok adım atılmadı. Aynı şekilde İsrail tarafına da KKTC üzerindeki kısıtlamaların kaldırılmasına yönelik adımlar konusunda kendilerinden de beklentilerimiz olduğunu ifade ettik'' dedi. 
     Başka bir soru üzerine de Çelik, şunları kaydetti 
     ''Sayın Başbakan'ın sözleri bildiğiniz gibi terörle mücadele yapılmasına karşı değil. Terörle mücadele yapılırken sivil halkın zarar görmesine, sivil halka aşırı şiddet uygulanmasına dönük, devletlerin birtakım suikast girişimlerinde bulunmasına dönük eleştirileri vardı. Bunları konuşmalarımızda çok net dile getirdik. Bunun uzun vadede iki halk arasında çok daha büyük zihinsel duvarlar dikeceğini ve şiddet-karşı şiddet kısır döngüsünün hiçkimsenin işine yaramayacağını belirttik. 
     Olağan seyrinde, herhangi bir kriz algısı olmaksızın yaptığımız bir görüşme oldu. Zaten o sözlerin gerekçesinin ne olduğunu biz onlara açıkladık. Onlar da bu eylemleri niye yaptıklarını açıkladılar. Herkes birbirinin pozisyonunu net bir biçimde gördü. Barışı destekleyen bir uluslararası inisiyatifin ortaya çıkmasıyla çok soğukkanlı ve sabırlı bir süreci çok gecikmeden başlatmak gerekiyor.'' 
     
</TEXT>
</DOC>
