<DOC>
<DOCNO> 280145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur54.html </URL>
<DATE> 2004/10/14/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Yargıtay başkanı Özkaya hakkındaki iddialar... 
</HEADLINE>
<TEXT>

     Yargıtay Birinci Başkanlık Kurulu, Yargıtay Başkanı Eraslan Özkaya hakkında yapılan ön soruşturma sonunda ceza ve disiplin soruşturması açılmasına yer olmadığına karar verdi. 
     Kurul, ceza soruşturması açılmasına yer olmadığına oybirliğiyle karar verirken, disiplin soruşturması açılmasına yer olmadığı kararını ise Birinci Başkanvekili Mater Kaban'ın karşıoyu ile oyçokluğuyla aldı. 
     Hakkındaki iddialar soruşturulduğu için Eraslan Özkaya yerine Başkanvekili Mater Kaban'ın başkanlık ettiği Yargıtay Birinci Başkanlık Kurulu, yaklaşık 5.5 saat süren bir toplantı yaptı. 
     Toplantı sonunda yapılan yazılı açıklamada, şöyle denildi 
     ''Yargıtay Birinci Başkanı Sayın Eraslan Özkaya hakkında yapılan ön soruşturma sonunda ceza soruşturması açılmasına yer olmadığına oybirliğiyle, disiplin soruşturması açılmasına yer olmadığına ise Birinci Başkanvekili Mater Kaban'ın karşıoyu ile oyçokluğuyla bugün Yargıtay Birinci Başkanlık Kurulu'nca karar verilmiştir.'' Yargıtay Birinci Başkanlık Kurulu, Başkanvekili Mater Kaban, 5. Hukuk Dairesi Başkanı Orhan Özgürel, 19. Hukuk Dairesi Başkanı Coşkun Koçak, 1. Ceza Dairesi Başkanı Sadık Mollamahmutoğlu, 7. Ceza Dairesi Başkanı Turan Demirtaş, 8. Ceza Dairesi Üyesi Kublay Özkan, 4. Ceza Dairesi Üyesi Niyazi Erdoğan, 18. Hukuk Dairesi Üyesi Mahir Ersin Germeç ve 8. Hukuk Dairesi Üyesi Yusuf Uluç'tan oluşuyor. 
     
     İDDİALAR 

     İstanbul Cumhuriyet Başsavcılığı'nca Yargıtay Cumhuriyet Başsavcılığı'na gönderilen dosyada, Alaattin Çakıcı'nın Yargıtay'da bir süre önce sonuçlanan davasına yönelik girişimlerde bulunulduğu, bu kapsamda, Yargıtay Başkanı Özkaya ile de bağlantı kurulduğu iddiaları yer alıyordu. 
     Bu iddialar üzerine Yargıtay Birinci Başkanlık Kurulu, Özkaya hakkında ön soruşturma açılmasına karar vermişti. Ön soruşturma yapmakla görevlendirilen Yargıtay 3. Ceza Dairesi Başkanı Birsin Tüzinal, rapor hazırlayarak Yargıtay Birinci Başkanlık Kurulu'na sunmuştu. Başkanlık Kurulu, bu raporu değerlendirerek, son kararını verdi. 
     Kurul'un verdiği karar, kesin nitelik taşıyor. 
     
</TEXT>
</DOC>
