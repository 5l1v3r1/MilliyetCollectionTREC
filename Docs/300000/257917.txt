<DOC>
<DOCNO> 257917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur34.html </URL>
<DATE> 2004/07/24/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Hızlandırılmış Trenlerin kaza bölgesinden geçiş hızları belirlendi 
</HEADLINE>
<TEXT>

     TCDD Genel Müdürlüğü, Sakarya'da meydana gelen hızlandırılmış tren kazasının ardından, son bir hafta içinde sefer yapan hızlandırılmış trenlerin kaza bölgesinden geçiş hızlarını belirledi. Buna göre, diğer trenlerin kaza bölgesini 80 kilometre hızla geçtiği saptandı. 
     AA muhabirinin aldığı bilgiye göre, TCDD Genel Müdürlüğü, kaza yapan Yakup Kadri Karaosmanoğlu Ekspresi'nin hız bandını inceleyerek, seyir sırasındaki hız grafiğini incelemeye aldı. Makinistler Fikret Karabulut ve Recep Sönmez idaresindeki ekspresin Mekece yakınlarında 183. kilometre artı 387. metrede raydan çıktığı nokta hızının 118 kilometre saat olduğu anlaşıldı. 
     Hızlandırılmış trenlerin hız talimatlarını dikkate alan TCDD, Mekece'de maksimum 130 kilometre olan hızın 183. kilometre 100. metrede 80 kilometreye, 187. kilometreden sonra da 70 kilometreye inilmesi gerektiğini, ancak kaza yapan trenin hızının ise bu limitlere düşmediğini belirledi. 
     Son bir haftalık hızlandırılmış tren seferlerinde 15 Temmuz günü Gazi Ekspresi'nin raydan çıkma noktasını 78, 16 Temmuz'da Yakup Kadri Ekspresi'nin raydan çıkma noktasını 77, 19 Temmuz'da Gazi Ekspresi'nin aynı noktayı 80, 20 Temmuz'da Yakup Kadri Ekspresi'nin 84, 22 Temmuz'da Gazi Ekspresi'nin da 75 kilometre hızla geçtiği grafiklerle tespit edildi. 
     
     HIZ LİMİTLERİ 
     TCDD Genel Müdürü Süleyman Karaman, AA muhabirine yaptığı açıklamada, son bir haftalık değerlendirmelerde diğer hızlandırılmış trenlerin kaza bölgesini geçerken hız limitlerine düştüğünü, ancak kaza yapan ekpresin ise hız limitlerine inemediğinin tren hız göstergelerinden anlaşıldığını belirtti. 
     Trenin kaza bölgesini geçerken hızının maksimum 80 kilometre olması gerektiğini vurgulayan Karaman, Fatih, Başkent ve Cumhuriyet ekspreslerinin de Mekece-Osmaneli hattını aynı hızda geçtiklerini, bu bölgedeki hız limitlerinin artırılmadığını kaydetti. 
     ''Bu tren hızlandırılmış bölgede kaza yapmadı'' diyen Karaman, makinistin kaza bölgesindeki viraja hızlı girdiğini fark edince panikleyerek frene basmasıyla ancak böyle bir kazanın yaşanabileceğini ifade eden Karaman, bunun dışında mevcut hızıyla bile frene basmadan bölgeden kazasız geçebileceğini dile getirdi. Karaman, ''Teorik olarak frene basmasa mevcut hızıyla da bölgeyi geçerdi. Biraz sarsılabilirdi. Panikleyince aniden frene basılınca vagonlar birbirine girer'' dedi. 
     Karaman, kaza ile ilgili incelemelerin sürdüğünü, savcılık dışında TCDD'nin de bir komisyon kurmaya çalıştığını, bu çerçevede Almanya'dan uzmanların geldiğini, İspanya ve Japonya'dan uzman ekipler beklediklerini ifade etti. Karaman, kaza bölgesindeki ilk incelemelerde lokomotifin fren sisteminin sağlam, rayların da normal olduğunun belirlendiğini, incelemelerin devam ettiğini söyledi. 
     Bu arada, TCDD olası tazminat davalarında ölenlerin yakınlarında Kurumun Dahili Fonu'ndan ödeme yapabilecek. Bu çerçevede, kurumun Dahili Fonu'nda 2003 yılı sonu itibariyle 47.968 milyar lira bulunuyor. 
     
     MAKİNİSTLER 1990'DA İŞE BAŞLADI 
     Öte yandan, kaza yapan ekspresin makinistlerinden Fikret Karabulut ile Recep Sönmez'in Bulgaristan doğumlu oldukları, her ikisinin de 1990 yılında TCDD'de hizmete başladıkları öğrenildi. Karabulut, 1991 yılında E14000 ve CTC eğitimleri, 1996 yılında ise Elektrikli Loko Eğitimi'nden geçti. 
     Recep Sönmez ise 1990 yılında E80000 E14000 Loko Eğitimi, 1991'de CTC eğitimi, 1996'da ise Elektrikli Loko Eğitimi aldığı kaydedildi. 
     
</TEXT>
</DOC>
