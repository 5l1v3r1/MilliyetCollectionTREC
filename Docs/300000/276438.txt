<DOC>
<DOCNO> 276438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun05.html </URL>
<DATE> 2004/10/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD, Samarra'ya bomba yağdırdı, kontrolü ele geçirdi 94 ölü... 
</HEADLINE>
<TEXT>

     Amerikan ordusunun, Irak'ın Samarra kentinde gece yarısından sonra düzenlediği operasyonda ölenlerin sayısının 94'e yükseldiği bildirildi. 
     ABD ordusu adına AFP'ye açıklama yapan Çavuş Robert Powell, ''Ölü sayısı arttı. 94 ölü var'' dedi. 
     Yine ordudan yapılan açıklamada, Irak'ın başkenti Bağdat'ın kuzeyindeki Samarra kentinde düzenlenen operasyonda en az 109 militanın öldürüldüğünün tahmin edildiği bildirildi. 
     Kentte operasyonu yöneten ABD 1. Piyade Tümeni'nin sözcüsü, en az 109 militanın öldüğünün tahmin edildiğini, ayrıca 1 Amerikan askerinin öldüğünü ve 4 askerin yaralandığını kaydetti. 
     Bu arada, su ve elektriklerin kesik olduğu kentte bugün saat 19.00'dan yarın saat 07.00'ye kadar sokağa çıkma yasağı ilan edildiği kaydedildi. 
     ABD ve Irak kuvvetleri, gece yarısından sonra Irak'ın Samarra kentine büyük bir operasyon düzenleyip, karakollar ve kamu binalarında kontrolü ele geçirmişti. 
     
     KONTROL ABD'YE GEÇTİ 

     ABD ve Irak kuvvetlerinin dün gece Irak'ın Samarra kentine büyük bir operasyon düzenlediği ve daha sonra kentte kontrolü ele geçirdiği bildirildi. 
     Amerikan ordusundan yapılan açıklamada, kente giren birliklerin karakollar ve kamu binalarında kontrolü aldığı belirtildi. 
     Açıklamada, ''Tekrarlanan saldırılara karşılık olarak, Irak ve koalisyon kuvvetleri bu sabah, Irak hükümetine ve Samarra halkına destek olmak için Samarra'daki kamu binalarında ve polis karakollarında güvenliği sağlamıştır'' denildi. 
     Amerikan askeri açıklamasında çatışmalara dair bilgi verilmezken, yöre sakinleri Reuters ajansına bölgeyi sarsan büyük patlamalar olduğunu söylediler. 
     Görgü tanıkları, 2 saati aşan bir süre boyunca havadan ağır bombardıman düzenlendiğini, halkın evlerine sığındığını kaydetti. 
     ABD, ocak ayında yapılacak seçimlerden önce güvenliği sağlayabilmek için direnişçilerin elindeki Samarra, Felluce, Ramadi ve Bağdat'ın Sadr Semti ile Hayfa Caddesi'ni yeniden ele geçirmek istiyor. 
     
     SADR'DA ÇATIŞMALAR 12 ÖLÜ 

     Öte yandan, Irak'ın başkenti Bağdat'taki Sadr kentinde, Amerikan ordusuyla Şii isyancılar arasında çıkan çatışmalarda 9'u milis, 3'ü sivil 12 kişinin öldüğü bildirildi. 
     Çatışmaların sabaha karşı başladığı kaydedildi. 
     
</TEXT>
</DOC>
