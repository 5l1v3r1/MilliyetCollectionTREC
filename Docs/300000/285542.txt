<DOC>
<DOCNO> 285542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur40.html </URL>
<DATE> 2004/11/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türk gemisine çarpan gemi yakalandı .. 
</HEADLINE>
<TEXT>

     Mersin açıklarında, CM Denizcilik Şirketi'ne ait ''Afife M'' adlı kuru yük gemisine çarparak kaçtığı ihbarında bulunulan Kamboçya bandıralı geminin, Sahil Güvenlik ekiplerince İskenderun Körfezi'nde yakalandığı bildirildi. 
     CM Denizcilik Şirketi yetkilisi Kamer Mavi, sabaha karşı meydana gelen olayda, Kamboçya bandıralı ''Amera'' adlı geminin çarpması sonucu, Mersu Denizci yönetimindeki 745 grostonluk ''Afife M'' adlı geminin burun kısmında, yaklaşık 100 bin dolarlık hasar meydana geldiğini savundu. 
     Geminin uyarılarına rağmen durmaması üzerine durumu Sahil Güvenlik yetkililerine bildirdiklerini ifade eden Kamer Mavi, İskenderun Körfezi'ne giriş yaptığının anlaşılması üzerine burada yakalandığını söyledi. 
     Mavi, hasarlarının ödenmesi için gemiye ihtiyati tedbir kararı aldırmak için mahkemeye başvuracaklarını da sözlerine ekledi. 
     
</TEXT>
</DOC>
