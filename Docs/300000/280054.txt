<DOC>
<DOCNO> 280054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko36.html </URL>
<DATE> 2004/10/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
SÜPAŞ TEKEL'e 2 milyar dolar veriyoruz 
</HEADLINE>
<TEXT>

     Özelleştirme kapsamındaki TEKEL'in, 700 başbayisinin bir araya gelerek kurduğu SÜPAŞ Sigara Üretim ve Pazarlama A.Ş. Yönetim Kurulu Başkanı Yılmaz Gülahmetoğlu, satın alma gerçekleştiğinde, tek bir çalışanı işten çıkarmayacakları gibi yeni işçiler de alacaklarını söyledi. 
     Gülahmetoğlu, Adana'da düzenlenen 6. Başbayiler Bölge Toplantısı'nda, özelleştirme kapsamındaki TEKEL'in sigara bölümü için 2 milyar dolar teklif ettiklerini, bu ay sonuna doğru başlayacak ihale sürecinde, TEKEL'e yıllardır hizmet veren emektarlar olarak satışın kendilerinde kalacaklarına inandığını bildirdi. 
     Türkiye'nin en önemli özelleştirmelerinden birinin TEKEL olduğunu vurgulayan Gülahmetoğlu, geçen yıl yapılan ancak, daha sonra iptal edilen ihalede sigara bölümü için 1 milyar 150 milyon dolar teklif edildiğini anımsatarak, şunları kaydetti 
     ''Verdiğimiz 2 milyar dolarlık teklifi tatminkar buluyoruz. Türkiye genelinde 20 binden fazla çalışanımız ve 17 binden fazla aracımız mevcut. 81 ilde 285 bin noktaya hizmet götürdüğümüz gibi kurumu da çok iyi tanıyoruz. Bu avantajlarımızın ihalede göz önünde tutulacağına inanıyorum.'' Gülahmetoğlu, satış SÜPAŞ'ta kaldığında, yaklaşık 21 bin 715 çalışanın hiçbirinin işine son verilmeyeceği gibi yeni işçiler de alacaklarını belirterek, ''TEKEL'in bugüne kadar üretemediği markaları da üreterek vardiya sayısını 3'e çıkaracağız'' dedi. 
     TEKEL başbayileri olarak dünyanın en büyük dağıtım ağına sahip olduklarını, günlük cirolarının 20 trilyon liranın üzerine çıktığını vurgulayan Gülahmetoğlu, sigara fabrikalarını satın aldıklarında kurumu daha iyi noktalara taşıyacaklarını sözlerine ekledi. 
     Bölge toplantısına Adana, Osmaniye, Kilis, Gaziantep, Kahramanmaraş, Adıyaman, Malatya, Şanlıurfa, Diyarbakır, Mardin, Şırnak, Hakkari, Batman ve Siirt ana bayileri ile ilçe bayileri katıldı. 
     
</TEXT>
</DOC>
