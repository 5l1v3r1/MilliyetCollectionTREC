<DOC>
<DOCNO> 261449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/dunya/axdun01.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalının eşek şakası 
</HEADLINE>
<TEXT>


Benjamin Vanderford adlı genç, başının Irak'ta El Kaideciler tarafından kesilişini gösteren sahte bir video görüntüsünü internette yayımlayıp tüm dünyayı kandırdı 

DIŞ HABERLER SERVİSİ 


Amerikalı bir genç, internette Irak'ta terörist bir grup tarafından kaçırılıp başının kesildiğini gösteren bir video görüntüsü yayımlayarak dün tüm dünyayının kanını dondurduktan 4 saat sonra bunun sahte olduğunu ve kendisinin şaka yaptığını açıkladı. 
22 yaşındaki Benjamin Vanderford adlı San Franciscolu Amerikalı, AP'ye yaptığı açıklamada, kasetteki görüntüleri bir arkadaşının evinde sahte kan kullanarak çektiğini söyledi. 
Kasedi aylar önce internette yayımlamaya başladığını belirten Vanderford, "Bir numaraydı, ama şu ana kadar kimse fark etmedi. Bunu birkaç sebepten yaptım. Sebeplerden biri dikkat çekmekti. İkincisi bu tür video kasetlerin sahtesinin ne kadar kolayca yapılabileceğini göstermekti" dedi. 
Görüntülerde, bej bir tişört giyen Vanderford karanlık bir odada bir sandalyede otururken korku dolu bir yüz ifadesiyle konuşurken görülüyordu. Elleri arkadan bağlı olarak sandalyesinde titreyip öne ve arkaya sallanan rehine rolündeki şakacı genç, "Ben San Francisco California'dan Benjamin Vanderford. Bu ülkeden hemen çıkmamız lazım, İşgale derhal son vermemiz gerekiyor. Yoksa herkesi benim gibi öldürecekler" diyordu. "Zarkavi bir Amerikalıyı boğazlıyor" adını taşıyan kasette, fonda Kuran okunurken, görüntüler arasına sakat kalmış Iraklıların fotoğraflarının da serpiştirilmiş olduğu dikkat çekiyordu. Arka planda militanların gözükmediği 55 saniyelik kasette daha sonra büyük bir bıçak tutan bir el hareketsiz bir kişinin boynunu keserken gösteriliyordu. 


</TEXT>
</DOC>
