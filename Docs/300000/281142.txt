<DOC>
<DOCNO> 281142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/congar.html </URL>
<DATE> 2004/10/18/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Gözler İran'a kayarken 
</HEADLINE>
<TEXT>


Gündemi onbeş gün sonraki kritik başkanlık seçimine kilitlenen Washington, geçen hafta alelacele İran'ı tartıştı. 
ABD yönetimine kalsa, bu tartışma hiç olmayacaktı ya da en azından bu çizgide yürümeyecekti ama, Almanya, Fransa ve İngiltere sürece ağırlığını koydu. 
ABD Dışişleri'nde cuma günü yapılan toplantıda G - 8 ABD, Kanada, Japonya, Rusya, İngiltere, Almanya, Fransa, İtalya ve Avrupa Birliği'nin temsilcileri buluştular. Özetle, nükleer yakıt üretmeyi derhal durdurmasına karşılık, İran'a siyasi ve iktisadi açılımlar öneren bir anlaşma teklifi götürmeye karar verdiler. 
Bu karar, Bush yönetiminin muhalefetine rağmen alındı. Washington, kararın aklına yatmadığını belli etti, ancak G - 8'in girişime arka çıkmasını engellemekten de geri durdu. 
Seçim yarışında sık sık "müttefiklere sırt çevirmekle" eleştirilen Başkan George W. Bush, Demokrat rakibi John Kerry'nin "eline yeni koz vermekten çekinmiş olmalı" ki, ABD onaylamadığı sonuca boyun eğdi. 
Avrupalılar istediklerini elde ettiler, ancak Washington kulislerine bakılırsa, ABD Dışişleri'nin silah denetiminden sorumlu müsteşarı, bakanlığın en 'şahin' isimlerinden John Bolton'ın toplantıdaki müttefik ülke yetkililerine bir tek doğrudan hakaret etmediği kalmış. 
İşin ilginci, üç Avrupa ülkesinin öncülüğündeki girişimin, tam da Senatör Kerry'nin, Bush yönetimini İran'ın nükleer silaha doğru ilerlemesine seyirci kalmakla, topu tümüyle Avrupalılar'a bırakmakla suçladığı bir zamana denk düşmesi. 
Ancak Kerry'e yakın kaynakların bize söylediği, Senatör'ün Avrupa öncülüğündeki girişimi "uluslararası baskı ve yaptırım öncesi son bir deneme" olarak benimsediği yönünde. 

Yaptırım olasılığı 
Girişim önümüzdeki perşembe, muhtemelen Viyana'da hayata geçecek. İngiltere, Fransa ve Almanya'nın temsilcileri, Uluslararası Atom Enerjisi Ajansı'nın IAEA merkezinde İranlı yetkililerle buluşup, tekliflerini sunmayı planlıyorlar. 
Teklifin taslağına göre, İran'a "uranyum zenginleştirme programını derhal askıya al, ama nükleer teknolojiye sahip olma hakkını koru" denilecek. 
Eğer Tahran bunu kabul eder ve nükleer yakıt devresini tamamlama sevdasından vazgeçerse, bu durumun kasım sonuna dek IAEA tarafından denetlenip teyid edilmesi şartı var. 
Bu da gerçekleşirse, İran'a dünya ile bağlarını normalleştirme fırsatı verecek bir dizi açılım planlanıyor. Bu açılımlar, İran'ın nükleer programını "barışçı" sınırlar içinde sürdürmesine olanak verecek bir anlaşmanın imzalanmasını, Tahran ile yeni ticaret düzenlemelerini, terörizm ve Ortadoğu Barış Süreci konusunda İran'la daha kapsamlı diyalog başlatılmasını içeriyor. 
Ancak Tahran teklifi geri çevirir, pazarlığa dökmeye çalışır ya da teklifi kabul ettikten sonra gereğini yapmazsa, bu kez Avrupalılar baskıyı artıracak ve konuyu, İran'a karşı yaptırım olasılığını da içeren bir karar için BM Güvenlik Konseyi'ne götürecekler. 

Askeri yöntemler 
Bush yönetiminin, bu girişimin işe yaramayacağını düşünmesi, İran'ın Avrupalılar ile geçen yıl yaptığı benzer bir anlaşmayı hiç zaman yitirmeksizin ihlal etmiş olmasından kaynaklı. Ayrıca Tahran, IAEA'nin daha önceki kararlarını takmadığını da gösterdi. 
Tahran'la diplomatik bağı olmayan ve resmi kanallardan doğrudan konuşmayan Washington'ın tercihi, Avrupalılar'ın diyalogla ikna çabasını bırakması ve konunun en kısa zamanda BM'de ele alınması. 
Ancak Avrupalı diplomatlar, bu seferki girişimin dört nedenle başarı şansı olduğunu savunuyorlar Birincisi, G - 8'in girişime arka çıkması. İkincisi, Rusya'nın devreye girmesi ve İran'da inşa ettiği Buşehr Santralı'nda kullanılacak nükleer yakıtı Tahran'a satma ve kullanılmış yakıt atığını da geri almaya dayalı bir anlaşmaya hevesli olması. Üçüncüsü, İran'ın "nükleer teknolojiye sahip olma hakkının" bir anlaşmayla sabitlenmesi ki, Tahran'ın buna çok istekli olduğu söyleniyor. Dördüncüsü de tabii, er geç ABD'yi de içine alabilecek bir normalleşme vaadi. 
Buna karşın, IAEA'nin daha önce İran'a karşı etkisiz kaldığı ve BM Güvenlik Konseyi'nin yaptırımlar konusunda isteksiz olabileceği Avrupalılar'ın da kabul ettiği bir şey. 
Eğer İran buna güvenerek ayak direr ve BM'den yaptırım çıkartmak mümkün olmaz ya da yaptırımlar etkisiz kalırsa, Buşehr dahil İran'ın nükleer tesislerinin ve bazı hükümet binalarının nokta vuruşlarla hedef alınmasını içeren bir askeri eylem ufukta belirebilir. Bush da kazansa, Kerry de kazansa, ABD bu yola gitmeyi deneyebilir. 

Hekimoğlu için... Müşerref Hekimoğlu'nu tanıdığımda çocuktum annemle babamın dostuydu. Ankara'da bir dönem, siyaset, diplomasi, gazetecilik, edebiyat ya da sanatla uğraşan, ilgilenen herkes bilirdi Müşerref Hanım'ı. 
Çankaya yokuşundaki evi bu çevreleri buluşturdu yıllarca bir kuşaktan diplomatların Ankara'daki ikinci adresi oldu. Onun salonunda resimler, seramikler arasında başlayan ya da pekişen dostluklar az değildir. Onu bir tür koruyucu melek bellemiş ressamlar, müzisyenler de. 
1984 yazında, liseyi bitirip ABD'den dönüşümden hemen sonra bir akşam, bizim evde yemekteydik. Müşerref Hanım, "Şimdi ne yapacaksın" diye sordu. Amerika alışkanlığıyla üniversiteye başlayana dek bir iş bulup çalışacağımı söyleyince, "Anka'ya gel, gazeteciliği bir dene bakalım" deyiverdi. 
Ertesi gün gittim gidiş o gidiş. Hekimoğlu'nun sahibi olduğu, o dönem Uluç Gürkan'ın yönettiği Anka Haber Ajansı'nda hem bir işyeri, hem bir okul buldum. Mesleğim, Anka'daki ilk günümde kesinleşmişti sanki. 
Müşerref Hanım'ın bana armağanı gazetecilikten ibaret de değil. Yıllar içinde, onun sayesinde hayatıma girmiş insanlar var içime yer etmiş kurallar var belleğime kazınmış sözler var. 
Hekimoğlu, Cumhuriyet'teki köşesinde, annem piyanist Gülay Uğurata'nın 1995'teki ölümünden birkaç gün sonra yazdığı yazıya "Uğurata'nın şarkıları çınlayacak" başlığını atmış. Annemi, otuz yıl birlikte çaldığı sevgili Suna Kan'ı, ailemizi, Kocatepe Camii'nde vedaya gelenleri anlatan bu yazı, çalışma masamın karşısında asılı. Müşerref Hanım, annemin de aralarında olduğu beş müzisyen dostunun, kendisinin 40'ıncı meslek yılını kutlamak için çaldıkları Schubert'in Alabalık Kenteti'ni anıyor yazıda. Annemi, alabalıkların şarkısıyla hatırlayacağını söylüyor. 
Hekimoğlu, 1923 doğumluydu tam bir cumhuriyet kızı. 50'inci meslek yılını da kutladı bir süre önce. 
Müşerref Hanım'ı 10 Ekim'de kaybettik. Türkiye'de ne yazık ki pek yaygınlaşmayan, kurumsallaşmamış bir tür gazeteciliğin simgesiydi. Tek gündemli, tek odaklı olmaya yatkın mesleğimizde, siyasetin müziksiz, diplomasinin şiirsiz kalmasına razı olmayan, kendisini dar alanlarla sınırlamayan ender insanlardandı. 
Hayatı, Ankara'nın kuru ve gri bir bürokrat kentine dönüşmesine karşı bir direnişti sanki. Onu, o direnişin renkleri, ışıkları, dostlukları, ve tabii alabalıkların şarkısı ile hatırlayacağım hep. 



</TEXT>
</DOC>
