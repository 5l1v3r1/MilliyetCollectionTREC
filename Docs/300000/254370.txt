<DOC>
<DOCNO> 254370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko05.html </URL>
<DATE> 2004/07/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, iş güvenliğinde ilk sıralarda... 
</HEADLINE>
<TEXT>

     Türkiye OECD ülkeleri arasında iş güvenliği açısından ilk sıralarda yer alıyor. Geçici istihdam ilişkilerinde korumacılık açısından birinci olan Türkiye, bireysel işten çıkarmalara karşı koruma oranı açısından da 8'inci sırada geliyor. Ancak toplu işten çıkarmalara karşı 
     korumada diğer ülkelerin arkasında kalıyor. 
     OECD İşgücü Görünüm Raporu'nda çalışma mevzuatının katılığına ilişkin değerlendirmelere de yer verildi. Geçici istihdam ilişkileriyle bireysel ve toplu işten çıkarmalara ilişkin değerlendirmelerin yapıldığı rapora göre, Türkiye çalışma mevzuatının katılığı açısından OECD ülkeleri arasında ilk sıralarda yer aldı. OECD söz konusu değerlendirmeyi yaparken ülkelerin mevzuatlarında yer alan iş güvencesiyle ilgili düzenlemeleri göz önüne alıyor ve ülkelere puan veriyor. Yüksek puan alan ülkelerde korumanın da yüksek, düşük puan alan ülkelerde ise korumanın nispeten az olduğu sdonucu çıkıyor. 
     Buna göre, Türkiye geçici istihdam şekillerine ilişkin mevzuatın katılığı açısından 2.03'le ilk sırada yer alıyor. 
     Diğer ülkelerde ise geçici istihdam şekillerine ilişkin mevzuat Türkiye'dekinden daha esnek düzeyde bulunuyor. 
     Türkiye'yi 1.67'yle Meksika, 1.51'le Fransa, 1.46'yla da İspanya izliyor. Yunanistan 1.35'le beşinci sırada yer alırken, bu ülkeyi 1.20'yle Norveç, 1.15'le Portekiz, 1.09'la da Belçika takip ediyor. Geçici istihdam şekillerine 
     ilişkin en esnek mevzuat 0.10'la ABD ve Kanada'da, 0.16'yla da Slovakya ve İngiltere'de görülüyor. TÜRKİYE BİREYSEL FESHE KARŞI KORUMADA 8'İNCİ SIRADA Türkiye bireysel işten çıkarmalara karşı koruma mevzuatı açısından 8'inci sırada yer alıyor. Bireysel işten çıkarmalarda 1.77'yle en katı koruma mevzuatı Portekiz'de bulunuyor. Portekiz'i 1.45'le Slovakya, 1.38'le Çek Cumhuriyeti, 1.27'yle Hollanda, 1.19'la İsveç, 1.12'yle Almanya ve 1.07'yle de Türkiye izliyor. Bireysel işten çıkarmalarda en esnek mevzuat ise 0.07'yle ABD'de bulunuyor. Bu ülkeyi 0.46'yla İngiltere 0.48'le de İsviçre izliyor. Toplu işten çıkarmalara karşı koruma açısından en katı mevzuat İtalya'da, en esnek mevzuat da 0.06'yla Yeni Zellanda'da bulunuyor. Türkiye ise toplu işten çıkarma mevzuatında 0.40'la ortalarda bulunuyor. 
     
     TİSK "İŞ YASASI YETERLİ OLMADI" 
     Türkiye İşveren Sendikaları Konfederasyonu TİSK Genel Sekreteri Bülent Pirler, OECD'nin raporuna ilişkin olarak ANKA'ya yaptığı açıklamada, İş Yasası'nın eskisine göre çalışma mevzuatına bazı esneklikler getirdiğini, ancak AB ülkeleriyle kıyaslandığında bunun yeterli olmadığını söyledi. Pirler, Türkiye'de bireysel işten çıkarmalara ilişkin korumanın yüksek olduğunu, ancak toplu işten çıkarmalara ilişkin düzenlemelerin AB ortalamalarında olduğunu kaydetti. 
     Türkiye'nin geçici hizmet akitlerinde en katı mevzuata sahip ülke olduğuna işaret eden Pirler, geçici hizmet aktiyle hizmet veren özel istihdam acentaları bulunduğunu, ancak AB ülkeleriyle kıyaslandığında bunun çok geride olduğunu kaydetti. İş Yasası'nın çıkarılması sırasında bu düzenlemeye "işçi simsarlığı yapılacağı" gerekçesiyle karşı çıkıldığını anımsatan Pirler, "Şu anda zaten işçi simsarlığı yapılıyor. En azından bunu yasal bir çerçeveye alarak güçlendirme anlamı taşıyacaktır" dedi. Pirler, Türkiye'deki mevzuatın AB direktifleri doğrultusunda düzeltilmesi gerektiğini vurguladı. 
     
</TEXT>
</DOC>
