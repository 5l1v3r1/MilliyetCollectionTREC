<DOC>
<DOCNO> 268469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy02.html </URL>
<DATE> 2004/09/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP'li kadın vekiller zina için ne diyor 
</HEADLINE>
<TEXT>

     AKP'nin tümü evli olan kadın milletvekilleri "toplumdan gelen talep, sadakatsizlik cezasız kalmamalı ve toplumda istikrarın sağlanması" gerekçeleriyle zinanın suç olarak TCK'da tanımlanması için "evet" oyu vereceklerini belirtti. AKP'li kadınlardan sadece Afyon Milletvekili Reyhan Balandı, "İnsanlara cezayla bir şey yaptıramazsınız. 
     1928'lere dönmenin bir anlamı yok. Bu düşüncenin neden 
     ortaya atıldığına dair hiçbir fikrim yok, şaşırmış durumdayım" dedi. AKP'li kadın milletvekilleri ANKA'nın, TCK'da "zina" suçuna gerek duyulup duyulmadığı ve bu yönde önerge gelmesi durumunda nasıl oy kullanacakları konusundaki sorularını yanıtladı. 
     
     KARŞI ÇIKAN TEK KADIN AKP'Lİ 

     AKP'nin diğer kadın milletvekilleri, erkeklerle ortak söylemleri dile getirirken, Afyon Milletvekili Reyhan Balandı, "İnsanlara cezayla bir şey yaptıramazsınız. 
     1928'lere dönmenin bir anlamı yok. Bu düşüncenin neden 
     ortaya atıldığına dair hiçbir fikrim yok, şaşırmış durumdayım" dedi. 
     
     NİMET ÇUBUKÇU EŞİTLİK KORUNARAK DÜZENLEME YAPILMALI 

     AKP İstanbul Milletvekili Nimet Çubukçu TCK'ya zina suçunun eklenmesi için gelecek önergeyi destekleyeceğini belirtirken, "Ceza yargılamasının mantığı, şuç olarak bir fiilin hukuka aykırı olup olmamasıyla ilgilidir. Nihai olarak Anayasa Mahkemesi bunun cinsiyet eşitliğini bozan bir düzenleme olduğunu saptayarak iptal etti. Cinsiyet eşitliğini koruyacak şekilde yapılacak bir düzenleme bu konuda uygun olacaktır diye düşünüyorum. Evlilik bir akittir, bir sözleşmedir bunun yükümlülüklerinden birisi de sadakattir. Uymayana ceza verilmesi gerekir" diye konuştu. 
     
     AYHAN ZEYNEP TEKİN SOSYOLOGLARIN DA GÖRÜŞÜ ALINMALI 

     AKP Adana Milletvekili Ayhan Zeynep Tekin, "Zinanın suç olması için önerge verildiğinde destekleyecek misiniz " sorusuna, "E tabii ki yani" yanıtını verdi. Tekin, hukukun toplumda istikrar ve güveni sağladığını belirtirken, TCK tasarısını da benzeri biçimde insanların mağduriyetinin ortadan kaldırılması için bir çalışma olarak değerlendirdiğini söyledi. Zina veya başka bir olgu üzerinde çalışan hukuk yapıcıları ve yasa koyucuların yorumlarını toplumun kültürel değerleri, örf ve ananesini gözardı etmeden yapması gerektiğini belirten Tekin, "Zina bir yorumdur, hukuki bir mesele olmakla birlikte sosyolojik ve piskolojik yönü de vardır. Sosyologların da düşüncelerinin alınması gerekir. Üzerinde önemle durduğum konu toplumun değer yargılarıdır" dedi. "Toplum içerisinde bazı değerleri muhafaza etmenin yasayla olmadığını" vurgulayan AKP'li Tekin, "Zina olayını bir kadının yaptığını düşündüğümüzde onun çocuklarının alınlarına yiyeceği damga çok önemli. O ömür boyunca 'bilmem ne çocuğu diye' anılıyor. O bakımdan doğal yolla çözüm olmadığı için yasal çalışma yapılıyor" diye konuştu. Toplumda bazı yozlaşmış konular bulunduğunu, geçmişte kendisinin de rüşvet vermemesi nedeniyle zor günler yaşadığını anlatan Tekin, "Mekanizmanın adeta çarkı haline gelen rüşvetin dışında kalabilmek için geçmişte büyük mücadele verdim. Bu toplumda yalnız kadın, yalnız erkek, yalnız çocuklar yok bir bütün olarak insan vardır. Toplumda istikrarın, güvenin sağlanması lazım" diye konuştu. 
     
     GÜLSEREN TOPUZ AB'YE UYMUYOR DENİLEBİLİR AMA 

     Aile birliğinin korunması ve devamı için sadakatın şart olduğunu, zinanın da sadakatsizlik olduğunu belirten Gülseren Topuz, "Kanunlara aykırı her eylem bir suç olduğuna ve cezası bulunduğuna göre, bana göre cinsiyet ayrımı yapmaksızın her iki cins için de zina suç olmalı ve cezai müeyyidesi olmalı. Ama derseniz ki AB'ye uyum sağlamıyor. 
     Bizim, yasaları çıkarırken dikkate almamız gereken bir durum da ülke gerçeklerinin gözardı edilmemesidir. Ülkedeki kadınların sosyo ekonomik durumlarına bakıldığında mutlaka zinanın suç olması gerekir ve müeyyidesi de bulunmalı" şeklinde konuştu. 
     
     ZEYNEP ARMAĞAN USLU BU DAHA ÇOK ERKEKLERİ İLGİLENDİRİYOR 

     Milletvekilliği öncesinde İstanbul Üniversitesi sosyoloji bölümünde öğretim üyeliği yapan İstanbul Milletvekili Zeynep Karahan Uslu ise konuyu merak ettiği için Adalet Komisyonu üyesi, TCK Altkomisyonu Başkanı Hakkı Köylü ile de görüştüğünü söyledi. Uslu, "Böyle bir düzenleme gerçekleşecekse en azından daha önce Anayasa Mahkemesinin haklı bir şekilde iptal ettiği gerekçe aşılmadan, eşitlik olmalı. Bugün ortaya konan ayrıma, talepler nedeniyle böyle bir düzenlemeye gidilmek isteniyor. Toplumda kadınlardan özellikle talep geliyor. Ama diğer taraftan bu daha çok erkekleri ilgilendiriyor. Türkiye geneline baktığımızda daha çok erkekleri bağlayacak bir düzenleme gibi görünüyor" diye konuştu. 
     
     İNCİ ÖZDEMİR YORUM YOK 

     AKP İstanbul Milletvekili İnci Gülser Özdemir ise yorum yapmaktan kaçınırken, "Nasıl bir önerge hazırlandı görmedim o yüzden değerlendirmek istemiyorum" demekle yetindi. 
     AKP'li diğer kadın milletvekilleri mazeretleri nedeniyle konuşmazken Nükhet Hotar Göksel, Serpil Yıldız ve Semiha Öyüş ise görüş belirtmedi. 
     
</TEXT>
</DOC>
