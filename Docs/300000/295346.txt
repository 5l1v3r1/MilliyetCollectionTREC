<DOC>
<DOCNO> 295346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas09.html </URL>
<DATE> 2004/12/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yeni yılın gözde hediyesi "mum"... 
</HEADLINE>
<TEXT>

     Son yıllarda hediye sektörünün en gözde ürünü olan mumlar, yaklaşan yeni yıl öncesi çeşitleriyle göz kamaştırırken, fiyatları 1.5 milyon lira ile 45 milyon lira arasında değişen mumlar, genellikle dekoratif amaçlı kullanılıyor. 
     AA muhabirinin edindiği bilgiye göre, yaklaşan yeni yılla birlikte hediyelik eşya sektöründe de ciddi canlılık yaşanmaya başladı. 
     Mağazalar vitrinlerini yeni yıla özel kampanya duyuruları ve ilginç tasarımlarla donatırken, çoğu kişi de sevdiklerine yeni yıl hediyesi alma telaşı içine girdi. 
     Son yılların en gözde hediyesi haline gelen ve büyük küçük çok sayıda kişinin tercihi olan mumlar, bu yıl yine birbirinden ilginç çeşitleriyle yeni yıl öncesi vitrinleri süslemeye başladı. 
     Konya'da işyeri sahibi Feyhan Ocak, önceki yıllarda sadece elektrikler kesildiğinde ortamın aydınlatması için yakılan mumların, daha sonra Avrupa ülkelerinde olduğu gibi Türkiye'de de dekoratif amaçlı kullanımının yaygınlaştığını bildirdi. 
     Evlerin ve iş yerlerinin dekorunda mumların önemli rol oynadığını ifade eden Ocak, mumların artık vazo, çiçek, biblo ve çerçeve gibi klasik hediyelerin yerini almaya başladığını anlattı. 
     Mum tasarımının da çok geliştiğini ifade eden Ocak, şunları söyledi 
     ''Mumu tek bir kalıba sokmak imkansızdır. Bir insanın hayal gücü ne kadar genişse, o kadar mum çeşidi olabilir. Meyvelerin şekillerini alan kokulu mumlardan, uğur böceğine, çiçeklerden, biblo ve hayvan türlerine kadar çok sayıda mum çeşidi saymak mümkün. Önceden sadece porselen ya da rolyefden yapılan semazen heykelciklerinin bile mumları yapıldı. Her mum, özelliğine göre farklı ortamlara hitap ediyor.'' 
     
     YENİ YILA ÖZEL NOEL BABALI MUMLAR 
     Evlerde ve kafelerde mum ışığında oturmanın ve sohbet etmenin zevkini yakalayanların bundan vazgeçemediğini dile getiren Ocak, mum ışığının özellikle öğrencilerden büyük ilgi gördüğünü söyledi. 
     Yaklaşan yeni yıl öncesi mum çeşitlerini artırdıklarını anlatan Ocak, ''Sevdiklerine mum hediye etmek isteyenler, 1.5 milyon liradan 45 milyon liraya kadar yükselen fiyat seçeneğine sahip. Bu dönemlerde satışlarımızda bir canlılık yaşamaya başladık. Yeni yıla özel üretilen Noel Baba, melek ve kalp şekilli mumlar, 2005 yılı hediyesi olarak fazlaca tercih ediliyor'' diye konuştu. 
     
</TEXT>
</DOC>
