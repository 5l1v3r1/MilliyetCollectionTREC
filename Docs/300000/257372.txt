<DOC>
<DOCNO> 257372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy17.html </URL>
<DATE> 2004/07/22/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
TBMM Başkanı Arınç, Erzurum'da "261 kanunla rekor kırdık" 
</HEADLINE>
<TEXT>

     TBMM Başkanı Bülent Arınç, 2. Yasama Dönemi'nde 261 kanun çıkarılarak, son 50 yılın rekorunun kırıldığını söyledi. 
     TBMM Başkanı Arınç, Sağlık Bakanı Recep Akdağ ve AK Parti milletvekilleri ile Erzurum Kongresi'nin 85. yıldönümü kutlamalarına katılmak üzere Erzurum'a geldi. 
     Erzurum Havaalanı'nda, Mehteran Takımı'nın gösterileriyle karşılanan Arınç ve beraberindekiler, kente, atlı cirit takımının eşliğinde girdiler. 
     Bu arada, bazı vatandaşlar, Aşkale İlçesi'ndeki bir askeri birliğin başka ile taşınması konusunda tepkilerini dile getirmek amacıyla, pankart açtılar. 
     Erzurum Valisi Mustafa Malay'ı makamında ziyaret eden Arınç, Erzurum'un İstiklal Mücadelesi'nde çok önemli bir yere sahip olduğunu belirterek, Erzurum Kongresi'nin yıldönümü kutlamalarına katılacağı için mutluluk duyduğunu söyledi. 
     Arınç, Vali Malay'a, TBMM'yi simgeleyen madalyon verdi Arınç'a Oltu taşından yapılmış tespih hediye edildi. 
     
     ''SON 50 YILIN REKORU...'' 
     Daha sonra, Erzurum Büyükşehir Belediye Başkanı Ahmet Küçükler'i makamında ziyaret eden Arınç, burada yaptığı konuşmada, 2. Yasama Dönemi'nde Meclis'in ne kadar başarılı olduğunu rakamlarla ortaya koyduklarını ifade ederek, ''261 kanun çıkarmışız, son 50 yılın en büyük rekorudur'' dedi. 
     Bu kanunların Türkiye'de değişimin örneği olarak çıkarıldığını vurgulayan Arınç, sıradan değil, dönüşümü, yapısal yeni kurumları ortaya koyan, yeni bir Türkiye'nin yapılanmasına yol açan kanunlar olduğunu ifade etti. 
     Arınç, Meclis lojmanları ile ilgili bir soruya, ''19 defa soruldu, 20'nci defada bitirdik'' yanıtını verdi. 
     
     ''SİZ, ONAYLANAN KISMINI GÖRMÜŞSÜNÜZ'' 
     Arınç, bir gazetecinin, Büyükşehir Belediyesi Kanunu'nun onaylanması ile ilgili görüşlerini sorması üzerine, şöyle konuştu 
     ''Büyükşehir Belediye Kanunu onaylandıysa ne diyebilirim Meclisimizden çıkan bir yasaydı. Demek ki Sayın Cumhurbaşkanımız uygun görmüşler ve onaylamışlar. Aslında sorunun başka türlü sorulması lazım. 'Şu kanunu tekrar iade etti, acaba bu konuda ne diyorsunuz ' Siz, onaylanan kısmını görmüşsünüz. Erzurum zaten işin güzel tarafını görür.'' Ziyaret sırasında Küçükler, Arınç'a Erzurum'u simgeleyen gümüş tabak, Arınç ise Küçükler'e, TBMM'yi simgeleyen madalyon verdi. 
     Bu arada, Arınç ve beraberindekilerin Büyükşehir Belediyesi'ni ziyareti sırasında, Sağlık Bakanı Recep Akdağ'dan istekte bulunmak için beklediği öğrenilen bir vatandaş baygınlık geçirdi. 
     
</TEXT>
</DOC>
