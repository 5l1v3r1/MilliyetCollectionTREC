<DOC>
<DOCNO> 256241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/axspo02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşı yakadaki Alman 
</HEADLINE>
<TEXT>


Christoph Daum ile bir röportaj yapan UEFA'nın resmi sitesi, "Yunanistan, bir Alman hocayla Euro 2004'ü kazandı. Karşı kıyıda yine bir Alman, Fenerbahçe'nin başında şampiyonluğa ulaştı" ifadesini kullandı 


'Harekete geçirdi' 
UEFA'NIN resmi internet sitesi, "www.uefa.com" Fenerbahçe Teknik Direktörü Christoph Daum ile yapılan bir röportaj yayınladı, "Daum faktörü Fener'i harekete geçirdi" başlığını kullandı. Röportaja bir yorumla başlayan site, "Yunanistan, bir Alman hocayla EURO 2004'ü kazandı. Karşı kıyıda ise yine bir Alman, Fenerbahçe'nin başında şampiyonluğa ulaştı' ifadesi kullanıldı. 

Alman ekolünü sevmiyor 
SARI - Lacivertliler'in ilk kez bir Alman teknik adamla şampiyon olduğuna değinen Daum, "Kendimi bir İtalyan, bir İngiliz ya da İspanyol teknik direktörden ayırt etmiyorum. Futbol uluslararası bir olaydır" dedi. Klasik Alman futbolunu benimsemediğini de vurgulayan Fenerbahçe çalıştırıcısı, Brezilya ve Arjantin futbolu beni daha çok çekiyor" diye konuştu. 

'Geçiş dönemindeydik' 
FENERBAHÇE'YE geldiğinde liberolu oynayan bir takım bulduğunu, bu sistem ve mentaliteyi değiştirdiğini belirten Daum, "Başkan Aziz Yıldırım, geçen sezonu bir geçiş dönemi olarak gördüklerini, genç ve güçlü bir kadro kurmamı istedi. Üzerimde baskı kurmadılar" dedi. Buna rağmen başarıyı yakaladıklarını söyleyen Alman hoca, takım oyunuyla başarıya ulaştıklarını belirtti. 

'Gerçekçi olmalılar' 
8 puan geriden gelip, küçük çaplı bir mucize yarattıklarını da söyleyen Christoph Daum, "Asla konsantrasyonumuzu ve motivasyonumuzu yitirmemiştik" diyerek şampiyonluğu özetledi. Daum, Şampiyonlar Ligi için de şunları söyledi "Kimse bizden büyük başarılar beklemesin. Bu sene bizim için tecrübe olacak. 3 yıllık bir plan yapmalı ve buna uymalıyız. Taraftar da gerçekçi olmalı." 

Türkiyem idmanı 3-2 

SARI - Lacivertliler, Almanya'da oynadıkları ikinci hazırlık maçında amatör takımlardan Türkiyemspor'u zor da olsa mağlup etti. Manheimm maçının yıldız ismi Murat Hacıoğlu'nun 3. dakikadaki golüyle 1 - 0 öne geçen Fenerbahçe, 15'te Serhat'la iki farklı üstünlüğü yakaladı ve devre bu sonuçla kapandı. Türkiyemspor ikinci yarıya hızlı başladı. 49'da Levent ile farkı bire indirdi, ardından 60'ta Cemal ile eşitliği yakaladı. 76. dakikada Serhat'ın frikikten attığı şık gol maçın skorunu belirledi. 

Maçın karnesi 
HAKEMLER H.Melms, L.Heraberg, L.Barch 
FENERBAHÇE Volkan 5 Recep Dk.74 4 , Önder 5 Serkan Balcı Dk.46 5 , Luciano 5 Fatih Dk.61 5 , Servet 6 , Fabiano 6 , Mehmet Yozgatlı 4 Semih Dk.46 4 , Deniz 6 Selçuk Dk.61 5 , Ümit Özat 5 Aurelio Dk.61 5 , Tuncay 4 Mahmut Hanefi Dk.59 5 , Murat Hacıoğlu 6 , Serhat 6 
TÜRKİYEMSPOR Thomas 4 , Erol 4 , Emrah 4 , Ümit Tosun 5 Deniz Dk.89 , Cemal Can 6 , Taner Keskin 4 Ergün Dk.75 4 , Levent 6 Ahmet Dk.89 , Hüseyin 4 , Cemal Yıldız 5 Igor Dk.76 4 , Fatih Aslan 5 Ulaş Dk.89 , Dias 4 Cemil Dk.79 4 
GOLLER Murat Hacıoğlu Dk.3 , Serhat Dk.15 ve 76 , Levent Dk.49 , Cemal Dk.60 

'Sonuçtan memnunum' 

FENERBAHÇE Teknik Direktörü Daum karşılaşma sonrası yaptığı açıklamada "İlk onbeş dakikadan gayet memnundum ama ilerleyen dakikalarda Türkiyemspor dengeyi sağladı ve daha iyi oynadı" dedi. Alman hoca "Biraz daha yüklenmek zorundaydık böylece üçüncü golü bulduk. Antrenmanların yorgunluğu sürüyor. Sonuçtan bu anlamda memnunum. Daha hazırlık dönemi sürüyor" diye konuştu 


</TEXT>
</DOC>
