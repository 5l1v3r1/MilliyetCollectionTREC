<DOC>
<DOCNO> 270842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/magazin/amag.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision yine 'anadilde' 
</HEADLINE>
<TEXT>


TRT, Eurovision'a yarışmayla şarkıcı gönderilmesine ve katılacak eserlerin de Türkçe olmasına karar verdi... 

ALİ'CE Ali Eyüboğlu 

TRT'nin yeni genel müdürü Şenol Demiröz, kurumun eski müdürü Yücel Yener'in başlattığı 'sipariş besteyle Eurovision'a temsilci gönderme' uygulamasına son verdi. TRT, Ukrayna'nın başkenti Kiev'de yapılacak 2005 Eurovision Şarkı Yarışması'nda Türkiye'yi temsil edecek şarkıcı ya da grubu, iki yıl öncesine kadar olduğu gibi yine yarışmayla belirleyecek. 
Özel kanalların 'pop kültürünün ürünleri' olarak kabul edilen 'Popstar', 'Türkstar', 'Akademi Türkiye', 'Bir Yıldız Doğuyor' gibi yarışmalarına karşın, Türk müziğine yeni eserler kazandırmak için 'Alaturka' adlı beste yarışması açan TRT yönetimi, Eurovision'a gidecek şarkının dili konusundaki tartışmalara da nokta koydu. Sertab Erener'in 'Everyway that I can' adlı şarkıyla Türkiye'yi temsil edeceği açıklandığında, zamanın TRT Genel Müdürü Yücel Yener hayli tepki almıştı. "Türkiye, Eurovision'a Türkçe şarkıyla katılmalı" diyenlerin sayısı Erener'in tarihinde ilk kez Türkiye'ye Eurovision birinciliği kazandırmasıyla azalmıştı. Bu yıl İstanbul'da yapılan yarışmada ise Athena, yine sipariş beste olan 'For Real'le dördüncü olmuştu. 
'Sipariş beste'yle Eurovision temsilcisi belirlemeyi rafa kaldıran TRT yönetiminin, TRT'nin internet sitesinde yayınlanan Eurovision Şarkı Yarışması Seçmeleri Özel Şartnamesi'ne göre yarışmaya katılacak eserler, eskisi gibi 'Türkçe' olacak. 
TRT, Eurovision'un Türkiye finalinde yarışacak 10 eserin bestecilerine 10'ar milyar, aranjörlerine ise 5'er milyar verecek. Yarışmada birinci seçilip, 50'nci Eurovision Şarkı Yarışması'nda Türkiye'yi temsil etme hakkı kazanan eserin bestecisine ise 50 milyar ödenecek. 


</TEXT>
</DOC>
