<DOC>
<DOCNO> 263412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy05.html </URL>
<DATE> 2004/08/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sağlık Bakanlığı, SSK'yı eleştirdi... 
</HEADLINE>
<TEXT>

     Sağlık Bakanlığından yapılan yazılı açıklamada, belirlenen ilaç fiyatlarının "tavan fiyat" olduğu vurgulanırken, "kamuya ilaç alımları ile ilgili en önemli hususun, ihalelerde gerekli rekabet şartlarının oluşturulması olduğunun altı çizilmelidir" mesajı verildi. 
     Sağlık Bakanlığından yapılan yazılı açıklamada, SSK'nın isimi anılmaksızın, kamuya ilaç alımları ile ilgili haberler bulunduğu belirtildi. İlaç ithalatlarının son 20 yıl içerisinde firmaların sundukları faturalara kar oranları eklenerek bulunduğu anımsatılan açıklamada, hükümet olarak uygulanan ilaç politikaları sonucunda en ucuz ilacın satıldığı 5 Avrupa ülkesinin fiyatlarının esas alınmasıyla "Avrupanın en ucuz ilaç fiyatlarının Türkiye'de uygulanır hale geldiği" vurgulandı. Referans fiyat uygulamasıyla ilaç fiyatlarında çeşitli oranlarda mutlak indirimler yaşandığı kaydedilen açıklamada, böylece yıllık 600 milyon dolar civarında kamu tasarrufunun yaşanmasının beklenildiği bildirildi. 
     SSK ile ilgili ilaç alımı konusunda Çalışma ve Sosyal Güvenlik Bakanı Murat Başesgioğlu'nun inceleme başlattığı anımsatılan açıklamada, SSK'nın ihalelerinde rekabetçi bir ortamı yaratamadığı üstü kapalı olarak şöyle ifade edildi 
     "Belirlediğimiz referans fiyatlar tavan fiyatlardır. 
     İlaç alım ihalelerinde rekabet ortamını oluşturarak, belirlenen azami fiyatların çok altında ilaç alımı yapmak mümkündür. Öteden beri kamu alımlarında bu genel bir uygulama olarak devam etmektedir. 
     Kamuya ilaç alımları ile ilgili en önemli hususun ihalelerde gerekli rekabet şartlarının oluşturulması olduğunun altı çizilmelidir. İhaleler sırasında rekabet şartları oluşturulmamışsa, ilgili ilaçların tavan fiyatların altına çekilmesinin güçleşeceği tabiidir." 
     
</TEXT>
</DOC>
