<DOC>
<DOCNO> 288312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun29.html </URL>
<DATE> 2004/11/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hizbullah İsrail'i havadan vuracak kapasitemiz var... 
</HEADLINE>
<TEXT>

     Hizbullah lideri Şeyh Hasan Nasrallah, geçen hafta sonu İsrail'in kuzeyine insansız keşif uçağı gönderen örgütün, İsrail hedeflerini havadan vuracak kapasitesi bulunduğunu söyledi. 
     Nasrallah, Lübnan'ın doğusundaki bir mitingde yaptığı konuşmada, ''İsrail'in üzerinde geçen pazar günü uçan insansız keşif uçağının 40-50 kilogram patlayıcıyla donatılabileceğini, askeri üs ve havaalanı da dahil olmak üzere herhangi bir hedefi vurabileceğini'' belirtti. 
     Baalbek'deki Hizbullah karargahında konuşan Nasrallah, uçağın Lübnanlı gerillalar tarafından yapıldığını, dışarıdan yardım alınmadığını ifade etti. 
     İsrail, geçen pazar günü ülkenin kuzeyinde 20 dakika kadar alçaktan uçan Mirsad 1'in İran'da yapıldığını öne sürüyor. 
     
</TEXT>
</DOC>
