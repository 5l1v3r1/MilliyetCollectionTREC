<DOC>
<DOCNO> 279855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas06.html </URL>
<DATE> 2004/10/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Öpüşmeden önce sevgilinizden tahlil isteyin .. 
</HEADLINE>
<TEXT>

     DHA 

Erzurum Atatürk Üniversitesi Tıp Fakültesi Aziziye Araştırma Hastanesi Enfeksiyon Hastalıkları Anabilim Dalı Başkanı Prof. Dr. Mehmet Parlak, ilginç bir öneride bulundu. Prof. Dr. Parlak, öpüşmeyle geçen bulaşıcı hastalıklardan özellikle Hepatit B'ye karşı sevgililerin birbirinden tahlil istemesini önerdi. 
     Enfeksiyon Hastalıkları Anabilim Dalı Başkanı Prof. Dr. Mehmet Parlak, Hepatit B vakalarının Türkiye'de son yıllarda artış gösterdiğini bildirdi. Halk arasında sarılık olarak bilinen Hepatit B'nin AIDS'ten bile tehlikeli olduğunu ifade eden Prof. Parlak, sinsice ilerleyen virüsün siroza dönüştükten sonra tedavi edilemediğini hatırlattı. Kanla, vücut sıvılarıyla yayılabilen hastalığın anneden çocuğa geçebildiğini de ifade eden Prof. Dr. Parlak, virüsün vücuda girdikten 17 hafta sonra ortaya çıktığını vurguladı. 
     Özellikle alt yapısı olmayan kentlerde sıkça görülen virüsün önüne geçebilmek için bireysel tedbirler alınmasını gerektiğini anlatan Enfeksiyon Hastalıkları Anabilim Dalı Başkanı Prof. Dr. Mehmet Parlak, şöyle dedi 
     "Hepatit B virüsü sinsi özelliğiyle tanınıyor ve hastalık iyice ilerlemeden belirti vermiyor. Tedavisi çok pahalı olan bu virüse yakalanmamak için herkesin çok dikkatli olması lazım. Özellikle başkasına ait şahsi eşya kullanılmamalı, kalabalığın olduğu yerlerde fazla kalınmamalıdır. Avrupa'da AIDS'ten korkan çiftler evlenmeden önce birbirlerinden tahlil ister. Bunda ayıp birşey yok. Herkes kendi sağlığını düşünmek zorunda. Öpüşmeyle bile geçen bu virüse karşı alınabilecek en iyi tedbir tahlil istemektir. Eğer partnerlerden biri Hepatit B virüsü taşıyorsa, yapılacak bir kan tahliliyle hemen ortaya çıkar. Hem hastalık erken farkedilir, hemde daha sağlıklı ve mutlu bir yaşam olur.'' 
     
</TEXT>
</DOC>
