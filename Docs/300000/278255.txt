<DOC>
<DOCNO> 278255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/siyaset/siy02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
3 koşula kampanya 
</HEADLINE>
<TEXT>


Hükümet, serbest dolaşımın kalıcı kısıtlanabilmesi, tarama süreci ve koşullu müzakere konularında strateji belirliyor 

UTKU ÇAKIRÖZER Ankara 


AB Komisyonu'nun yayımladığı İlerleme Raporu'nun ardından gözünü AB Konseyi'nden çıkacak son karara çeviren Ankara, 17 Aralık'ta Brüksel'de yapılacak zirveye yönelik stratejisini belirledi. Hükümet, sadece Türkiye'nin karşısına çıkarılan üç koşulun aralık zirvesinde kaldırılmasını hedef olarak benimsedi. Dışişleri Bakanı Abdullah Gül'ün dün İsveç Dışişleri Bakanı Laila Freivalds'la yaptığı görüşmede aktardığı ve Ankara'nın AB zirvesine kadar değiştirilmesi için çaba göstereceği 3 ana konu şunlar olacak 
1- Serbest Dolaşım Raporda "işgücünün serbest dolaşımının kalıcı olarak kısıtlanabileceği" ifadesinin geçmişte bazı adaylarda olduğu gibi kalıcı değil, geçici olmasının sağlanması. 
2- Tarama süreci Komisyon Raporu'nda AB ile Türkiye'nin müzakereden önce yasal mevzuatın karşılaştırılması için "tarama süreci" başlatması tavsiye ediliyor. Türkiye, tarama süreci yerine hemen müzakerelerin başlatılmasını istiyor. 
3- Koşullu müzakere Müzakere edilecek 31 fasıldan ekonomiyle ilgili olanlara başlanması için "Türkiye ekonomisinin belli düzeye ulaşması", "Gümrük Birliği uygulamalarındaki şartların yerine gelmesi" ve "AB bütçe planlaması" gibi koşullar getiriliyor. Ankara, süreci yıllarca uzatacağı endişesiyle hiçbir ülkede uygulanmayan bu koşulların kalkmasınıı istiyor. 

İsveç hak verdi 
Freivalds'in taleplere hak vererek, kendi ülkesinin bu değişiklik taleplerini destekleyeceği sözü verdiği kaydedildi. Hükümet, AB başkentlerine de değişiklik taleplerini içeren mektup gönderecek. 



</TEXT>
</DOC>
