<DOC>
<DOCNO> 294872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/siyaset/siy02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık sadece isme ambargo var 
</HEADLINE>
<TEXT>


Türkiye, Gümrük Birliği'ne Avrupa Birliği üyesi Güney Kıbrıs Rum Yönetimi'ni de dahil etti. Ancak Türkiye, Rumlar için 'Kıbrıs Cumhuriyeti' ismini kullanmayacak 

ANKARA Milliyet 


Türkiye, AB ile 1996'dan bu yana sürdürdüğü Gümrük Birliği GB rejimine, AB'ye üye Güney Kıbrıs Rum Yönetimi'ni "Kıbrıs" adıyla dahil etti. Türkiye, ticaret ambargosunu kaldıran uygulama kapsamında, "Kıbrıs Cumhuriyeti" isminin kullanımını yasakladı. 
Kıbrıs'ın da AB'ye yeni üye olan 9 ülkeyle birlikte GB kapsamına alınmasına ilişkin 1 Ekim tarihli Bakanlar Kurulu kararının uygulamaya geçirilmesi için Dış Ticaret Müsteşarlığı ile TOBB'a yazı gönderildi. Yazıda, Güney Kıbrıs'tan yapılacak ihracat-ithalatta kullanılacak belgede sadece "Kıbrıs" ismi kullanılması gerektiği vurgulandı. 

İthalatta yasak 
Dünya gazetesindeki yazıya göre, Rum tarafından Türkiye'ye ithalat yapan firma, malın geldiği ülke olarak "Kıbrıs" ifadesini kullanacak. Bunun dışında bir ifade kabul edilmeyecek. Yazıda, Rum yönetimine ihracat yapacak şirketlerin de, gümrük beyannamelerinde sadece Kıbrıs yazabilecekleri belirtildi. Dışişleri yetkilileri, "Kıbrıs Cumhuriyeti" yerine, "Kıbrıs" kelimesinin kullanımının "GB'nin tamamlanmasına ilişkin 1995 tarih ve 1 95 sayılı Türkiye-AB Ortaklık Konseyi Kararı"nda kullanılan "Cyprus" ifadesine dayandığını belirtti. Kaynaklar, Rum Yönetimi ile "Kıbrıs" adıyla GB uygulamasına gidilmesinin "iç mevzuatta tadilat" anlamına geldiğini ve Rum yönetiminin tanınması anlamı taşımadığını vurguladı. 

Denktaş ABD bizi tanımaz 

YAVUZ ÖZDEN 

KKTC lideri Denktaş ve 9. Cumhurbaşkanı Demirel, dün Gazi Üniversitesi'ndeki Avrasya Sempozyumu'nun açılışına katıldı. Denktaş, ABD'nin Kıbrıs Temsilcisi'nin kendisine KKTC'yi asla tanımayacaklarını söylediğini ifade etti. 


</TEXT>
</DOC>
