<DOC>
<DOCNO> 271729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo07.html </URL>
<DATE> 2004/09/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fenerbahçe Devler Ligi'nde ses getirmek istiyor... 
</HEADLINE>
<TEXT>

     Fenerbahçe, Avrupa Şampiyonlar Ligi D Grubu'nda, Sparta Prag maçıyla başlayacak zorlu mücadelesinde bu sezon ses getirecek bir başarıya imza atmak istiyor. 
     Bugüne kadar 2 kez katıldığı Avrupa Şampiyonlar Ligi'nde ilk turu geçme başarısını gösteremeyen sarı-lacivertli ekip, bu kez gruptan çıkmayı hedefliyor. 
     Grupta Sparta Prag, Olimpik Lyon ve Manchester United ile toplam 6 maç yapacak sarı-lacivertliler, daha önceki tecrübelerinin aksine başarılı bir grafik çizmeye çalışacak. 
     Sarı-lacivertliler, 1996-97 sezonunda grup maçlarını 7 puanla, 2001-2002 sezonunda ise puansız tamamladı. 
     
     1996-97 SEZONU 
     1996-97 sezonunda ilk turda Rapid Wien, FC Juventus ve Manchester United ile eşleşen sarı-lacivertliler, ilk kez katıldıkları ''devler ligi'' mücadelesinde gurubunu 7 puanla tamamladı. 
     1 beraberlik, 2 galibiyet ve 3 mağlubiyetle grup maçlarını tamamlayan sarı-lacivertli ekip rakip filelere 3 gol gönderirken, kalesinde 6 gol gördü. Fenerbahçe'nin golleri Boliç 2 ve Högh'den geldi. Fenerbahçe'nin başında Brezilyalı teknik direktör Lazaroni vardı. 
     Sarı-lacivertliler, ''devler ligi''ne ön eleme turunda İsrail'in Maccabi Tel Aviv takımını eleyerek katılmıştı. 
     
     2001-2002 SEZONU 
     Birinci Süper Lig'de 2000-2001 sezonunu şampiyon olarak tamamlayan Fenerbahçe, bir sonraki sezon ön eleme turu oynayarak Şampiyonlar Ligi'ne ikinci kez katılmaya hak kazandı. 
     Ön eleme turunda İskoçya'nın güçlü temsilcisi Glasgow Rangers'ı geçen sarı-lacivertliler, Şampiyonlar Ligi'nde hayal kırıklığı yaratan bir performansla puan alamadı. 
     Grubunda FC Barcelona, Bayer Leverkusen ve Olimpik Lyon ile mücadele eden sarı-lacivertliler, bütün maçlarını kaybetti. 
     Mustafa Denizli'nin teknik direktörü olduğu sarı-lacivertli takım, rakip filelere attığı 3 gole karşılık kalesinde 12 gol gördü. 
     
     ŞAMPİYONLAR LİGİ KARNESİ 
     Fenerbahçe, Şampiyonlar Ligi'nde yaptığı 12 maçta 2 galibiyet, 1 beraberlik ve 9 mağlubiyet elde etti. 
     Attığı 6 gole karşılık, kalesinde 18 gol gören sarı-lacivertliler toplam 7 puan alabildi. 
     Fenerbahçe galibiyetlerini 1996-97'de Manchester United ve Rapid Wien karşısında 1-0'lık sonuçlarla elde ederken, tek beraberliğini de aynı sezonda yine Rapid Wien karşısında aldı. 
     Sarı-lacivertlilerin, ''devler ligi''nde yaptığı maçlar ve sonuçları şöyle 
     
     1996-97 sezonu 
     Rapid Wien-Fenerbahçe....... 1 - 1 Boliç . 
     Fenerbahçe-FC Juventus...... 0 - 1. 
     Fenerbahçe-Manchester United 0 - 2. 
     Manchester United-Fenerbahçe 0 - 1 Boliç . 
     Fenerbahçe-Rapid Wien....... 1 - 0 Högh . 
     FC Juventus-Fenerbahçe...... 2 - 0. 
     
     2001-2002 sezonu 
     Fenerbahçe-FC Barcelona..... 0 - 3. 
     Fenerbahçe-Olimpik Lyon..... 0 - 1. 
     Bayer Leverkusen-Fenerbahçe. 2 - 1 Revivo . 
     Olimpik Lyon-Fenerbahçe..... 3 - 1 Oktay . 
     Fenerbahçe-Bayer Leverkusen. 1 - 2 Oktay . 
     FC Barcelona-Fenerbahçe..... 1 - 0. 
     
</TEXT>
</DOC>
