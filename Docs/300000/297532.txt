<DOC>
<DOCNO> 297532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun62.html </URL>
<DATE> 2004/12/14/ </DATE>
<TIME> 22.33 </TIME>
<AUTHOR>  </AUTHOR>
<HEADLINE>
Güney Kıbrıs'ta "Vetoya Evet" mitingi düzenlendi 
</HEADLINE>
<TEXT>

     Güney Kıbrıs'ta Annan Planı'na ''hayır'' kampanyası yapan, AKEL dışındaki siyasi parti ve örgütler, Rum yönetiminin 17 Aralık Avrupa Birliği zirvesinde Türkiye'nin müzakere tarihi almasını veto etmesi istemiyle bu akşam Güney Lefkoşa'da ''vetoya evet'' mitingi düzenledi. 
     ''Tüm Kıbrıs Vatandaşlar Hareketi'' öncülüğünde ''17 Aralık 2004 Kararı Veto Tercihtir'' sloganıyla düzenlenen mitingde yapılan konuşmalarda, Türkiye'nin Rum yönetimini tanıması konusu üzerinde duruldu. 
     Konuşmalarda, Türkiye'nin Güney Kıbrıs'ı tanımaması durumunda ''vetonun kaçınılmaz olduğu'' dile getirildi, ''veto bir tercihtir'' denildi. 
     ''Türkiye'nin AB'ye üye olması halinde yeşil hattın kaldırılması gerektiği'' ifade edilen konuşmalarda, ''Türkiye'nin AB üyesi bir ülkeyi tanımadan AB üyesi olamayacağı'' görüşü savunuldu. 
     Konuşmacılar, veto konusunda Rum yönetimi lideri Tasos Papadopulos'un tek yetkili olduğunu, kendisine destek verdiklerini ve güvendiklerini kaydettiler. 
     Konuşmalarda, Türk askerinin ve Türkiye'den gelen nüfusun Kıbrıs'tan ayrılması yönündeki Rum istekleri de dile getirildi. 
     Mitinge katılımın az olduğu gözlendi. 
     
</TEXT>
</DOC>
