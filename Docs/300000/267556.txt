<DOC>
<DOCNO> 267556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko02.html </URL>
<DATE> 2004/08/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Darphane, 24 saat ''kuruş'' basıyor... 
</HEADLINE>
<TEXT>

     Yılbaşından itibaren kullanılmaya başlanacak Yeni Türk Lirası'nın kuruşları için Darphane'deki çalışma süresi 24 saate, çalışma günü de 6'ya çıkarıldı. 
     Darphane ve Damga Matbaası Genel Müdürü Ahmet Büyükkaymaz, yeni madeni para hazırlıklarının geçen yıl başladığını, yasal zemin çerçevesinde belirledikleri yatırım programı ile gerekli araç-gereçleri temin ettiklerini bildirdi. 
     Büyükkaymaz, yeni madeni para olan kuruş için mevcut makine parkına ek olarak yeni madeni para makinesi ihalesi gerçekleştirdiklerini ve Almanya'daki Grabener firmasından 3 milyon 791 bin euroya 6 adet makine alındığını kaydetti. 
     Eski makinelerin, kalıpların değiştirilmesiyle yeni kuruşlara uyumlu hale getirilerek kullanılacağını belirten Büyükkaymaz, ayrıca teknik altyapıda seri üretim ve paketlemeyle ilgili komple sistem kurduklarını söyledi. 
     Darphane'de yeni kuruş basımı nedeniyle daha fazla personele ihtiyaç duyulduğunu, bu ihtiyacı gidermek için 25'i vasıflı eleman, 5'i düz işçi statüsünde olmak üzere 30 kişiyi işe aldıklarını anlatan Büyükkaymaz, şöyle devam etti 
     ''Yeni başlayan elamanlarla birlikte önceden 8 saatlik çalışmaya dayanan tek vardiya ile 5 günlük çalışma süresini artırdık. Artık 24 saat üzerinden günde 3 vardiya ve haftada 6 gün olmak üzere çalışmalarımızı sürdürüyoruz. Vardiya çalışması yıl sonuna kadar devam edecek. Aynı hızda talep olursa vardiyayı devam ettireceğiz, yoksa iş durumuna göre 2 ya da 1'e indireceğiz. 
     Basım çalışmaları 1 Ağustos'ta başladı. Şu anda basım işlemi geceli gündüzlü devam ediyor. Program aksamadan yürüyecek. Her türlü tedbir alınmıştır. 1 milyar 200 milyon adet madeni paranın basımının 15 Aralık'ta sonuçlanmasını planlıyoruz. 31 Aralık 2004 itibarıyla 1 milyar 200 milyon adet madeni para basılarak piyasaya sunulmuş olacak.'' 

     
</TEXT>
</DOC>
