<DOC>
<DOCNO> 265995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko27.html </URL>
<DATE> 2004/08/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şener Kredi kartları çarşı pazarda simit gibi dağıtılıyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kredi kartlarının hangi usul ve esaslara göre kimlere verileceği, hangi limitler ve koşullar altında verileceğinin, belli yasal çerçeve içinde, piyasa şartları ve uluslararası standartlara uygun şekilde belirlenmesi gerektiğini bildirdi. 
     Bakan Şener, Ankara Ticaret Odası Başkanı Sinan Aygün ve beraberindeki heyeti, Yeni Başbakanlık binasındaki makamında kabul etti. 
     Şener, kabulün basına açık kısmında yaptığı konuşmada, kredi kartlarıyla ilgili pratikte ortaya çıkan sorunların, ATO Başkanı Aygün tarafından ayrıntılı şekilde ortaya konduğunu söyledi. 
     Kredi kartlarında çeşitli taraflar bulunduğunu anlatan Şener, ''olaya nereden bakarsak, fotoğraf ona göre değişiyor. Kamunun fotoğrafı bir bütün olarak görmesi gerekiyor'' dedi. 
     Kredi kartlarıyla ilgili yasal düzenleme üzerinde çalışıldığını hatırlatan Şener, şunları kaydetti 
     ''Ama ben şunu ayırmak istiyorum. Bankaların kredi kartı vermesi veya tüketici kredisi kullandırması, sistemin bir gereği. Zaman zaman bu sınırlar içerisinde hadise görülmüyor ve tüketici kredisi kullandırmanın, sanki belli sınırları aşmaması gerektiği gibi bir eğilim var. Sorun bu değil aslında. Biz her zaman bankacılık sektöründen şunu beklemişizdir. Bankalar topladıkları mevduatı devlete borç olarak vermesinler, aynı zamanda piyasaya kredi versinler.'' Kredi kartlarıyla alışveriş yapılırken ortaya çıkan sorunların ne şekilde çözüleceğiyle ilgili, belli bir standardın getirilmesi gerektiğini kaydeden Şener, sorunun yeni olmadığını, BBDK'nın 7-8 ay önce bir taslak hazırlayıp kamu kuruluşlarına gönderdiğini hatırlattı. 
     Başbakan Yardımcısı Şener, yalnız kamu kuruluşlarının değil, sivil toplum örgütlerinin görüşlerinin de alınması gerektiğini belirtirken, ''fotoğrafın bir tarafını hiç görmeden düzenleme yapıldığında, bu büyük bir risk ve eksiklik sayılır'' dedi. 
     Hükümet ile sivil toplum kuruluşları arasında sürekli görüş alışverişi yapıldığını vurgulayan Şener, Aygün'ün ziyareti konusunda ise ''reytingi yüksek bir arkadaşımızı burada görmekten mutluluk duyuyorum'' dedi. 
     
     ATO BAŞKANI AYGÜN 

     ATO Başkanı Sinan Aygün de konuşmasında ''kredi kartları çarşı pazarda simit gibi, işporta gibi dağıtılıyor. İşporta gibi kart çıkarılmaya başlandı, kredi kartına fotoğraf yapıştırılması gerekiyor, kartı çalana da hapis cezası gelmeli'' değerlendirmesinde bulundu. 
     Aygün, kredi kartı sorunlarıyla ilgili tüketicilerden kendilerine 11 bin 700 mektup geldiğini anlatırken, bununla ilgili sorunları dile getirdi. 
     Kredi kartı kullananların limitlerinin, ödeyebileceği düzeyde belirlenmesi gerektiğini vurgulayan Aygün, ''örneğin 850 milyon lira alan bir kişiye 2 milyar lira limitli kart veriliyor. A bankası, B, C bankası derken, 10 milyar liraya varan harcama yetkisi veriliyor'' diye konuştu. 
     Satışların 6-8-12 ay vadelere yayıldığını belirten Aygün, vatandaşın yüzde 5-8 faiz ödediğini düşündüğünü, ancak bu yüzde 5'lik faizlerin yıllık yüzde 80'lere ulaştığını, bankaların uyguladıkları faiz oranlarının da değiştiğini ifade eden Aygün, faiz oranlarının yüzde 67-212 arasında değiştiğini, bunlara bir standart gelmesi gerektiğini kaydetti. 
     Kredi kartı limitlerinin kullanıcının bilgisi olmadan yükseltildiğini hatırlatan Aygün, taksitlendirmelerin 6 ayı geçmemesi gerektiğini söyledi. 
     Kullanıcılara, talepleri dışında postadan kartlar geldiğini belirten Aygün, 1 milyar liralık borcun 100 milyon liralık taksitler halinde ödenmesi uygulamasında, 90 milyon lira ödenmesi durumunda faizin yüzde 100 olarak alındığını bilirtirken, alınacak faizin ödenmemiş kısma uygulanması önerisini getirdi. 
     Aygün, Şener'e dönerek bankaların devlete yüzde 25'le, vatandaşa ise yüzde 212 faizle borç verdiğini ifade ederken, vatandaşa da daha düşük düzeyde faizle borç verilmesi dileğinde bulundu. 
     Kredi kartlarına uygulanacak faiz oranının, devlete verilenin yüzde 100 üzerine çıkmaması gerektiğini anlatan Aygün, bu faiz oranının yüzde 50 olması gerektiğini kaydetti. 
     Aygün, kredi kartı borcunu ödemeyenlere 6-7 ay sonra yüzde 200'lere varan faizler uygulandığını ve bu nedenle 'insanların yuvalarının dağıldığına' işaret ederken, ''üç ay içinde borcunu ödemeyenlerin kredi kartı iptal edilsin'' önerisinde bulundu. 
     
     ATO'DAN ŞENER'E ÖNERİLER 

     Aygün bu arada, kredi kartlarıyla ilgili bir raporu da Bakan Şener'e sundu. ATO'nun raporda yer alan görüş ve önerileri şöyle 
     ''-Tüketicinin ödeme kabiliyetini ölçecek kredi derecelendirme sisteminin devreye girmesi. 
     -Kredi kartında çalınma ve bilgi dışında kullanım hallerini kapsayan sigorta sistemi, -Kart çıkaran kuruluşlar, merkez ya da şubeleri dışında alış veriş merkezleri, pazarlar, sokak hiçbir yerde kart pazarlayamamalı. 
     -Kullanıcının ek kart talep etmesi durumunda tahsis edilecek ek kartlar, kullanıcı limiti dahilinde verilmeli. 
     -Kredi kartı borcunu asgari 3 ay ödemeyenlerin kartları iptal edilmeli ve en az 2 yıl kart verilmemeli. 
     -Hesap kesim ekstreleri, kart hamiline imza karşılığında gönderilmeli. 
     -Sözleşmelerde, sonradan tek taraflı olarak doldurulmak üzere kesinlikle boşluk bırakılmamalı.'' 

     
</TEXT>
</DOC>
