<DOC>
<DOCNO> 292309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun20.html </URL>
<DATE> 2004/11/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ukrayna'da tüm liderler bu akşam toplanıyor 
</HEADLINE>
<TEXT>

     Ukrayna'da devlet başkanlığı seçiminin ardından başgösteren siyasi krize çözüm bulmak amacıyla Devlet Başkanı Leonid Kuçma, AB temsilcileri ile muhalefet ve iktidar adaylarının da yer alacağı bir toplantı yapılacak. 
     Kuçma'nın sözcüsü Olena Hromnytska, muhalefet lideri Viktor Yuşçenko ile Başbakan Viktor Yanukoviç'in AB temsilcileri ve diğer arabulucularla bir araya geleceğini açıkladı. Hromnytska, Kuçma'nın hazır bulunacağı toplantı için ''Şüphesiz ki ihtilaflı tarafları memnun edebilecek bir çözüm bulacağız'' dedi. 
     AB Yüksek Temsilcisi Javier Solana'nın sözcüsü Christina Gallach, bugün saat 18.00'de yapılacak toplantıya, Solana'nın yanı sıra Polonya Devlet Başkanı Aleksander Kwasniewski ve Litvanya Devlet Başkanı Valdas Adamkus'un katılacağını açıkladı. 
     Interfax da toplantıda ayrıca Rus parlamentosunun alt kanadı Duma'nın başkanı Boris Grizlov'un bulanacağını duyurdu. 
     
     Yarın AB temsilcileri ile zirve yapılacak 

     Ukrayna parlamentosunun, devlet başkanlığı seçimlerinin ardından başlayan siyasi krizi ele almak üzere yarın olağanüstü toplanması bekleniyor. 
     Meclis başkanı sözcüsü Ihor Storozhuk, devlet başkanlığı seçimini resmi olarak kazandığı açıklaması krize neden olan Başbakan Viktor Yanukoviç'in lideri olduğu partinin dışındaki tüm grupların, yarın öğlen 12.00'da toplanmaya karar verdiklerini söyledi. 
     Storozhuk, toplantının gündem konuları arasında, Yüksek Mahkeme'nin seçim sonuçlarının açıklanmasını erteleme kararı ile kitlesel protestoların ardından ülkedeki hoşnutsuzluğun bulunacağını kaydetti. 
     Bu arada, Rus Interfaks ajansı, Ukrayna Devlet Başkanı Leonid Kuçma ile seçimleri kazandığını iddia eden muhalefet lideri Viktor Yuşçenko'nun Avrupalı temsilcilerin huzurunda bugün bir araya geleceğini duyurdu. 
     Ukrayna Devlet Başkanlığı'ndan yapılan açıklamada da Kuçma ve Yuşçenko'nun görüştükten sonra Polonya Devlet Başkanı Aleksander Kwasniewski ve AB'nin Dış Politika Yüksek Temsilcisi Javier Solana ile bir yuvarlak masa toplantısında bir araya gelecekleri bildirildi. 
     
</TEXT>
</DOC>
