<DOC>
<DOCNO> 283367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun12.html </URL>
<DATE> 2004/10/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İsrail hem çekiliyor, hem öldürüyor ABD'den uyarı geldi... 
</HEADLINE>
<TEXT>

     İsrail askerlerinin, Gazze Şeridi'nin güneyindeki Han Yunus'tan çekilmeye başladığı bildirildi. 
     Filistinli görgü tanıkları, İsrail'in pazar akşamı operasyon başlattığı Han Yunus'tan bu sabah saatlerinde İsrail topraklarına doğru çekilmeye başladığını aktardı. 
     Bu arada, operasyonda ölen Filistinlilerin sayısının 17'ye yükseldiği bildirildi. 
     Filistinli hastane kaynakları, dün gece İsrail helikopterlerinin saldırısında bir Filistinlinin daha öldürülmesinin ardından ölü sayısının 17'ye yükseldiğini açıkladı. 
     Helikopterle düzenlenen son saldırıda 4 Filistinlinin yaralandığını belirten hastane kaynakları, yaralı sayısının da 76'ya çıktığını, bunlardan 12'sinin durumunun ağır olduğunu kaydetti. Operasyon sırasında 2 İsrailli askerin de ağır yaralandığı belirtiliyor. 
     
     ABD, VATANDAŞLARINI UYARDI 
     Bu arada, ABD Dışişleri Bakanlığı, Amerikan vatandaşlarını, Ramazan ayı boyunca İsrail'i hedef alabilecek olası saldırılara karşı uyardı. 
     AFP'nin bir kopyasını ele geçirdiği Bakanlık açıklamasında, Tel Aviv ve Kudüs'teki Amerikalı diplomatların seyahat özgürlüklerine önemli ölçüde kısıtlama getirildiği, bu kısıtlamalara, geçen hafta teröristlerin İsrail'deki Amerikan çıkarlarına yönelik olası saldırı hazırlığı içinde oldukları istihbaratının alınmasından sonra karar verildiği belirtildi. 
     Açıklamada, Tel Aviv'deki ABD Büyükelçiliği ile Kudüs'teki Başkonsolosluk çalışanlarının özellikle otobüs, tren gibi toplu taşıma araçlarını ve gar ya da terminalleri kullanmalarının, Ramazan ayı sona erene kadar Kudüs'teki eski kente gitmelerinin resmen yasaklandığı ifade ediliyor. 
     Açıklamada, ayrıca Amerikan vatandaşlarının dükkan, pazar, yaya bölgeleri, restoran, kafe, ticari merkezler ve gösterilerden uzak durması da istenildi. 
     
</TEXT>
</DOC>
