<DOC>
<DOCNO> 296681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas08.html </URL>
<DATE> 2004/12/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Uzayda 'oburluk' sorunu 
</HEADLINE>
<TEXT>

     BBC 

Uluslararası Uzay İstasyonu'nda yiyecek sıkıntısı başgösterdi. Astronotlara yiyecek takviyesi yolda. 
     Görünen o ki, uzay istasyonundaki bazı astronotlar yemeklerini büyük porsiyonlar halinde yiyor. BBC'den Paul Welsh'in haberine göre, erzak stoğunun azalmasıyla uzay istasyonun boşaltılması da gündemde. 
     Ancak kontrol görevlisi Ruslara sorarsanız 'konu yemek olunca Amerikalılar çok duyarlılar, aslında paniğe gerek yok'. 
     Kilerde yeterince yiyecek var. Ama astronotların çok beğenebilecekleri türden yemekler değil bunlar. 
     Uzay istasyonu kurallarına göre, yiyecek, içecek ve oksijen stoğunun yeteceği süre 45 günden azsa, takviye işlemlerinin başarılı olamaması ihtimaline karşı, istasyonu boşaltma hazırlıkları yapılıyor. 
     Astronotların elinde ise yaklaşık bir ay yetebilecek stok var. 
     İstasyonu terketme hazırlıkları için de düğmeye basıldı. 
     Bu durumda tabiri caizse, Amerikan astronotlar ve Rus kozmonotlar şimdi cepten yiyorlar. 
     Ruslar, istasyonu yeni stoklarla takviye etmek üzere yeni bir insansız uzay aracını 24 Aralık akşamı göndermeye hazırlanıyor. 
     O zamana kadar istasyondaki görevlilere yediklerine dikkat etmeleri söylendi. 
     
</TEXT>
</DOC>
