<DOC>
<DOCNO> 287923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/spor/axspo01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtar bunu yaparsa 
</HEADLINE>
<TEXT>


Kameraların gücünü en iyi bilenlerin başında gelen Beşiktaş Basın Sözcüsü Reha Muhtar, Emre Aşık'a verilen cezaya tepki gösterirken gaf yaptı, kameraların oyuncağı haline geldiklerini söyledi 


'İşin içinden çıkılmaz' 
YILLARCA ekranlarda karşısındakini sorularıyla sıkıştıran, bunaltan, kameralar karşısında büyüyen Beşiktaş Basın Sözcüsü Reha Muhtar, Emre'nin iki maçlık cezasının ardından sert tepki gösterdi. Televizyondaki görüntülerden ceza verilmesinin doğru olmayacağını savunan Muhtar, "Bu şekilde cezalandırmak işin ciddiyetini bitirir. Herkes kameraların oyuncağı haline gelir ki, bu da işin içinden çıkılmaz hale gelir" diye konuştu. 

Tahkim'e gidecekler 
FUTBOLCUNUN hareketinde aslolanın maça etki edip etmediği olduğunu vurgulayan Reha Muhtar, "Gözlemci olayları çıplak gözle izler ve hareketlerin maça etki edip etmediğini belirler. Maça ve skora en ufak bir tesiri olmayan hareketlerin cezalandırılması futbol dışıdır. Sanırım Futbol Federasyonu da aynı görüştedir" dedi. Muhtar, Tahkim Kurulu'na başvurarak cezanın kaldırılmasını isteyeceklerini ifade etti. 

'Hooijdonk'a da verilsin' 
ASBAŞKAN ve Futbol Şube Sorumlusu Kıvanç Oktay ise cezaların adil dağıtılmadığını belirtti. Oktay, "Emre'ye böyle bir ceza veriliyorsa, aynı maçta Van Hooijdonk'un yaptığı harekete de ceza verilmeli. Aynı hareketi Nouma yaptı, 7 ay ceza aldı. Aralarındaki tek fark, birinin içeriden, diğerinin ise dışarıdan yapmış olması. Türk örf ve adetleri, sadece Beşiktaşlı futbolcular yapınca gündeme gelip, birinci sayfalara taşınmamalı" dedi. 

Cordoba'nın dönüşü 

'Söylemek yetmiyor' 
BU sezon sakatlık sorunu yaşayan ve kaleyi Ramazan'a teslim eden Cordoba, ilk on bir için hazır olduğunu belirtti. kendisinin bulunmadığı dönemlerde Murat ve Ramazan'ın iyi bir performans ortaya koyduğunu vurgulayan Kolombiyalı file bekçisi, "Del Bosque ile konuşup oynamak isteğimi kendisine söyledim. Ancak bunun için söylemek yetmiyor. Çalışmak zorundayız" dedi. 

Tek idman yaptılar 
BEŞİKTAŞ dünü tek idman yaparak geçirdi. Siyah - Beyazlı futbolcular, kondisyon ve gol çalışmasının ardından çift kale maç oynadı. Antrenmana, milli takım kamplarındaki futbolcular ile sakatlıkları süren Pancu, Ronaldo, Fatih ve Ramazan katılmadı. Öte yandan Beşiktaş'ın UEFA Kupası'ndaki rakiplerinden Parma, Reggina'yı, S. Liege ise Anderlecht'i 1-0 mağlup etti. 

Başkan'dan kupa sözü 

UEFA'ya göz dikti 
BEŞİKTAŞ Başkanı Yıldırım Demirören, bu sezon en az bir kupayı müzelerine götüreceklerini iddia etti. Bunun UEFA Kupası da olabileceğini vurgulayan Demirören, "Şampiyon adayları arasında gösterilen Bilbao karşısındaki futbolumuzu sürdürürsek, burada da şampiyon olmamamız için hiçbir neden yok" diye konuştu. 

'Transfer bitmez' 
SİYAH-Beyazlı kulüpte transferin bitmeyeceğini tekrarlayan Beşiktaş Başkanı, "Teknik heyetin isteği doğrultusunda oyuncu alacağız. Kurduğumuz transfer izleme komitesinden gelen bilgiler doğrultusunda yeni sezon için de çalışmalara çoktan başladık" dedi. Demirören, ara transfer konusunda bir takım düşüncelerinin bulunduğunu söyledi. 

'Ümit'i kaçırmayın' 

Luce'den tavsiye 
SHAKHTAR Donetsk'e transfer olmasına rağmen, Beşiktaş'ı gönülden destekleyen Teknik Direktör Mircea Lucescu, Siyah - Beyazlılar'a Ümit'i tavsiye etti. Özellikle Ümit Karan konusunda tavsiyede bulunan Rumen teknik adamın, "Geçen yıl her konuda anlaşmıştım. Ancak parasal çıkmaz yüzünden gelemedi" dediği öğrenildi. 

Yönetim dikkatli 
ARA transferde bu oyuncunun alınmasının büyük kazanç olacağını öne süren Lucescu, Ümit'in gol konusunda çok maharetli olduğunu savundu. Siyah - Beyazlı yönetimin, Ocak ayında başlayacak transfer döneminde bonservis bedeli olmayan futbolculara yöneleceği ya da kiralık oynatmayı tercih edeceği ifade etildi. 


</TEXT>
</DOC>
