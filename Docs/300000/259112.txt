<DOC>
<DOCNO> 259112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur31.html </URL>
<DATE> 2004/07/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkücü Latif Doğan'a 2. tazminat davası .. 
</HEADLINE>
<TEXT>

     Gaziantep'te ''Gül Osman'' adıyla tanınan görme engelli yerel sanatçı Osman Kürek, Türkücü Latif Doğan ve Dilber Ay'ın kasetlerinde okudukları ''Belli Belli'' adlı şarkının sözlerinin kendisine ait olduğunu ve izinsiz kullanıldığını gerekçe göstererek, hem ceza hem de hukuk davası açtı. 
     Avukatı Şükran Arslanoğlu ile Gaziantep Adliyesi'ne gelerek Cumhuriyet Savcılığına suç duyurusunda bulunan Kürek, burada yaptığı açıklamada, ''Yazdığım her şarkı benim canımdır. Latif Doğan ve Dilber Ay, benim canımı, yüreğimi ve emeğimi aldı'' dedi. 
     Şarkının sözlerini 1986 yılında yazdığını, 1990'lı yıllarda henüz ünlü olmayan türkücü Latif Doğan'ın, Adıyaman'ın Besni İlçesi'nde kasetçilik yaptığını kaydeden Kürek, ''Latif Doğan kasetçilik yaptığı sırada benim de yerel olarak çıkarttığım kasetleri satıyordu. Şarkılarımı o sırada alarak, daha sonra kullanmış ve kendi yazdığı eserlermiş gibi seslendirmiş. Bu konuda hakkımı arıyorum'' diye konuştu. 
     Kürek'in avukatı Şükran Arslanoğlu, Cumhuriyet Savcılığı'na verdiği dilekçede, ''Belli Belli'' adlı şarkının sözlerinin müvekkiline ait olduğu yönünde Araban Asliye Hukuk Mahkemesi'nin karar verdiğini anımsatarak, Latif Doğan, Dilber Ay ve DE-KA Yapımcılık Anonim Şirketi hakkında, ''Fikir ve Sanat Eserleri Kanunu''nun ilgili maddeleri gereğince, ilgili kişiler hakkında kamu davası açılmasını talep etti. 
     Arslanoğlu, Asliye Hukuk Mahkemesi'ne tazminat davası açma talebiyle verdiği dilekçede şu görüşleri savundu 
     ''Müvekkilime ait 'Belli Belli' adlı şiirin bestelenerek Türkücü Latif Doğan tarafından 'Küstüm'' adlı kasette 'Söz ve Müzik Latif Doğan' ibaresiyle kendisine aitmiş gibi göstererek aynı zamanda Dilber Ay'a vererek Fikir ve Sanat Eserleri Kanunu bağlamında müvekkilimin temel haklarını ihlal etmiştir. 
     Bu gerekçelerle, çıkmış bulunan kaset, CD ve benzeri yayım gereçlerinin toplatılmasına, parçanın görsel ve işitsel tüm iletişim araçlarında yayınının önlenmesi için ''ihtiyati tedbir kararı'' verilmesine, kasetten elde edilen gelirin müvekkilime verilmesine, müvekkilimin manevi açıdan uğradığı zararın tazmini için davalıların müştereken 20 milyar lira ödemeye mahkum edilmesi talep olunur.'' Sanatçı Latif Doğan ve DE-KA Müzik A.Ş hakkında daha önce de Sadık Kör adlı yerel sanatçı tarafından eserlerinin izinsiz kullanıldığı gerekçesiyle, Gaziantep 1. Asliye Hukuk Mahkemesi'nde 25 milyar liralık tazminat davası açılmıştı. 
     
</TEXT>
</DOC>
