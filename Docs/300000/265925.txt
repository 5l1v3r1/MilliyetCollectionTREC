<DOC>
<DOCNO> 265925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun12.html </URL>
<DATE> 2004/08/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bir komutan, Ebu Garip'te olanların farkına varmamakla suçlandı 
</HEADLINE>
<TEXT>

     Irak'taki Ebu Garib cezaevinde yapılan işkence konusunda hazırlanan raporda, bir komutan kısmen suçlu bulundu. 
     ABD'nin eski savunma bakanlarından James Schlesinger'ın başkanlık ettiği komisyonun raporunda, Amerikalı askerlerin ve istihbarat yetkililerinin kötü muamele ve işkence olaylarına doğrudan karıştıklarına dair kanıtın şimdiye kadar bulunamadığını, ancak bir komutanın cezaevindeki sorgulama yöntemlerinin bozulduğunun farkına varmamakla suçlandığı belirtildi. 
     Amerikan NBC televizyonunun dün akşam bazı bölümlerini yayımladığı raporda, General Janis Karpinski ve istihbarat yetkililerinden sorumlu Albay Thomas Pappas'ın cezaevinde olup bitenden haberdar olduğu ya da olması gerektiği belirtildi. 
     Öte yandan, Iraklı bir tutukluya işkence ederek ölmesine neden olan deniz piyadesi Çavuş Gary Pittman, California'nın batısındaki San Diego eyaletinde askeri mahkemeye çıkarıldı. 
     Pittman, Nasıriye kenti yakınlarında bulunan Whitehorse askeri üssünde Nagem Sadon adlı Iraklı tutuklunun ölümünden sorumlu tutuluyor. 
     Sadon, 6 Haziran 2003'te Whitehorse'ta ölü bulunmuş, yapılan otopsiden sonra tutuklunun göğüs kafesine aldığı darbeler nedeniyle öldüğü anlaşılmıştı. 
     Pittman'ın suçlu bulunması halinde 3 yıla kadar hapse mahkum edilebileceği kaydedildi. 
     Tutuklulara kötü muamelede bulunmak, tutuklulara kötü muamelede bulunulmasına yardım etmek, görevi ihmal ve yakışıksız eylemlerde bulunmakla suçlanan Çavuş Ivan Frederick de dün Associated Press ajansına gönderdiği yazılı açıklamada, yaptıklarının sorumluluğunu ve yasaları çiğnediğini kabul ettiğini belirtti. 
     
</TEXT>
</DOC>
