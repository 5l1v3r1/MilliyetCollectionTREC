<DOC>
<DOCNO> 255145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo22.html </URL>
<DATE> 2004/07/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kocaelispor, eski Beşiktaşlı Ali Eren'in peşinde... 
</HEADLINE>
<TEXT>

     İkinci Futbol Ligi A Kategorisi takımlarından Kocaelispor'un, tecrübeli defans oyuncusu Ali Eren'i transfer etmek istediği bildirildi. 
     Basın sözcüsü Murat Özdağ, düzenlediği basın toplantısında, Yönetim Kurulu'nun, Ali Eren'in transferi için kulüp başkanı Halil İbrahim Saral'a yetki verdiğini belirterek, ''Görüşmelerimiz devam ediyor. Astronomik rakamlar olmadığı takdirde tecrübeli futbolcuyu renklerimize bağlamak istiyoruz'' dedi. 
     Özdağ, transferi kapatmak için Beşiktaş'ın Avusturya kampının bitmesini beklediklerini, siyah-beyazlı kulübün Kaan Dobra ile yollarını ayırması halinde bu futbolcuyla da sözleşme imzalayacaklarını söyledi. 
     Takımın Erzurum kampına 38 futbolcu götürüldüğünü ifade eden Özdağ, şöyle konuştu 
     ''Kocaelispor, Erzurum kampına 38 futbolcuyla gitti. Kamp dönüşü bu sayı 26-30 arası olacak. Daha sonra, yeni transferlerin katılımıyla Kızılcahamam kampı başlayacak. Ağustos ayında da Süper Lig ekiplerinden biriyle yapacağımız maçla sezonu açmayı planladık.'' 
     
</TEXT>
</DOC>
