<DOC>
<DOCNO> 296161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun11.html </URL>
<DATE> 2004/12/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eurasia Group'dan Türkiye-AB Raporu... 
</HEADLINE>
<TEXT>

     Merkezi New York'ta bulunan Amerikan araştırma kuruluşu Eurasia Group, ''17 Aralık'ın Türkiye için her halükarda bir dönüm noktası olacağını'' belirtti. 
     Kuruluşun ''Türkiye'nin Görünümü Avrupa'ya Daha da Yaklaşmak'' başlıklı raporunda, ''Türkiye'nin 17 Aralık AB zirvesinde üyelik müzakerelerinin Ekim 2005'te başlaması yönünde muhtemelen şartlı bir davet alacağı, ucu açık müzakerelerin 6 aylık tarama sürecinden sonra başlayacağı'' savunuldu. 
     Raporda, ''müzakere sürecini bazı prosedürel değişikliklerin ve başta Fransa olmak üzere bazı AB ülkelerinin iç siyasi sorunlarının tehdit edebileceği'' ifade edildi. 
     
     ''TÜRKİYE'NİN HIZI AB LİDERLERİNİ ZORA SOKTU'' 
     ''Türkiye'nin 4 yılda kaydettiği gelişmelere rağmen Avrupa'da halen üyelik konusunda ciddi çekincelerin bulunduğu'' kaydedilen raporda, ''Türkiye'nin AB kriterlerini yerine getirme konusundaki hızının AB liderlerini zora soktuğu ve onları kötü bir zamanlamayla verdikleri sözü tutmaya zorlayacağı'' belirtildi. 
     Son genişlemenin AB'de yarattığı olumsuzluklara değinilen raporda, yeni üyelerle ilgili tepkilerin bu ülkelerin birliğe tam entegre olmalarıyla azalacağı, ''buna rağmen Türkiye'nin potansiyel üyeliğinin dini ve etnik sebeplerle de ciddi sorunlarla karşılaşabileceği'' savunuldu. 
     
     ''TÜRKİYE'NİN AB SÜRECİ DEVAM EDECEK'' 
     ''Tüm endişelere rağmen Türkiye'nin AB'ye üyelik sürecinin devam edeceği'' belirtildiği raporda, ''Fransa ve Avusturya gibi en şüpheci AB üyelerinin bile Türkiye'yi reddetmenin çözümden daha çok problem yaratacağının farkında olduklarına'' dikkat çekildi. 
     ''1999'da, kriterleri karşıladığı takdirde Türkiye'nin birliğe üye olacağı sözü veren AB'nin sözünü tutmaması halinde küresel alanda güvenilirliğinin büyük darbe alacağı'' bildirilen raporda, ''bunun aynı zamanda AB ile İslam dünyası arasındaki ilişkilere de zarar vereceğine'' işaret edildi. 
     ''Bu durumun Türkiye'nin iç siyasetinde de istikrarsızlığa yol açabileceği'' görüşü dile getirilen raporda, ''Türkiye'nin Avrupa, Ortadoğu ve Kafkaslar arasındaki stratejik konumunun farkında olan AB hükümetlerinin bundan kaçınacağı'' öngörüsünde bulunuldu. 
     Raporda, ''Türkiye ile müzakere sürecini veto etmesi konusunda Rum lider Tasos Papadopulos üzerinde ciddi bir kamuoyu baskısı olmasına rağmen, vetonun Rum kesimini izole edeceği ve Kıbrıs sorununa bir çözümü engelleyeceğini bilen Rum yönetiminin süreci veto etmeyeceği'' görüşü savunuldu. 
     Raporda, ''17 Aralık'ta AB'nin Türkiye'den Kıbrıs Cumhuriyeti ni tanıması yönünde adım atmasını isteyebileceği'' ifade edildi. 
     
     ''SONUÇ TÜM TARAFLAR İÇİN SİYASETEN KABUL EDİLEBİLİR OLACAK'' 
     ''AB zirvesinin sonucunun hem Türkiye, hem de AB ülkelerinin çoğu tarafından siyaseten kabul edilebilir olmasının beklendiği'' kaydedilen raporda, ''Türkiye üyelik müzakerelerine başlasa bile bu sürecin yeni üyelerden edinilen tecrübeler ışığında çok daha yavaş ilerleyebileceği'' belirtildi. 
     ''Bunun kısmen, Avrupa kamuoyundaki muhalefeti yatıştırmak için Avrupa Komisyonu tarafından geliştirilen prosedürel değişikliklerden kaynaklanacağı'' bildirilen raporda, ''AB Komisyonu'nun, daha önceki uygulamaların aksine müzakerelere kolay konularla değil, en karmaşık konularla başlayabileceği'' savunuldu. 
     Raporda, ''Her halükarda 17 Aralık'ta yapılacak AB zirvesi Türkiye için bir dönüm noktasıdır. Çerçevesi her ne olursa olsun Türkiye'nin AB standartlarına yaklaşması, ekonomik reformlarına yardımcı olacak ve ileride ciddi siyasi riski bulunmayan bir pazar olarak algılanmasını sağlayacaktır'' ifadesi yer aldı. 
     
</TEXT>
</DOC>
