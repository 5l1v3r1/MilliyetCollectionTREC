<DOC>
<DOCNO> 264614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yasam/axyas01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Narkozsuz sezaryen 
</HEADLINE>
<TEXT>


'Unutkan' doktorların sadece kas gevşetici vererek sezaryene aldığı İngiliz kadın, bebeğini kaybetti ama açtığı davayı kazandı 

DIŞ HABERLER SERVİSİ 

İngiltere'nin Colchester kentinde Kira Lothian 29 , geçirdiği sezaryen ameliyatında kendisine narkoz vermeyi unutan doktorlara açtığı davada 13 bin 500 pound yaklaşık 36 milyar 110 milyon lira tazminat kazandı. 
The Sun gazetesinin haberine göre, Lothian, önceki yıl aniden doğum sancıları başlayınca Princess Alexandra Hastanesi'ne kaldırıldı. Hemen ameliyata alınan Lothian'a önce kas gevşetici iğne yapan anestezi uzmanı, tüpünün dolu olup olmadığını kontrol etmeden anestezi maskesi taktı. Doktorlar, Lothian'ın karnını neşterle yarınca, o ana kadar baygın olduğunu düşünen genç kadın neler olup bittiğini anladı. 

Sesini bile çıkaramadı 
Büyük acı çeken Lothian, doktorları uyarmaya çalıştıysa da verilen kas gevşetici nedeniyle gözlerini bile açamadı. 
Birkaç dakika sonra nabzı kontrol eden anestezi uzmanı, Lothian'ın kalp atışlarında ani artışı fark edince olay ortaya çıktı. Genç kadına hemen başka anestezi tüpü takıldı. Doğumdan 2 gün sonra beyninde oluşan iltihaplanma nedeniyle bebeğini kaybeden Lothian, o günden beri psikolojik yardım aldığını söyledi. Hastane yetkililerine kızgın olmadığını kaydeden Lothian, tek isteğinin bundan böyle başka hastaların yaşadığı acıları çekmemesi olduğunu belirtti. 



</TEXT>
</DOC>
