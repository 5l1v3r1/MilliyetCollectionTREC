<DOC>
<DOCNO> 260562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo22.html </URL>
<DATE> 2004/08/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Olimpiyat şampiyonu Rus sporcular para ödülüne boğulacak... 
</HEADLINE>
<TEXT>

     28. Yaz Olimpiyat Oyunları'nda şampiyon olacak Rus sporcular, ödüle boğulacak. 
     Rusya Olimpiyat Komitesi Başkanı Leonid Tyagachyov, Atina'da şampiyon olacak sporculara verecekleri para ödülünü henüz belirlemediklerini, ancak bu miktarın 60 bin dolardan az olmayacağını, hatta 100 bin dolara kadar çıkabileceğini bildirdi. 
     Hükümetin de, altın madalya kazanan sporculara 50, gümüş madalya alanlara 20, bronz madalya sahiplerine de 10 bin dolar para ödülü vereceğini ifade eden Tyagachyov, ''Anlayacağınız şampiyon bir sporcu, 110 bin dolardan aşağı ödül almayacak'' dedi. 
     Bu paraların sponsorları tarafından verileceğini belirten Tyagachyov, çok büyük şirketlerin ve firmaların desteğini aldıklarını söyledi. 
     Bu arada isminin açıklanmasını istemeyen Rusya Olimpiyat Komitesi'nden bir yetkili, altın madalya kazanacak sporculara 200 bin dolar para ödülü vermeyi düşündüklerini kaydetti. 
     Rusya, Atina'da en az 30 altın madalya kazanmayı hedefliyor. 
     Öte yandan Rusya Olimpiyat Komitesi Başkanı Tyagachyov, geçen hafta parasızlıktan yakınarak, 4 yıllık süreçte olimpiyatlara kısıtlı bir bütçeyle hazırlandıklarını, bu konuda ABD ve Çin'den çok geride olduklarını, bunun da sporcuları oyunlarda olumsuz etkileyeceğini açıklamıştı. 
     
</TEXT>
</DOC>
