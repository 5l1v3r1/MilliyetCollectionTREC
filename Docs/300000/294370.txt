<DOC>
<DOCNO> 294370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/uras.html </URL>
<DATE> 2004/12/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Para ya bankaya gitmiyor ya da... 
</HEADLINE>
<TEXT>


Bankalarda 78 milyon adet "mevduat hesabı" var. Bu hesapların 76 milyonundaki mevduat 10 milyar liradan düşük mevduat. 
76 milyon "mevduat hesabı", toplam mevduat hesaplarının yüzde 97'si eder. Bu hesaplardaki mevduat 10 milyar liradan düşük mevduat olunca, 76 milyon mevduat hesabında biriken mevduatın, toplam mevduatın sadece yüzde 16'sını oluşturduğu ortaya çıkıyor. Demek ki, bankalardaki mevduat hesaplarının yüzde 2.8'sine sahip olanların bankalardaki tasarrufu, toplam tasarrufların yüzde 84'ü büyüklüğünde... 
Bu tablo iki şekilde yorumlanabilir 1 Gelir dağılımı çok bozuk. Halkın büyük çoğunluğunun tasarruf ederek bankaya yatırabildiği para, 10 milyar liranın altında... 2 Herkesin parası bol ama, parasını bankadaki mevduat hesabına yatırmıyor. Sadece küçük tasarruflarını bankalardaki mevduat hesabında tutuyor... Bir trilyon liranın üzerinde sadece 20 bin 541 hesap olduğuna bakmayınız... Başkalarının da trilyon liraları var ama, bankaya yatırmıyor .. 
Her ülkede, yüzde 1 azınlığın parasal varlıklardaki hakimiyetine bakılarak, gelir dağılımı konusunda yorum yapılır. BDDK'nın açıklamasını aynen aktarayım 
"Mevduatın büyüklük itibariyle dağılımı incelendiğinde, mevduat sahiplerinin yüzde 97.2'sinin 0 - 10 milyar arasında mevduata sahip oldukları görülmektedir. Mevduat sahiplerinin yüzde 2'si ise 11 - 50 milyar arası büyüklükte mevduata sahip bulunmaktadır. Dolayısıyla hesap sayısının yüzde 99.2'sinin 50 milyar lira ve altında mevduata sahip olduğu ifade edilebilir. Ancak hesap sayısının yüzde 99.2'sini temsil eden mudilerin toplam mevduat tutarından aldıkları pay yüzde 37.2'dir. Dolayısıyla toplam mevduatın yüzde 62.1'i mevduat sahiplerinin yüzde 0.7'sinin elinde toplanmıştır." 
Demek ki, bankalardaki mevduat hesaplarının bırakınız yüzde 1'ini, yüzde 0.7'sini elinde bulunduranlar bankalardaki toplam mevduatın yüzde 62.1'ine sahip imiş. Bu oran çok çarpık bir mevduat dağılımını işaret etmektedir. 
Acaba mevduatta durum böyle de, kredilerde ve borsa işlemlerinde bu çarpıklık yok mu Acaba kredilerde ve borsada yüzde 1'lik dilimin payı nedir 
Bu konuda da Mustafa Sönmez'in bir çalışması var. Mustafa Sönmez'in tespitleri şöyle 
Kredi işlemlerinin yüzde 0.3'ünü gerçekleştirenler, banka kredilerinin yüzde 72'sini kullanıyor.Borsada portföyü olan 1 milyon dolayındaki yatırımcının yüzde 1'i yaklaşık 10 milyon yatırımcı borsa portföyünün yüzde 77'sini ellerinde bulunduruyor. Yatırımcıların yüzde 0.1'i binde biri ise borsa portföyünün yüzde 64'ünü ellerinde bulunduruyor. 
Borsada ilk 10 yatırımcı portföyün yüzde 21'ini ilk 100 yatırımcı ise yüzde 44'ünü kontrol ediyor. 
Açık anlatımıyla 70 milyon nüfusun yüzde birinden 700 bin Türk insanından daha az sayıda insanımız çarpık ekonomik durumun yarattığı çarpık gelir dağılımının sonucu parasal varlıkların çok çok büyük kısmını kontrol eder güce erişmiş. 
"Bankalarda, borsada halkın parası var, halk bankalardan kredi kullanıyor" derken, "Kaç kişinin parası var, kaç kişi kredi kullanıyor, kaç kişiden söz ediyoruz " bunları bilelim. Buna göre değerleme yapalım. 



</TEXT>
</DOC>
