<DOC>
<DOCNO> 277795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo10.html </URL>
<DATE> 2004/10/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
FİFA, Uluslararası maçları azaltma konusunda ısrarlı 
</HEADLINE>
<TEXT>

     Uluslararası Futbol Federasyonları Birliği FIFA Stratejik Çalışmalar Komitesi, uluslararası maçların azaltılması konusunda anlaşmaya vardı. 
     Zürih'te yapılan toplantıda, 2006 yılında Almanya'da düzenlenecek Dünya Kupası Finalleri öncesinde, oyuncuların daha iyi korunması ve sakatlıkların engellenmesi için uluslararası maçların azaltılması konusunda görüş birliğine varan komitenin, hakemler, uluslararası maç takvimi, gelişim programları, FIFA maçlarının geleceği ve FIFA'nın ekonomik yapısı gibi konuları da ele aldığı kaydedildi. 
     FIFA Başkanı Sepp Blatter, 8 saat süren toplantının ardından yaptığı açıklamada, ''Toplantıdan çıkan sonuçtan çok memnunum. Temel konular üzerinde çıkan ortak düşünce cesaret verici. Futbolun geleceğinden umutluyum'' dedi. 
     Futbolcuların yoğun milli maç trafiği nedeniyle sakatlanmaları Avrupa'da tartışmalara neden olmuş, geçen ay yapılan Avrupa Teknik Direktörler Konferansı'nda, ünlü oyuncuların ''doğru kullanılmadığı ve fazla oynatıldığı'' açıklaması yapılmıştı. 
     
</TEXT>
</DOC>
