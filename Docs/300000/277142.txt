<DOC>
<DOCNO> 277142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko11.html </URL>
<DATE> 2004/10/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Piyasalar, 6 Ekim'de açıklanacak İlerleme Raporu'na odaklandı... 
</HEADLINE>
<TEXT>

     Piyasalar bu hafta, Türkiye'nin Avrupa Birliği üyeliği yolunda müzakere tarihi açısından büyük önem taşıyan, Avrupa Komisyonu'nun 6 Ekim Çarşamba günü açıklanacak İlerleme Raporu'na odaklandı. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçtiğimiz hafta yüzde 2,6 oranında değer kaybederek 21,722.50 puandan kapandığına işaret edildi. 
     Geçen hafta, petrol fiyatlarının yeniden 50 dolara dayanmasının yarattığı rahatsızlık ve kar satışı baskısıyla karşılaşan hisse senetleri piyasasını, başta Fransa olmak üzere bazı AB ülkelerinde yeni üye katılımı için referandum önerileri yapılması ve Çukurova Grubu'nun TMSF'ye ödemesi gereken taksit konusunda bir ses çıkmamasının yatırımcıları tedirgin ettiği vurgulandı. 
     Kredi derecelendirme kuruluşu Moody's'in Türkiye'nin notunu artırması ve IMF'nin yaptığı olumlu açıklamaların, piyasada çok fazla yankı yaratmadığı kaydedilen değerlendirmede, bu hafta piyasanın yönü üzerinde etkili olabilecek kısa vadeli beklentiler arasında, Başbakan Erdoğan'ın Avrupa Konseyi Parlamenterler Meclisi'nin AKPM resmi davetlisi olarak Strasbourg'a yarın yapacağı ziyaret ve Çarşamba günü açıklanacak Avrupa Komisyonu raporu sayıldı. 

     
</TEXT>
</DOC>
