<DOC>
<DOCNO> 261206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur28.html </URL>
<DATE> 2004/08/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Irak'ta kaybolan tercümanın ailesinin umudu El Cezire... 
</HEADLINE>
<TEXT>

     Öldürülen TIR şoförü Murat Yüce ile bir süre önce Irak'a çalışmaya giden ve yaklaşık 2 haftadır haber alınamayan tercüman Aytullah Gezmen'in Hatay'ın İskenderun İlçesi'ndeki ailesi, umudunu El Cezire televizyonuna bağladı. 
     Aytullah Gezmen'in babası Abdülhamit Gezmen, oğlundan haber alabilmek için televizyon yetkilileriyle telefonda görüştüklerini belirtti. 
     Diğer oğlu Hüseyin'in de yetkililerle görüşmek için Irak'a gittiğini kaydeden baba Gezmen, ''Hüseyin, El Cezire muhabirleriyle görüşerek, kardeşinin çalıştığı firmanın Irak'dan çekildiğini söyledi'' dedi. 
     Abdulhamit Gezmen, El Cezire'nin bu yönde bir haber yayınlaması halinde Aytullah'ın bırakılacağından emin olduklarını söyledi. 
     İskenderun'da endişeli bekleyişlerini sürdürdüklerini ifade eden Abdülhamit Gezmen, hükümet yetkililerinin kendileriyle yeterince ilgilenmediğini ileri sürdü. 
     Bağdat ve çevresinde araştırmalar yapan ancak, olumlu bir sonuç alamayan ağabey Hüseyin'in yarın Türkiye'ye dönebileceği bildirildi. 
     
</TEXT>
</DOC>
