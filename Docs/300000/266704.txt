<DOC>
<DOCNO> 266704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko03.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk kadını artık oryantal değil modern' 
</HEADLINE>
<TEXT>


EKONOMİ SERVİSİ 

Fransız Cacharel markasının kurucusu ve sahibi Jean Bousquet üç yıl önce geldiği Türkiye'de kadınları daha oryantal bulduğunu ancak şu anda daha modern giyindiklerini söyledi. Türkiye ekonomisinin de giderek iyiye doğru gittiğini ve bu şekilde devam edeceğine inandığını belirten Bousquet, İstanbul'un giderek geliştiğini ve bir moda merkezi haline geldiğini dile getirdi. 
Cacharel'in de bu sürece eşlik ettiğini belirten Bousquet, Türkiye'deki toplam cirolarının 10 milyon euro, üretimlerinin ise 5 - 6 milyon euro civarında bulunduğunu söyledi. Bousquet, "Kadınlar için 2004 kış kreasyonunun tamamını Türkiye'de üretmeyi planlıyoruz. Yeni yatırımlarımız da olacak. Türkiye üretim bakımından son derece kaliteli işler yapıyor. Önemli markalarınız var. Örneğin Beymen, dünya klasmanında yarışabilecek bir marka. Ancak bu markalarınızın uluslararası bilinirliği tam olarak yok. Çünkü 2001 krizinin ardından tasarımlar yerini bulamadı" dedi. 

Rusya'ya mağaza 
Türkiye'de Aydınlı Grubu ile işbirliği yaptıklarını hatırlatan Bousquet, grubun Rusya'da açacağı mağazalarda da onlarla birlikle olacaklarını açıkladı. 
Aydınlı Grup Yönetim Kurulu Üyesi Ömer Faruk Kavurmacı da 2005'ten itibaren üç yılda Rusya'da toplam 20 - 25 mağaza açacaklarını bildirdi. Kavurmacı, bir mağazanın yaklaşık 200 bin euroya mal olacağını, toplam yatırımın ise 3.5 milyon euroyu bulacağını kaydetti. 


</TEXT>
</DOC>
