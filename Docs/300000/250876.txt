<DOC>
<DOCNO> 250876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy13.html </URL>
<DATE> 2004/06/25/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Cumhurbaşkanı Sezer 2 kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer 2 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 5193 sayılı ''Optisyenlik Hakkında Kanun'' ile 5194 sayılı ''Bazı Kanun Hükmünde Kararnamelerde Değişiklik Yapılmasına Dair Kanun'' yayımlanmak üzere Başbakanlığa gönderildi. 
     5193 sayılı ''Optisyenlik Hakkında Kanun'' Gözlükçülük Hakkında Kanun'u yürürlükten kaldırıyor. 
     Kanunla, numaralı gözlük camı ve gözlük çerçevesi satmak, gözlük montajı ve kontrolü, reçeteli lens satışı yapmak üzere optisyenlik mesleğini icra edebilmek için, optisyenlik alanında en az ön lisans seviyesindeki mesleki eğitim ve öğretim veren yüksekokul mezunu olma şartı getiriliyor. 
     Göz hastalıkları uzmanı doktorlar, optisyenlik yapabilecek, ancak bu kişiler optisyenlik yaptıkları süre içinde doktorluk yapamayacak. 
     Optisyenler, yalnızca koruyucu gözlükleri, güneş gözlükleri ve göz hastalıkları doktoru tarafından verilen reçetelerde yazılı numaralı gözlük camları ile her türlü lens ve optik görme gereçleri ve gözlük çerçevelerini satabilecek. 
     Optisyenler, reçetesiz numaralı gözlük camı satamayacak, veremeyecek veya tavsiye edemeyecek. Optisyenler, otorefraktometre ve keratometre gibi bilgisayarlı aletler de dahil olmak üzere görme muayenesi ve test yapamayacak, müesseselerinde bu işlere yarayan alet ve cihazları bulunduramayacak. 
     Optisyenler, gözlük veya gözlük camlarının muayene ve kontrolü veya tamiri konusunda reçetelerde yazılı camları çerçevelere takmak ve kişinin gözüne en uygun şekilde uygulamak için gerekli aletleri kullanabilecek. 
     Optisyenler, bu işi yaptıkları sürece müesseselerinde başka bir iş yapamayacak ve müesseselerini muayenehane gibi kullanamayacak. 
     Optisyenlik müessesesinde her türlü kontak lens uygulaması yasak olacak. 
     
     OPTİSYENLİK MÜESSESESİ AÇMAK 
     Gerçek kişiler ile özel hukuk tüzel kişileri, optisyenlik müessesesi açıp işletebilecek. Optisyenlik müessesesi açmak isteyenler, ilin en yüksek sağlık idaresinden optisyen müessesesi ruhsatı almak zorunda olacak. Ruhsat, tek bir müessese için geçerli olacak. Birden fazla optisyenlik müessesesi açmak isteyenler, her bir yer için ayrı ruhsatname alacak ve ayrı sorumlu müdür çalıştıracak. 
     Optisyenlik müessesesi açmış olanlar, müesseselerinde optisyen unvanına sahip bir sorumlu müdür bulundurmakla yükümlü olacak. Sorumlu müdür, tek bir optisyenlik müessesesinde müdürlük yapabilecek. 
     
     GÖZ DOKTORU İLE BİRLİKTE ÇALIŞAMAYACAK 
     Optisyen, mesleğini icra ettiği yerde bizzat bulunacak. Optisyenler ile göz hastalıkları uzmanı doktorlar, vergi mükellefiyetleri ayrı olsa bile aynı mekanda veya iç giriş kapıları veya iç bağlantıları bulunan müesseselerde birlikte mesleklerini icra edemeyecek. Sağlık kurum ve kuruluşlarının bünyesinde veya binasının içinde de optisyenlik müessesesi açılamayacak. 
     Milletvekili veya belediye başkanı seçilenler, askerlik hizmeti yapanlar görevi süresince hürriyeti bağlayıcı ceza ile mahkum olanlar infazı süresince hastalık ve benzeri zorlayıcı sebeplerden dolayı bir aydan fazla müesseselerinin başında bulunamayacak olanlar bu mazeretleri süresince hacir altına alınanlar, vasilerin talebi üzerine, hacir altında bulundukları sürece ruhsatı veren makama bildirmek koşuluyla optisyen unvanına sahip bir kimseyi sorumlu müdür tayin ederek, müesseselerinin faaliyetlerini sürdürebilecek. 
     Ölüm halinde ise mirasçılar, en çok 2 aylık süre içinde sorumlu müdür tayin etmek zorunda olacak. 
     Optisyen unvanına haiz olarak müessese açmış olanlar, yalnız optisyen unvanını kullanabilecek. Başka bir unvan kullanmaları veya gerçeğe uymayan reklam yapmaları yasaklanacak. 
     Optisyenler, reçete ve sahiplerinin isimlerini kayda alacak. Optisyenlik müesseseleri, bakanlığın ve mahallin en yüksek sağlık idaresinin teftiş ve denetimine tabi olacak. 
     
     PARA CEZALARI 
     Optisyen unvanına sahip olmadığı halde optisyenlik yapanların veya optisyen olduğunu ilan edenlerin müessesesi kapatılacak ve bunlara 30 milyar lira para cezası verilecek. 
     Kanuna aykırı davrananlara 5 milyar liradan 30 milyar liraya kadar para cezası uygulanacak. 
     Kanunun yürürlüğe girdiği tarihten önce gözlükçülük ruhsatnamesine sahip olup da mekanında eczacılık saatçilik faaliyetlerini birlikte yapanların kazanılmış hakları saklı kalacak. Bu hak, işyerinin nakli halinde de devam edecek. 
     
     PATENT HAKLARINA YENİ DÜZENLEME 
     Cumhurbaşkanı'nca onaylanarak yayımlanmak üzere Başbakanlığa gönderilen 5194 sayılı ''Bazı Kanun Hükmünde Kararnamelerde Değişiklik Yapılmasına Dair Kanun'' aralarında patent hakları ve markaların korunmasının da bulunduğu bazı kanun hükmünde kararnamelerde değişiklik öngörüyor. 
     Kanun, patent haklarına aykırı davrananlara 3 yıla kadar hapis ve 47 milyar liraya kadar para cezası verilmesi ile işyerlerinin 1 yıla kadar kapatılması hükmünü içeriyor. 
     İlaçların ruhsatlandırılması ve bunun için yapılan test ve deneyler de dahil olmak üzere, ruhsat konusu buluşu içeren deneme amaçlı çalışmalar da koruma altına alınıyor. 
     Türkiye Patent Enstitüsü'ne yaptığı bildirimde gerçek kimliğini saklayanlara da ceza verilebilecek. Gerçeğe aykırı patent veya faydalı model başvurusunda bulunanlar ile bu işaretleri yetkisi olmadan kaldıran veya haksız olarak bu hakkı, kullanmaya kendisini yetkiliymiş gibi gösterenlere 2 yıla kadar hapis ve 27 milyar liraya kadar para cezası verilebilecek. 
     Kanun uyarınca, patent veya faydalı modelle ilgili olduğu kanısını uyandıran ve reklamlarında bu işaretleri kullananlar da hapis ve para cezası ile cezalandırılabilecek. 
     Bu suçlar, bir işletmede işlenirse, yöneticiler de aynı cezaya çarptırılacak. 
     Asliye hukuk veya asliye ceza mahkemeleri düzeyinde tek hakimli ihtisas mahkemeleri kurulmasını da düzenleyen kanun, Türk Patent Enstitüsü'ne karşı bu mahkemelerde dava açılmasını da kapsıyor. 
     
</TEXT>
</DOC>
