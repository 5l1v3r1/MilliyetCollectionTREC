<DOC>
<DOCNO> 267386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo20.html </URL>
<DATE> 2004/08/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fenerbahçe, Eylül'de çok yoğun... 
</HEADLINE>
<TEXT>

     Avrupa Şampiyonlar Ligi'ndeki mücadelesine 15 Eylül Çarşamba günü Çek Cumhuriyeti'nin Sparta Prag takımı ile yapacağı maçla başlayacak Fenerbahçe'yi Eylül ayında yoğun bir maç programı bekliyor. 
     Sarı-lacivertliler, eylül ayındaki yoğun tempo içinde 20 günlük sürede 5 maç yapacak. 
     Fenerbahçe, milli maçların ardından 10-11-12 Eylül tarihlerinde oynanacak Birinci Süper Lig'in 5. haftasında deplasmanda Akçaabat Sebatspor ile karşılaşacak. 
     15 Eylül Çarşamba günü Avrupa Şampiyonlar Ligi'nde D gurubundaki ilk maçını Sparta Prag ile sahasında yapacak sarı-lacivertliler, 17-18-19 Eylül tarihlerinden birinde ligin 6. haftasında kendi sahasında Malatyaspor'u konuk edecek. 
     24-25-26 Eylül'de oynanacak ligin 7. hafta maçında Ankara'da Gençlerbirliği'ne konuk olacak sarı-lacivertli ekip, 28 Eylül Salı günü de Avrupa Şampiyonlar Ligi'nde grubundaki ikinci maçında İngiltere'nin Manchester United takımıyla deplasmanda karşı karşıya gelecek. 
     
     MİLLİ TAKIMLARA DAĞILACAKLAR 
     Milli takımlara çok sayıda futbolcu gönderen Fenerbahçe, bu yoğun tempo öncesi milli maçlar nedeniyle 1 haftayı aşkın bir süre tam kadro çalışamayacak. 
     Fenerbahçe için bu sezon son derece önemli olan Şampiyonlar Ligi maçları öncesi bu durum teknik direktör Christoph Daum'a dezavantaj olacak. Milli takımlara giden futbolcuların sakatlanma riski de ayrı bir endişe yaratabilir. 
     
</TEXT>
</DOC>
