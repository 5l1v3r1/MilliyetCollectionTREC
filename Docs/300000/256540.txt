<DOC>
<DOCNO> 256540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy12.html </URL>
<DATE> 2004/07/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP, Çakıcı'nın MİT ile ilişkisini sordu... 
</HEADLINE>
<TEXT>

     CHP Grup Başkanvekili Kemal Anadol, Başbakan Recep Tayyip Erdoğan'a, Avusturya'da, emekli MİT mensubu Faik Meral'a ait yeşil pasaportla yakalanan Alaattin Çakıcı'nın MİT ile ilişkisini sordu. 
     Anadol, TBMM Başkanlığı'na sunduğu yazılı soru önergesinde, İnterpol tarafından kırmızı bültenle aranırken Avusturya'da yakalanan Çakıcı'nın 1988 yılında Fransa'da ele geçirildiğinde de üzerinden kırmızı pasaport çıktığını, bunu MİT Dış Operasyonlardan Sorumlu eski Daire Başkanı ve o tarihte Pekin'de MİT görevlisi olan Yavuz Ataç'ın temin ettiğinin belirlendiğini anımsattı. 
     MİT Müsteşarlığı'nın, Alaattin Çakıcı'nın son yakalanışında üzerinde pasaportunu taşıdığı emekli MİT mensubu Faik Meral'la ilgili olarak ''Faik Meral'e emeklilik dönemi içerisinde sahte MİT kimliği kullanması, çeşitli vasatlarda görev kimliğini istismar ederek nüfuz sağlama arayışlarında bulunması ve terör uzmanı sıfatını kullanarak basında açıklamalarda bulunması sebebiyle 27 Mayıs 2002 tarihinde İzmir ünitemizce uyarıda bulunulmuştur'' şeklinde bir açıklama yaptığına işaret eden Anadol, ''Bu açıklamalarda yer alan, sahte MİT kimliği kullanma , Bu kimlikle nüfuz sağlama gibi suçların hukukumuzdaki karşılığı faile sadece uyarıda bulunmak mıdır '' diye sordu. 
     Faik Meral'in İzmir Emniyeti'ne verdiği ifadede de ''MİT'te dış operasyonlar şefi olarak çalıştım. 4 yıl Paris'te görev yaptım. O dönemde Alaattin Çakıcı ile Ermeni terörüne yönelik faaliyette bulundum'' dediğini kaydeden Kemal Anadol, Başbakan Erdoğan'a şu soruları yöneltti 
     ''Alaattin Çakıcı'nın son olarak Foça'dan kolayca kaçmasının sebebi nedir 
     Tüm Türkiye'de ve Avrupa'da tanınan ve İnterpol bültenlerinde yer alan Alaattin Çakıcı gibi ünlü bir sabıkalının Foça'dan rahatça kaçması, daha doğrusu uzaklaşması, özel bazı güçlerce kollandığı gibi bir kuşku yaratmıyor mu 
     Başbakan olarak Abdullah Çatlı, Alaattin Çakıcı, Haluk Kırcı, Oral Çelik ve diğer ülkücü olarak tanımlanan kişilerin belirli zamanlarda MİT tarafından kullanıldığını kabul ediyor musunuz 
     Çakıcı ile MİT'in irtibatı halen devam ediyor mu Etmiyorsa ne zaman kesilmiştir 
     Çeşitli adi ve siyasi suçları işleyip, cezalan yargı yoluyla kesinleşen, yurt içi ve yurtdışında devletçe aranan suçluların, devletin en önemli istihbarat birimi MİT tarafından kullanılmasının yasal dayanağı nedir 
     Devletçe arandığını bile bile MİT'in suçlularla işbirliği yapmasına hangi yasa, tüzük ve yönetmelik cevaz vermektedir 
     Bu suçu işleyen MİT görevlileri ve sorumluları kimlerdir '' 
     
</TEXT>
</DOC>
