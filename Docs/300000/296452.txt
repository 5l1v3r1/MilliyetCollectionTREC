<DOC>
<DOCNO> 296452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/spo04.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da hesap karıştı 
</HEADLINE>
<TEXT>


Ziya Doğan, kulübe 80 bin dolar borcunun bulunmadığını, bir aylık alacağından da feragat ettiğini açıkladı. Yönetim ise hocanın peşinatı unuttuğunu savunuyor 


Çıkmaza girdi 
KONYASPOR maçından sonra istifa eden Ziya Doğan, iddia edildiği gibi kulübe 80 bin dolar borçlu ayrılmadığını söyledi. Yöneticileri arayan tecrübeli teknik adamın, "Bu tür şeyleri medyaya sızdırmak etik değil. Kaldı ki, hesap yanlış yapılıyor. Ben fazla para almadım. Hatta aralık ayına üç gün kala istifa ederek, bir aylık alacağımdan da vazgeçmiş oldum" dediği bildirildi. 

Yönetim ısrarcı 
ZİYA Doğan'ın, "Aldığım peşinatı da her halde maaş olarak sayıyorsunuz" sözleriyle hesapta mantık hatası yapıldığını ifade etti. Yöneticiler ise, alacaklı duruma düştükleri konusunda ısrar edip, "Ziya Hoca ile anlaşmamızda, yıllık bedel aylıklara bölünerek ödenecekti. Verilen peşinat da maaşlara mahsuptu. Ziya hoca şimdi bunu transfer ücreti gibi algılıyor" yorumunu yaptılar. 

Gökdeniz'e terapi 

Yemeğe çağırdı 
BORDO - Mavili takımın çalıştırıcısı İhsan Derelioğlu'nun, önceki akşam Gökdeniz Karadeniz'i evine yemeğe çağırarak, sorumluluk alması gerektiği konusunda kendisine uyarıda bulunduğu öğrenildi. Derelioğlu'nun, "Bir kısım taraftarın tezahüratı seni etkilememeli. Sorumluluk almalı ve daha üretken olmalısın" dediği kaydedildi. 

Boş durmuyorlar 
SAMSUNSPOR maçının hazırlıklarını ara vermeden sürdüren Trabzonspor'da bir yandan kongreye hazırlanan yönetim, diğer taraftan da gizli bir şekilde transfer çalışmaları yürütüyor. Yönetimin, Yimpaş Yozgatspor'dan Koray'dan sonra Yasin'le birlikte Vestel Manisasporlu Hakan ve Sivasspor'dan Ertuğrul'u da büyüteç altına aldığı öğrenildi. 


</TEXT>
</DOC>
