<DOC>
<DOCNO> 250309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur11.html </URL>
<DATE> 2004/06/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çatışmada ölen teröristin kardeşi de 3 ay önce öldürülmüş 
</HEADLINE>
<TEXT>

     Tokat'ın Erbaa İlçesi'nde güvenlik güçleriyle girdiği silahlı çatışmada ölü olarak ele geçirilen terör örgütü DHKP C üyesi Hasan Hüseyin Boyraz'ın cenazesi ailesine teslim edildi. 
     AA muhabirinin aldığı bilgiye göre, terör örgütü DHKP C üyesi ''Mehmet'' kod adlı Hasan Hüseyin Boyraz'ın cenazesi, otopsi işlemleri yapılmak üzere Tokat Dr. Cevdet Aykan Devlet Hastanesi Morgu'na kaldırıldı. 
     İşlemlerin tamamlanmasının ardından, Boyraz'ın yakınlarına teslim edilen cenaze, toprağa verilmek üzere İstanbul'a götürüldü. 
     Terör örgütü üyesi Boyraz'ın yakınları, hastane önünde görüntü almak isteyen basın mensuplarına tepki gösterdi. 
     Bu arada, Sivas nüfusuna kayıtlı Boyraz'ın aynı terör örgütü üyesi olduğu bildirilen kardeşi Haydar Boyraz'ın da yaklaşık 3 ay önce Tunceli'de güvenlik güçleriyle girdiği silahlı çatışmada ölü olarak ele geçirildiği öğrenildi. 
     Erbaa İlçesi Benli Yaylası yakınlarında, bir grup terör örgütü üyesiyle karşılaşan güvenlik güçlerinin ''teslim ol'' çağrısına ateşle karşılık veren grup ile çıkan çatışmada, Hasan Hüseyin Boyraz, silahıyla birlikte ölü olarak ele geçirilmişti. 
     Yetkililer, kaçan teröristlerin yakalanması için bölgede operasyonların sürdürüldüğünü bildirdiler. 
     
</TEXT>
</DOC>
