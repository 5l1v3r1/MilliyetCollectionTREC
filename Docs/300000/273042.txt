<DOC>
<DOCNO> 273042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/aspo.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle Fener'e 'Hay Hay' 3-1 
</HEADLINE>
<TEXT>


Malatya önüne Sparta Prag sınavının yorgunluğu ile çıkan Sarı-Lacivertliler, Osterc'in golüyle geriye düştü. Ancak müthiş kondisyonu ve fizik gücüyle rakibini sildi, Nobre 2 ve Deniz ile üç puanı götürdü 


90 dakika 

HALİL ÖZER 

Hep kötü dediler, zorla iyi yaptılar. Fenerbahçe, ligin dişleri keskin ekibi Malatyaspor önünde oynadığı etkili, hırçın, golcü, enerjik futbolu ile haklı bir galibiyet aldı. Yorgundu Fenerbahçe. Maça iyi başlamadı. Malatya bundan yararlandı. Fenerbahçe alanına yaptığı girişlerle etkili oldu. 6. dakikada Murat Erdoğan soldan hızla indi. Ortaladı. Osterc önce kontrol etti ve sonra vurdu. Prag yorgunu Kadıköy, şoke oldu. Ama bir anlamda fitil de ateşlendi. Fenerbahçe sağlı sollu değil, sadece sağlı ataklarla Malatya kalesine yüklendi. Malatya dayanmaya çalıştı. Ancak sağ kanatta Ümit ve Serkan'ın geliştirdiği ataklardan doğan ortalar, Fevzi'yi çok sıkıntıya soktu. Malatya sıkıntılara çare bulamayınca Fenerbahçe oyunu iyice kontrol etmeye başladı. Ancak golü kaçıran taraf yine Malatya'ydı. 23'de Murat Erdoğan bu kez sağdan daldı. Şutladı. Ümit çizgi üzerinden çıkardı. 
25. dakikada Fenerbahçe korneri sağdan geldi. Malatya duran toplara farklı bir çare bulmuştu. Bu atışlarda bütün Malatyalılar ceza alanında kalabalık oluşturuyordu. Ancak bu çaba da, tehlikelere engel olamadı. Atışı Alex kullandı. Tuncay enfes kafa vurdu, Fevzi son anda çıkardı. 
28. dakikada Osterc'in sert şutunu Rüştü güzel çıkardı. Bu maçın en kritik anıydı. Çünkü bu dakikadan sonra Malatya'nın başka atağı da gözükmedi. 
29. dakikada artık orta yapmaktan yorulan Ümit yine ortaladı. Alex uygun durumda topu dışarıya attı. 33. dakikada yine bir köşe atışında Bülent Akın göz göre göre Hooijdonk'u çekti. Ancak hakem görmedi. 
43. dakikada beklenen gol geldi. Sağdan Alex yine bir köşe atışı kullandı. İleriye çıkan Luciano kafayı sert vurdu. Mkalele çizgi üzerinden çıkardı. Dönen topa Nobre çok sert vurdu ve durumu eşitledi 1 - 1 
İkinci yarıda farklı bir şey yoktu. 10 dakikalık Malatya gücünün ardından esen Fenerbahçe rüzgarı devam ediyordu. Üstelik bu kez sol kanadı da kullanmaya başlamış ve Malatya'nın dengesi iyice bozulmuştu. 48'de Nobre, Tuncay'ı kaçırdı. Tuncay sert vurdu, top yan direkten dışarıya gitti. 
57. dakikada Alex toplu buluştu. Sol kanattan Deniz'in bindirme yapmasını bekledi. Sonra pasını verdi. Deniz yerden sert ortaladı. Arka direkte Nobre bir kez daha fileleri gördü 2 - 1 
Malatya 72'de kalesinde bir gol daha gördü. Yine Alex'in kornerinden gelen topu savunma uzaklaştırdı. Dönen topu Ümit doldurdu. Nobre zor da olsa topu kontrol etti. Arkadan gelen Deniz çok sert vurdu 3 - 1 
Maçı garantileyen golün ardından Fenerbahçe topu iyi kullandı ve iyi savunma yaptı. Kendini zorlamadı. Sonuç olarak Fenerbahçe sezonun en temiz, en net ve en güzel futbolunu oynayarak kötü olduğunu söyleyenlere yanıtını verdi. 

Maçın hakemi 
Kaliteye uymadı 
İSMET Arzuman kaliteli futbola ayak uyduramadı. Her iki takım lehine faulleri görmeyen Arzuman'ın iki kritik yanlışı ilk yarıdaydı. Bülent Akın'ın ceza alanı içinde Hooijdonk'un formasından çekip düşürmesine "devam" diyen Arzuman, Fenerbahçe'nin ilk golü öncesi Hooijdonk'un sırtına çarpıp giden topa korner verdi. İkinci yarıda Alex ve Nobre'nin ceza alanı içinde düşmelerini doğru süzen Arzuman, Hooijdonk'un eliyle oynadığı topta penaltı düdüğü çalmayarak hatalarına bir yenisini ekledi. Kartları yerindeydi, ancak Luciano'ya kırmızı kart da çıkabilirdi. 

Maçtan notlar 
Başkan dua etti 
BAŞKAN Aziz Yıldırım, Malatyaspor maçında oldukça heyecanlı dakikalar yaşadı. Yıldırım, ikinci yarının hemen başında takımın galibiyeti için dua etmeyi de ihmal etmedi. 

Uğur bozulmadı 
1992 yılından bu yana Avrupa Kupası maçları sonrası ligde kaybetmeyen Fenerbahçe, geleneğini bozmadı. Sarı - Lacivertliler, Sparta Prag zaferi sonrası Malatyaspor engelini de aşmasını bildi. 

Çekim yasağı 
MAÇTAN sonra basın odasının olduğu bölüme girmek isteyen yayıncı kuruluşun kameramanları ile özel güvenlik güçleri arasında tartışma yaşandı. Şeref tribününden aşağıya inen Başkan Aziz Yıldırım, "Burada çekim yasak" diyerek muhabirleri dışarı çıkarttı. 

PAF'lar fark attı 
DEREAĞZI'NDA oynanan PAF maçında Fenerbahçe - Malatya'yı 7-1 mağlup etti. Sarı - Lacivertli takımın gollerini Ilgar 2 , Emrah 2 , Ferhat, Gürhan ve Ahmet kendi kalesine attı. 


</TEXT>
</DOC>
