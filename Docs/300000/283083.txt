<DOC>
<DOCNO> 283083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun06.html </URL>
<DATE> 2004/10/25/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
"AB'den Türkiye'ye ayrıcalıklı ortaklık önerilmeli" 
</HEADLINE>
<TEXT>

     Almanya'da Helmut Kohl hükümetinin eski federal bakanı Wolfgang Schauble, Türkiye'nin batı için çok önemli bir müttefik olduğunu ancak bu ilişkinin sağlamlığı için Türkiye'nin mutlaka AB'ye tam üye olmasının gerekmediğini belirtti. 
     Almanya'da Hıristiyan Demokrat Parti CDU ve Hıristiyan Sosyal Birlik CSU grubunun başkan yardımcısı Schauble, ABD'de yayımlanan Foreign Affairs dergisine yazdığı ''Hala Avrupalı Birlik'' başlıklı yazıda, Türkiye'yi üyeliğe kabul etmenin sonuçları olacağını belirtirken, ''Türkiye'yi kabul etmiş bir AB, siyasi birliğe daha yakın olabilecek mi, ya da tek sesle konuşabilecek mi '' sorusunu dile getirdi. 
     AB'nin ortak ekonomik ve savunma sistemi, adalet, iç işler konularında giderek daha çok birleştiğini anlatan Schauble, AB genişlerse, derin bir entegrasyonun sürdürülmesinin zorlaşacağını, artık AB'nin sınırlarını belirlemenin zamanının geldiğini savundu. Bunun için kapıları başka ülkelere kapatmak yerine, başka türlü işbirliği yollarına gidilmesini öneren Schauble, Türkiye için de ''ayrıcalıklı ortaklık'' düşünülebileceğini, ancak bunun Türkiye veya Türk toplumuna karşı önyargı anlamına gelmeyeceğini söyledi. 
     
     İRAN-SURİYE-IRAK 
     Schauble, Türkiye ile ilgili tereddütlerin din farklılığından değil, İran, Suriye, Irak gibi ülkelerle sınırının getirebileceği problemlerden ve AB içinde serbest dolaşımın getireceği sorunlardan kaynaklandığını kaydetti. Türkiye'nin nüfusunun, kısa süre içinde herhangi bir AB üyesinden daha fazla olmasının beklendiğine dikkati çeken Schauble, ekonomik olarak AB içine girmeden önce Türkiye'ye önemli yardım yapılmasının gerektiğini de belirtti. Schauble, Türkiye için ayrıcalıklı ortaklığın, ''yakın gelecekteki tek gerçekçi seçenek'' olduğunu da savundu. 
     Wolfgang Schauble, Türkiye ile üyelik sürecini başlattıktan sonra koşulları karşılamakta başarısız olduğunun görülmesinin çok ciddi sonuçları olacağını ve bu yüzden bu sorunun ertelenmesi yerine şimdiden çözümlenmesi gerektiğini kaydetti. Schauble, ''Avrupa, her şeyden önce Avrupalıdır. Avustralya ve Japonya üyelik kriterlerini karşılasa da kimse onlara AB üyeliği önermedi. Aynı şekilde Türkiye ve Rusya gibi ülkeler sadece kısmen Avrupa'nın mirasını ve coğrafyasını paylaşıyor. Diğer konularda kesinlikle ortak bir şey yok'' dedi. 
     Schauble, Türkiye'yi AB'ye stratejik nedenlerle üye almanın arkasından, Ortadoğu ve Kuzey Afrika ülkelerinin de bunu isteyeceğini savundu. 
     
     ''SCHAUBLE ESKİ KUŞAK GÖRÜŞLERİNİ TAŞIYOR'' 
     Derginin bir önceki sayısında, Dış İlişkiler Konseyi adlı düşünce kuruluşunun uzmanlarından David Phillips, Türkiye'nin AB'ye üyeliğinin önemini vurgulamıştı. Schauble, Phillips'in bu fikirlerine katılmadığını da yazısında ifade etti. 
     Schauble'ın yazısının altında, David Phillips'in cevabına da yer verildi. Phillips, ''Wolfgang Schauble, Türkiye'nin AB'ye üyeliğinin, AB'nin tek ses olarak konuşmasını engelleyeceğini savunuyor. Bunun yerine Türkiye için ayrıcalıklı ortaklık öneriyor. Ancak bu alternatif, Avrupa'nın çıkarına değildir'' dedi. 
     Phillips, Ankara ile müzakerelere başlamasının önemli stratejik nedenleri olduğuna işaret ederek, ''Türkiye ile yakın bağlar, AB'nin ekonomi, güvenlik ve siyaset çıkarlarını ilerletecektir'' ifadesini kullandı. 
     Ekonomik olarak Türkiye'nin iyi eğitimli ve disiplinli iş gücünü, Avrupa'nın giderek yaşlanan nüfusuna karşı getirdiğini belirten Phillips, Türkiye'de kişi başına düşen gelir düzeyinin şu anda bile iki yeni AB üyesi adayı Bulgaristan ve Romanya'dan daha yüksek olduğuna dikkati çekti. Türkiye'nin AB malları için çok iyi bir pazar olduğunu anlatan Phillips, güvenlik bakımından da Türkiye'nin, Orta Asya ve Ortadoğu'daki terörist gruplara karşı ''etkili bir tampon'' işlevi göreceğini kaydetti. Phillips, Türkiye'yi Müslüman dünyasında laik bir model olarak güçlendirmenin, Avrupa'nın güvenliğini de artıracağına dikkati çekti. 
     David Phillips, Türkiye'nin bir gün gerçek bir Avrupalı olup olamayacağı konusunda şüphelerini dile getirirken, Avrupa'nın eski kuşağının görüşlerini dile getirdiğini ve artık birçok şeyin değiştiğini, Avrupa'nın zengin kültürel, etnik, dini mozaiğe sahip olduğunu kaydetti. 
     
</TEXT>
</DOC>
