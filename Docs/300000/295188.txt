<DOC>
<DOCNO> 295188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko46.html </URL>
<DATE> 2004/12/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Unakıtan Yatırım araçlarının vergilendirmesi yılbaşından önce olacak 
</HEADLINE>
<TEXT>

     Maliye Bakanı Kemal Unakıtan, menkul kıymet ve yatırım araçlarının vergilendirilmesini yeniden düzenleyen taslağın Başbakanlığa gönderildiğini bildirdi. 
     Unakıtan, Plan ve Bütçe Komisyonu'ndaki görüşmeler için geldiği TBMM'de, gazetecilerin sorusu üzerine, yatırım araçlarının vergilendirilmesine ilişkin düzenlemenin yılbaşından önce yasalaşacağını söyledi. 
     Başbakanlıkta olan düzenlemenin yakında Meclise geleceğini belirten Unakıtan, yatırım araçlarına uygulanacak stopaj oranlarına ilişkin bir soru üzerine de yeni oranları yakında açıklayacaklarını, bugün de piyasayı rahatlatmak için bu konudaki düzenlemeleri kamuoyuna duyurduklarını vurguladı. 
     Unakıtan, bir başka soruyu yanıtlarken de, gelir idaresinin yeniden yapılandırılmasına ilişkin taslağın Başbakanlıkta olduğunu hatırlattı ve ''imzalar tamamlanmak üzere, bir iki tane imza kalmıştır diye tahmin ediyorum'' dedi. 
     Bu arada Unakıtan, ''Çırağan Sarayı'nın siyasi iradenin karar alması ve Kültür Bakanlığı'nın izni ile satılabileceği belirtiliyor, siyasi irade olarak siz ne düşünüyorsunuz '' şeklindeki soruya da ''siyasi irade bensem Çırağan'ı sattırmam'' karşılığını verdi. 
     
</TEXT>
</DOC>
