<DOC>
<DOCNO> 284271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/spo03.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih çıkmazı 
</HEADLINE>
<TEXT>


Galatasaray'ın hocası Hagi, Fenerbahçe'den ayrılan eski takım arkadaşının transferi için baskı yapıyor. Ancak Özhan Canaydın'ın bu oyuncuya sıcak bakmaması yönetimi frenliyor 

ERHAN TELLİ 


Tartışılan isim 
FENERBAHÇE'NİN uyumsuzluğunu gerekçe gösterip, sözleşmesini feshettiği Fatih Akyel ismi Galatasaray'da da tartışma başlattı. Teknik Direktör Gheorghe Hagi'nin, eski takım arkadaşını yeniden yuvaya çekmek konusundaki ısrarını sürdürdüğü, sezon başında da alınmasını istediği Fatih Akyel ile temas kurulması konusunda Sarı-Kırmızılı yöneticilere istekte bulunduğu öğrenildi. 

'İhtiyacım var' 
RUMEN hocanın, "Sağ kanatta onun gibi çabuk bir oyuncuya her zaman ihtiyacım var. Fatih Akyel'i hemen alalım" dediği iddia edildi. İkinci Başkan Ergun Gürsoy ve Futbol Şube sorumlularından Fatih Gökşen'in, Başkan Özhan Canaydın'ın Fatih Akyel'e soğuk bakması nedeniyle Hagi'nin bu isteğine temkinli yaklaştıkları ve "Ara transferi bekleyelim" yanıtını verdikleri bildirildi. 

Ne yardan, ne de serden .. 

Saidou'yu kesmeyecek 
TEKNİK Direktör Hagi, Akçaabat Sebatspor maçında Conceiçao ile Saidou'yu birlikte oynatmanın hesabını yapıyor. Hagi'nin, Brezilyalı oyuncunun iyileşmesiyle birlikte kadroda Saidou'yu kesmeyi düşünmediği, iki yabancıya da birlikte şans vermeyi planladığı bildirdi. 

Conceiçao yer açacak 
CONCEİÇAO ile yakından ilgilenen Rumen hoca, Sambacı yıldızın pazar günkü maça yetişmesi için sağlık heyetini seferber etti. Öte yandan Trabzonspor maçında bekleneni veremeyen Saidou ile görüşen Hagi'nin, Kamerunlu futbolcudan daha fazla sorumluluk almasını istediği öğrenildi. 

İstenmeyen adam 

ARA transfer dönemine kadar serbest kalan Fatih Akyel için yapılan anketler olumsuz çıktı. "www.fenerbahce.com" adlı sitedeki ankette milli futbolcunun sözleşmesinin feshedilmesinin yüzde 71.8 çoğunlukla doğru karar olduğu görüşü savunuldu. "www.galatasaray.com" adlı sitedeki ankette ise "Fatih'in tekrar Galatasaray forması giymesine sıcak bakar mısınız" sorusuna yüzde 77.9 çoğunlukla olumsuz yanıt verildi. 

Tatlı espri 

RaŞİt ALTUN 

Galatasaray'In, Akçabaat Sebat maçı için tam kadro halinde yaptığı dünkü idman neşe içinde geçti. Çift kalede Hakan Ünsal, Cihan'ın eline gelen topa Antrenör Balint'in penaltı kararı vermesi üzerine, "Serdar Tatlı bunlara çalmıyor" diyerek, Trabzon maçına göndermede bulundu. Ümit Karan'ın röveşatayla attığı gol sonrası bütün takım "Oh rahatladık" diye bağırdı. 


</TEXT>
</DOC>
