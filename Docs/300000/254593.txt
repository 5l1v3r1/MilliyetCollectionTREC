<DOC>
<DOCNO> 254593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko17.html </URL>
<DATE> 2004/07/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şener KKTC'ye maddi destek 2005'te de sürecek... 
</HEADLINE>
<TEXT>

     Devlet Bakanı Abdüllatif Şener, KKTC'ye yönelik maddi desteğin 2005 yılında da süreceğini açıkladı. Şener, Türkiye ile KKTC arasındaki ilişkilerin herhangi bir iki devlet arasındaki ilişkiden öte bir anlam taşıdığını belirterek, iki ülke arasındaki ilişkilerin bu gün olduğu gibi yarın da süreceğini söyledi. 
     Bakan Şener, CNNTürk'te katıldığı Kafe-Siyaset programında yaptığı açıklamada, öteden beri KKTC'ye yardım başlığı altında bir kısmı hibe bir kısmı da kredi olmak üzere bütçeye belli bir miktar konulduğunu anımsattı. 
     KKTC'nin altyapı ve kamusal bazı hizmetler ve harcamalarının bu fondan karşılandığını ifade eden Şener, "Bunun dışında Türkiye'nin ordaki yatırımları artırmaya yönelik teşvik tedbirleri için destekleri de yer almaktadır" dedi. KKTC'ye 2004 yılı bütçesinde 520 trilyon lira ayrıldığını anımsatan Şener, 2005 bütçesine de KKTC'ye yönelik bir ödenek konulacağını bildirdi. Şener, "Türkiye'yle KKTC arasındaki ilişkiler herhangi bir iki devletin arasındaki ilişkiden öte anlam ifade etmektedir. Türkiye ile KKTC arasındaki ekonomik ve mali ilişkiler bu gün de olacak yarın da olacak. Hatta daha sonraki süreçte de olacak" dedi. 
     
     AB KKTC'Yİ TANIDI 

     Şener, son zamanlarda AB Komisyonu'nun Kıbrıs konusuna ilişkin olarak tüzük taslağını açıkladığını anımsatarak, bu tüzükle ilgili Komisyon kararının eylül ayına kadar uzayabileceğini söyledi. Şener, bu taslakta KKTC'ye yönelik 259 milyon euroluk yardım ve ambargonun kaldırılmasına ilişkin hükümler bulunduğunu kaydetti. Bunun kesinleşmesinin komisyon kararına bağlı olduğunu kaydeden Şener, bu çalışmaların AB'nin KKTC'yi muhatap olarak aldığının göstergesi olduğuna işaret etti. Abdüllatif Şener, "Hatta bir anlamda katılım öncesi ülke muamelesi uygulanmış gibi bir görüntü var ortada. Bunlar hep olumlu gelişmelerdir, adımlardır" dedi. Şener, ABD'nin de zaman zaman KKTC'ye yönelik ambargonun ortadan kalkmasına yönelik bazı açıklamalar yaptığını da anımsatarak, "Kuzey eskisi gibi olmayacaktır. Önemli mesafeler alınacaktır. Ama bir günde sonucun değişeceği bir hadise olarak da görülmüyor" dedi. 
     
</TEXT>
</DOC>
