<DOC>
<DOCNO> 292157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur54.html </URL>
<DATE> 2004/11/25/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Tütün mamüllerinin satışı ve reklamlarına kısıtlama geliyor... 
</HEADLINE>
<TEXT>

     Tütün ve tütün mamullerinin satışı ve reklamlarına sınırlamalar getiren uluslararası sözleşme, TBMM Genel Kurulu'nda kabul edildi. 
     Dünya Sağlık Örgütü Tütün Kontrolü Çerçeve Sözleşmesi uyarınca, tütün ürünlerinin paketlenmesi ve etiketlenmesinde ''düşük katranlı'', ''hafif'', ''ultra-hafif'' ya da ''yumuşak'' gibi bir tanım, ticari marka, figür veya başka işaret kullanılmayacak. Tütünle ilgili her türlü reklam, promosyon ve sponsorluğa karşı kapsamlı yasaklar getirilecek. Tütün ürünleri, küçüklere hitap eden şeker, çerez, oyuncak veya başka nesneler şeklinde üretilmeyecek. 
     Dünya Sağlık Örgütü'ne üye 168 ülkenin kabul ettiği ve bugüne kadar 36 ülkenin onayladığı sözleşme, onaylayan ülke sayısının 40 ülkeye ulaşmasını takiben 90 gün içerisinde yürürlüğe girecek. 
     Sözleşmeye göre, taraf ülkeler çok sektörlü ulusal tütün kontrolü stratejilerini, plan ve programlarını geliştirecek, bu programlarını düzenli olarak gözden geçirecek ve yenileyecek. 
     Sözleşmeye taraf ülkeler, tütün kontrolü için ulusal bir koordinasyon mekanizması veya odak noktaları kuracak ya da geliştirecek ve finanse edecek. Tütün tüketimini, nikotin bağımlılığını ve tütün dumanına maruz kalmayı önlemeye ve azaltmaya yönelik uygun politikalar geliştirmede, etkin yasal, icrai, idari her türlü önlemleri alacak, uygulayacak ve gerektiğinde diğer ülkelerle işbirliğinde bulunacak. 
     Taraflar, tütün kontrolü ile ilgili halk sağlığı politikaları geliştirilmesinde ve uygulanmasında, ulusal kanunlar doğrultusunda bu politikaları, tütün endüstrisinin ticari ve diğer çıkar çevrelerinden koruyacaklar, söz konusu sözleşme ve protokollerinin uygulanabilmesi için önerilen önlem, yöntem ve ilkelerin oluşturulmasında işbirliği yapacaklar. 
     
     VERGİ ÖNLEMLERİ 
     Sözleşmede, tütüne talebin azaltılması için fiyat ve vergi önlemleri de getiriliyor. Buna göre, taraflar, fiyat ve vergi önlemlerinin başta gençler olmak üzere toplumun çeşitli kesitlerinde tütün kullanımının azaltılmasında etkin ve önemli araçlar olduğunu kabul edecek. 
     Ülkeler, kendi vergilendirme politikalarını belirleme ve oluşturma hakkına halel getirmeksizin, her bir taraf, tütün kontrolüyle ilgili ulusal sağlık hedeflerini göz önünde bulunduracak. Gerekirse, ''Tütün tüketiminin azaltılmasına yönelik sağlık hedefleri doğrultusunda tütün ürünlerine vergi ve gerektiğinde fiyat politikaları uygulanması, uluslararası seyahat eden yolculara tütün ürünlerinin vergisiz ve gümrüksüz satışının, ithalatının gerekirse yasaklanması veya sınırlandırılması'' yönünde önlemler alacak. 
     
     DUMANA MARUZ KALMA 
     Sözleşmede, tütüne talebi azaltmada fiyat dışı önlemlere de yer veriliyor. Buna göre, taraflar, kapsamlı fiyat dışı önlemlerin tütün tüketiminin azaltılmasında etkili ve önemli bir araç olduğunu kabul edecek, etkili yasal, icrai, idari ve diğer önlemleri alacak, uygulayacak. 
     Sözleşmeye taraf ülkeler bilimsel kanıtların tütün dumanına maruz kalmanın ölüm, hastalık ve sakatlıklara neden olduğunun kuşkuya yer bırakmayacak biçimde kanıtladığını benimsemiş sayılacak. Bu ülkeler, kapalı iş yerlerinde, toplu taşıma araçlarında, kapalı kamu alanlarında ve gerektiğinde kamuya açık diğer yerlerde tütün dumanına maruz kalmayı engellemek için ulusal yasalarla belirlenen mevcut resmi yetki alanlarında, etkin yasal, icrai, idari ve diğer önlemleri alacak ve uygulayacak. 
     
     ULTRA LIGHT SİGARALAR 
     Tütün ürünlerinin ifşası ile ilgili düzenlemeler de getiren sözleşmeye göre her bir taraf, ulusal kanunlar doğrultusunda, tütün üreticileri ve ithalatçılarının tütün ürünlerinin içerikleri ve yaydıklarıyla ilgili bilgiyi hükümet birimlerine bildirmelerini sağlayacak her türlü önlemi alacak ve uygulayacak. Taraf ülkeler, kendisi açısından Sözleşme'nin yürürlüğe girmesinden sonraki üç yıllık süre içinde kendi ulusal kanunları doğrultusunda şu önlemleri alacak 
     ''Tütün ürünlerinin paketlenmesi veya etiketlenmesinde, bir tütün ürününün özellikleri, sağlığa etkileri, tehlikeleri ve emisyonları ile ilgili yanlış, aldatıcı, yanıltıcı veya hatalı izlenim oluşturacak ve belirli bir tütün ürününün doğrudan veya dolaylı olarak, diğer tütün ürünlerinden daha az zararlı olduğu izlenimini uyandıracak, ''düşük katranlı'', ''hafif, ''ultra-hafif ya da ''yumuşak'' gibi bir tanım, ticari marka, figür veya başka işaret kullanılamayacak. 
     Tütün ürünlerinin her bir paket ve ambalajında ve bu ürünlerin dış paketleme ve etiketlerinde tütün kullanımının zararlı etkilerini anlatan ve diğer uygun mesajları veren sağlık uyarıları olacak. 
     
     PROMOSYON YASAĞI 
     Reklam, promosyon ve sponsorlukla ilgili kapsamlı yasakların tütün ürünlerinin tüketimini azalttığını kabul eden sözleşmede, ''Her bir taraf, anayasalarına veya anayasal ilkelerine uygun olarak tütünle ilgili her türlü reklam, promosyon ve sponsorluğa karşı kapsamlı yasaklar getirecektir'' görüşüne yer veriyor. 
     Sözleşmede, 18 yaşın altındaki çocuklara tütün ürünlerinin satışının yasaklanması konusunda da düzenlemeler bulunuyor. Buna göre, tütün ürünlerini satan kişi tereddüt ettiği zaman bu ürünleri alana kimlik soracak. Tütün ürünlerinin, market rafları gibi doğrudan ulaşılabilir yerlerde satışı yasaklanacak. Küçüklere hitap eden şeker, çerez, oyuncak veya başka nesnelerin tütün ürünleri şeklinde üretilmesi ve satılmasına son verilecek. 
     
     ''TÜRK TÜTÜNCÜLÜĞÜNÜN KATLİ'' 
     CHP Malatya Milletvekili Ferit Mevlüt Aslanoğlu, bu uluslararası sözleşmenin insan sağlığı açısından düşünüldüğünde olumlu değerlendirilebileceğini ancak, bu sözleşmenin aynı zamanda Türk tütüncülüğünün katliamı anlamını taşıdığını söyledi. Aslanoğlu, getirilecek kısıtlamalar nedeniyle Türk tütüncüsünün, üreticisinin adeta açlığa mahkum edileceğini ifade etti. Aslanoğlu hiçbir kısıtlamaya uymayan bazı yabancı tütün şirketlerinin Türkiye'deki pazarı tümüyle ele geçireceğini dile getirdi. 
     
</TEXT>
</DOC>
