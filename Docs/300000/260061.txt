<DOC>
<DOCNO> 260061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonyas03.html </URL>
<DATE> 2004/08/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hollywood güzelleri aldatan eşi kapıya koyuyor 
</HEADLINE>
<TEXT>

     Sinemanın ünlü güzelleri, ihaneti affetmiyor. Eşlerinin aldatmasına göz yummayan Halle Berry, Sharon Stone, Uma Thurman gibi ünlüler, derhal mahkemeye başvurarak ihanetin bedelini acı ödetti. 
     CNN'in internet sitesinde AP ile yaptığı röportaja yer verilen Berry için aldatan eş Eric Benet artık bir ''tarih''. Eşinin çapkınlığına göz yummayarak mahkemenin yolunu tutan Berry, ihanet yüzünden üç yıllık evliliğini bir kalemde silip attı. 
     Gelecek ay 36 yaşına basacak Berry, ''Bundan sonrası sadece prosedür. Süreç işliyor, başka diyecek bir şey yok'' açıklamasında bulundu. 
     Boşanmak için nisan ayında başvuruda bulunan Berry, 33 yaşındaki şarkıcı Eric Benet ile 2001'de evlendi. Mutlu günleri kısa süren çift, bir süre sonra Benet'ın çapkınlıkları nedeniyle sıkıntıya düştü. Geçen yıl ekim ayında ayrıldıklarını açıklayan Berry, 6 ay sonra da boşanmak üzere mahkemeye başvurdu. 
     Evlilikleri süresince çok acı çektiğini ve ''kalp kırıklığı'' yüzünden birçok kez intiharı aklından geçirdiğini itiraf eden Berry, katıldığı televizyon programında bir daha evlenmek istemediğini açıkladı. Son olarak ''Kedi Kadın'' filminde rol alan Oscar ödüllü güzel yıldız, şu anda kendini sadece film projelerine vermiş görünüyor. 

     
</TEXT>
</DOC>
