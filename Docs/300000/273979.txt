<DOC>
<DOCNO> 273979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy11.html </URL>
<DATE> 2004/09/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İçişleri Bakanlığı, Melih Gökçek için soruşturma izni vermedi... 
</HEADLINE>
<TEXT>

     İçişleri Bakanlığı, Ankara'nın amblemini değiştiren Büyükşehir Belediye Meclisi kararının iptalinin gereğini yerine getirmeyen Büyükşehir Belediye Başkanı Melih Gökçek hakkında dava açılması için istenen soruşturma iznini vermedi. Avukat Rahmi Kumaş, bu kararın kaldırılması için Danıştay'a başvurdu. 
     Kumaş, Danıştay'a verdiği başvuru dilekçesinde, Ankara'nın simgesini değiştiren 29 Haziran 1995 günlü 486 sayılı kararın, Ankara 2. İdare Mahkemesi'nce iptal edildiğini anımsattı. 
     Bu kararın uygulanması için Melih Gökçek'e uyarı gönderdiğini belirten Kumaş, amblemlerin ilgili yerlerden sökülmesine yargı kararlarıyla izin verilmediğini anlattı. 
     Büyükşehir Belediyesi'nin uğradığı zararın tazmini için Melih Gökçek'i de dava edemediğini ifade eden Kumaş, dilekçesinde şunları kaydetti 
     ''Elimdeki mahkeme kararını uygulatmak için tek yaptırım kaldı. Kararı uygulamayan İ. Melih Gökçek hakkında kamu davası açtırmak. Bunu da İçişleri Bakanlığı aylarca oyalayarak önlemeye çalışıyor. Bakanlığın 21 Eylül 2004'te elime geçen itiraza konu soruşturma izni verilmemesine ilişkin kararı yaklaşık 2 sayfadır. Bu kararın ikinci sayfasının son paragrafı gerekçesidir. Bu gerekçe, daha önce de işleme koymama kararının gerekçesi olmuştur. Yüksek Mahkeme, bunu yerinde görmemişti. 
     Çünkü, bu gerekçeye göre iptal edilen 486 sayılı Belediye Meclisi kararı, 1 Aralık 2000 gün ve 651 sayılı kararla kaldırıldığından Ankara 2. İdare Mahkemesi'nin iptal kararı ortadan kalkmıştır. Bakanlığın bu gerekçeyi yazması kesinlikle hukuka aykırıdır.'' Büyükşehir Belediye Meclisi'nin 486 sayılı simge kararını, 652 sayılı kararla iptal ettiğini ve aynı simgeyi benimsediğini belirten Kumaş, ''Bunun adı hukuk dolandırıcılığıdır. Bu da ayrı bir suç olmalı'' dedi. 
     Kumaş, İçişleri Bakanlığı'nın Melih Gökçek ile ilgili soruşturma izni verilmeme kararının kaldırılmasını ve yargılama için dosyanın ilgili mahkemeye gönderilmesini istedi. 
     
</TEXT>
</DOC>
