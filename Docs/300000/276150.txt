<DOC>
<DOCNO> 276150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun10.html </URL>
<DATE> 2004/09/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bağdat'ta bombalar patladı, 37'si çocuk 41 ölü, 180 yaralı var 
</HEADLINE>
<TEXT>

     Irak'ın başkenti Bağdat'ta bugün önce kentin batı, ardından güney kesimlerinde bomba yüklü araçlar havaya uçtu. Patlamalarda ölü sayısı 40'ı, yaralı sayısı 140'ı geçti. 
     Polis ve hastane yetkilileriyle görgü tanıklarının verdiği bilgilere göre, Bağdat'ın batısındaki bir Amerikan kontrol noktasında bomba yüklü bir aracın infilak etmesi sonucu 2 Iraklı polis ile bir Amerikan askeri öldü. Ebu Garip bölgesinde düzenlenen bu intihar saldırısında, aralarında kadın ve çocukların da bulunduğu 60 civarında kişi de yaralandı. 
     Bu saldırıdan birkaç saat sonra, bu kez kentin güneyinde eş zamanlı bomba yüklü 3 araç havaya uçtu. Irak'taki Amerikan ordusundan bir yetkili, bombaların hedefinin bir Amerikan askeri konvoyu olduğunu söyledi. 2. ve 3. patlamaların, Amerikan askerlerinin ilk patlamanın olduğu yere yardım için gitmesinden sonra meydana geldiği belirtildi. 
     Bağdat'taki Yarmuk hastanesi yetkilileri, en az 42 cesedin hastaneye ulaştığını, yaralı sayısının da çoğu şarapnelle vurulan çocuklar olmak üzere 140 civarında olduğunu söyledi. 
     Bir hastane yetkilisi de 41 ceset bulunduğunu ve bunların 37'sinin çocuklara ait olduğunu belirtmişti. 
     Bölge sakinleri, saldırı olduğu sırada bir su ve kanalizasyon hattının açılış töreninin yapıldığını ifade etti. 
     Amerikalı askeri sözcü, henüz olayla ilgili daha fazla bilgileri olmadığını belirterek, saldırıda Amerikan askerlerinin ölüp ölmediğinin ya da kaç kişinin öldüğünün bilinmediğini kaydetti. 
     Bir başka Amerikalı yetkili de saldırıda 10 kadar Amerikan askerinin yaralandığını söyledi. 
     
     POLİSE SUİKAST 

     Öte yandan, Irak'ın kuzeyindeki Musul kentinde bir polis yetkilisinin, kimliği belirlenemeyen saldırganlarca aracına açılan ateş sonucu öldüğü bildirildi. 
     Bölge yetkilileri, Abi Taman karakolu yetkililerinden Hasan Muhammed'in, bürosuna giderken Musul'un yerleşim birimlerinin olduğu bölgede uğradığı saldırıda şoförüyle birlikte öldüğü kaydedildi. 
     
</TEXT>
</DOC>
