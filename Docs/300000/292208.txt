<DOC>
<DOCNO> 292208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/guncel/agun.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine ve Nargül kurtuldu, ya Esra 
</HEADLINE>
<TEXT>


Kartal Samandıra'da "Haydi Kızlar Okula Kampanyası" için ikna turuna çıkan Kaymakam Şahin, iki aileyi güçlükle ikna ederken bir veli direndi 

GÖKHAN KARAKAŞ İstanbul 

Kartal Kaymakamı Dursun Ali Şahin, Milli Eğitim Bakanlığı ile UNICEF'in yürüttüğü "Haydi Kızlar Okula Kampanyası" kapsamında kırsal kesimden dar gelirli vatandaşların yaşadığı Samandıra'daki ailelerle görüştü. İki aileyi ikna eden Şahin'e bir veli, "Başörtüsü olmadan okula göndermem" yanıtını verdi. Şahin, ilk belirlemelere göre, 1800'ü kız 2600 çocuğun çeşitli nedenlerle okula gönderilmediğini kaydetti. 
Şahin, öğretmenlerin, imamların ve muhtarların ikna edemediği bazı aile reisleri ile görüşmek için kurduğu heyetle Samandıra'ya gitti. Kararlılığını göstermek için de yanına Kartal İlçe Milli Eğitim Müdürü Eyüp Atasoy, din görevlisi Osman Yıldırım ve öğretmenleri de alan Şahin, aileleri ikna etmek için yoğun çaba harcadı. 

Gerekçe para 
Şahin'in ilk durağı A. ailesinin evi oldu. 12 yaşındaki Emine Başak A.'nın okula gönderilmeme nedeni, maddi yetersizlik olarak açıklandı. Taksi şoförü baba Hasan A., parasızlığı gerekçe göstererek kızını okula göndermeye yanaşmadı. Masraflarının karşılanacağını belirten Şahin de, kızın okula gönderilmesi gerektiğini, gönderilmezse zabıta kuvvetiyle alabileceklerini söyledi. Bunun üzerine baba, anneannesinin yanında kalan Emine'yi okula göndermeye karar verdi. 

Başörtü ısrarı 
İkinci adres de K. ailesinin evi oldu. Mahalle muhtarı tarafından okula gönderilmediği tespit edilen 12 yaşındaki Esra K.'nın babası Necmi K. da daha önce tüm girişimlere rağmen ikna edilememişti. Esra bütün yaşıtları gibi 7 yaşına geldiğinde ilköğretim okuluna kaydını yaptırmış, ancak bir süre sonra başörtüsü takmaya başlayınca okul yaşamına daha başlamadan veda etmişti. Kaymakam Şahin'in, kızını neden okula göndermediğini sorduğu baba Kılıç, yine başörtüsünü gerekçe gösterdi. K., tüm ısrarlara rağmen başörtülü olmazsa kızını okula göndereceğini söyledi. 
Şahin'in ziyaret ettiği üçüncü ev de T. ailesiydi. 14 yaşındaki Nargül T., okula gitmek yerine, bir konfeksiyon atölyesinde çalışıyordu. Babası öldüğü için küçük Nargül, Samandra'da hayvancılık yapan amcası Hüseyin T.'nin yanında yaşıyordu. Amca T. ile görüşen Şahin, kızın işten çıkarılarak okula gitmesinin sağlanması için aileye her ay 100 milyon lira yardım ve gıda yardımı sözü verdi. Amca T. de, yeğenini okula göndermeyi kabul etti. Haberi konfeksiyon atölyesinde alan küçük kız, "Çok sevindim" dedi. 


Din görevlisi ikna edemedi 


Kaymakam Şahin, Necmi K.'ya kızı Esra'yı neden okula göndermediğini sordu. Necmi K., "Dini nedenlerden. Başörtüsü takıyor. Erkek çocuklarım okuyor" yanıtını verdi. Bunun üzerine Şahin, yanlarındaki din görevlisi Osman Yıldırım'a sözü verdi. Yıldırım, "Dinimize göre kadın erkek ayrımı yapılmadan herkesin okuması gerek. Benim kızım da okudu. Şimdi doktor" dedi. Ancak baba Kılıç, "Başörtülü kabul ederseniz gönderirim" diye ısrar etti. Kaymakam Şahin, bu durumda ceza verileceğini söyledi. 


Okul müjdesini atölyede aldı 


Kaymakam Şahin, 14 yaşındaki Nargül T.'nin amcası Hüseyin T'ye yeğenini neden okula göndermediğini sorunca, "Babası öldü. Ben hayvancılık yapıyorum. Maddi durumumuz kötü. Nargül konfeksiyon atölyesinde çalışıyor" yanıtını aldı. Kaymakam Şahin, "Ne kadar kazanıyor " sorusu üzerine Toğaç, "200 milyon lira" dedi. Şahin, "Ben her ay 100 milyon vermeye ve gıda yardımında bulunmaya söz veriyorum" deyince amca razı oldu. Çalıştığı konfeksiyon atölyesinde görüştüğümüz Nargül, tekrar okula başlayacağını öğrenince çok sevindi. 


Masrafları karşılanacak 


Emine Başak A.'nın babası Hasan A., "Maddi gücümüz yok. Taksi şoförlüğü yapıyorum. Zaten Emine anneannesiyle yaşıyor" dedi. Kaymakam Şahin, "Emine'nin okul masraflarını karşılamaya söz veriyorum. Göndermezsen zabıta kuvvetiyle alabiliriz" diye konuştu. Bunun üzerine baba A., Emine'yi okula göndermeye ikna oldu. 


</TEXT>
</DOC>
