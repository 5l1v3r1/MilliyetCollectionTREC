<DOC>
<DOCNO> 297926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy17.html </URL>
<DATE> 2004/12/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan, Brüksel'e kesin konuşarak gitti... 
</HEADLINE>
<TEXT>

     Başbakan Recep Tayyip Erdoğan, 17 Aralık AB zirvesi için Brüksel'e giderken net bir mesaj vererek, "Kabullenemeyeceğimiz herhangi birşey getirilirse bu kıyamet değildir. Kabul edemeyeceğimiz birşey dayatılırsa kesinlikle buzdolabına bu işi koyarız ve yolumuza devam ederiz" dedi. 
     Erdoğan, Brüksel'e hareketinden önce Esenboğa Havaalanı'nda yaptığı açıklamada, 17 Aralık'taki devlet ve hükümet başkanları zirvesinin duygusallıktan uzak ve AB'nin kuruluş felsefesine uygun sonuçlanmasını dilediğini belirtti. Erdoğan, Türkiye'nin bugüne kadar dürüst, samimi ve etik kurallar içinde hareket ettiğini, asla 'ben kazanayım, karşı taraf kaybetsin' ya da "iki taraf da kaybetsin" şeklinde davranmadığını, sürekli "her iki taraf da kazansın' diye hareket ettiğini söyledi. Erdoğan, medeniyetlerarası bir uzlaşmanın gerçekleşmesi için küresel bir güç olması öngörülen AB'ye ne katkılarda bulunulabileceği bakışıyla sürece yaklaştıklarını belirtirken, "Koşulsuz tam üyeliği, ikinci bir karara kalmaksızın müzakere sürecinin başlamasını ve Kopenhag kriterleri içinde yer almayan hiçbir kriterin önümüze getirilmemesini istiyoruz. Ayrıca 'daimi koruma' ifadesinin 'geçici koruma' şeklinde değiştirilmesi ya da belli bir yıl ile sınırlanması olabilir. 'dami' ifadesine olumlu yaklaşmamız mümkün değildir" dedi. 
     Erdoğan, siyasette duygusallığı kabul etmediklerini ifade ederken de "Netice olumlu olabilir, olumsuz olabilir. 
     Hiç önemli değil. Önemli olan Türkiye kendi ayakları üzerinde bir medeniyet projesi götürüyor. Biz bunun AB ile birlikte olmasını istiyoruz. Kabullenemeyeceğimiz herhangi birşeyin önümüze getirilmesi halinde bu kıyamet değildir" diye konuştu. 
     Erdoğan, "Olumsuz şartlar çıkarsa masadan kalkar mısınız" sorusuna, "Kabul edemeyeceğimiz bir şart beklemiyoruz. Ama kabul edemeyeceğimiz bir şartın dayatılmasını kabul etmemiz mümkün değil. Böyle olursa kesinlikle buzdolabına bu işi koyarız ve yolumuza devam ederiz" dedi. 
     Erdoğan, Avrupa Parlamentosu'nun AP Türkiye ile müzakerelerin gecikmeksizin başlatılmasına ilişkin kararını ise, "Ben bu kararın neticesi itibariyle çok önemli, ama çok önemli olduğuna inanıyorum. Türkiye nereden nereye geldi. 
     Bunu iyi düşünmenizi özellikle istiyorum. Bu bakımdan çok anlamlı buluyorum bu neticeyi" diye değerlendirdi. 
     Erdoğan'la birlikte çok sayıda bakan, milletvekili ve bürokrat da Brüksel'e gitti. 
     
</TEXT>
</DOC>
