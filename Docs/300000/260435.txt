<DOC>
<DOCNO> 260435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yazar/guclu.html </URL>
<DATE> 2004/08/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tercihte son gün 
</HEADLINE>
<TEXT>


Üniversite tercih formlarını teslim etme süresi bugün sona eriyor. Şu anda eminim ki son kontrolleri yapıyorsunuz. Unu elediniz, eleği astınız. Ama ileride büyük pişmanlıklar yaşamamak için tercih listenizi bir de şu temel ilkeler çerçevesinde gözden geçirin. Yararı olur, zararı olmaz. 
İşte ilkeler 
İlk tercihinize girme şansınız ne kadarsa, son tercihinize girme şansınız da o kadar. Bu yüzden, tercih listenize aldığınız her fakülte, çok önemli. Kazandığınızda sevinmeyeceğiniz, gidip öğrenim görmeyeceğiniz ya da gelecek yıl tekrar sınava girmeyi düşündüğünüz fakülte varsa, hemen üzerini çizin. Çünkü sizi mutsuz etmenin ötesinde bir işe yaramaz.Sadece kazanmayı değil, mezuniyeti de düşünün. Şu an için işsizlik oranının en yüksek olduğu kesim, üniversite mezunlarınınki. Bu yüzden, bugün kadar yarını da düşünmek zorundasınız. Özellikle fen edebiyat fakültelerini tercih edenlerin, bu durumu bir kez daha düşünmelerinde yarar var. MEB artık onları öğretmen olarak atamıyor. Diğer sektörlerde iş bulmaları da bir hayli zor. Yani işsizlik oranı en yüksek fakülte onlarınki. Belki bugün üniversiteyi kazandık diye sevinebilirsiniz ama yarın işsiz kaldığınız da neden bu fakülteye girdim diye çok üzülebilirsiniz.Ailenizin bulunduğu ilden farklı bir ile gidiyorsanız, barınma ve uyum konusunu mutlaka düşünmelisiniz. Her yıl on binlerce öğrencinin sırf bu yüzden öğrenimini yarıda bırakıp geri döndüğünü sakın aklınızdan çıkarmayın.LGS de, ÖSS de gelecek yıl değişiyor. Liselere giriş artık tek sınav halinde yapılacak ve düz liseye gidecekler bile bu sınava girmek zorunda kalacak. ÖSS'de ise köklü değişiklikler söz konusu. Kat sayılar gibi, içerik de değişecek. Lise son sınıf derslerinden de soru sorulacak. Bunun anlamı Üniversiteyi kazanmak, gelecek yıl bugünkünden çok daha zor olacak. Onun için iyi puanı olanların, bir yıl daha hazırlanıp daha iyi yere girerim hayali suya düşebilir. Ayrıca ÖYS de geri gelebilir. Lisede her yılın sonunda yeni bir sınav da gündemde. Siz en iyisi, bu yıl girebileceğiniz en iyi yere girmeye bakın.Ekonomik durumu iyi olanlar, açıkta kalmaktansa vakıf üniversitelerine girebilirler. Eğer ÖSS barajını aştıysanız, KKTC üniversiteleri gibi pek çok vakıf üniversitesinde de istediğiniz bölüme girebilirsiniz. Zaten kontenjanlarını dolduramıyorlar.Sıralama, puana göre değil, istek sıranıza göre olmalı. Eğer ilk tercihinize girdiğinizde, aklınız hala üçüncü, beşinci tercihinizde kalıyorsa, bu yanlış bir tercihtir. Anadolu liseleri ve kolejlerde olduğu gibi kazandığınız okulu bırakıp sonraki tercihlerinize giremezsiniz.ÖSYM tarafından bir fakülteye yerleştirildiğiniz takdirde, kaydınızı yaptırmasanız dahi, bir sonraki yıl ortaöğretim başarı puanınız yarı yarıya düşer. Yani, hem bu yılınızı hem de gelecek yılınızı riske sokmuş olursunuz. Her yıl yüz binlerce adayın bu hatayı yaptığını sakın unutmayın Bilişim, turizm, tarım, uluslararası ticaret ve hizmet sektörü, geleceği olan meslekler olarak gösteriliyor. Kararsızlara duyurulur.Yabancı dille eğitim yapan üniversiteler ve fakülteler, puanları ne olursa olsun öncelikli tercihiniz olmalı. Dil bilmeyen üniversite mezunları, işverenlerin gözünde lise mezunlarından farksız gibi. Kazandığınızda ilk işiniz dil sorununu çözmek olmalı.Devlet üniversitelerinde sıradan bir bölümde okuma yerine vakıflarda istediğiniz bir fakültede öğrenim görebilirsiniz. Puanınız iyi ise burs isteyin, değilse ailenizin olanaklarını zorlayın. Sonuçta diploma diplomadır. Torpiliniz yoksa, ODTÜ ve Boğaziçi'nden de mezun olsanız iş bulamama riski söz konusu... 


</TEXT>
</DOC>
