<DOC>
<DOCNO> 252790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo02.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aurelio'ya Daum kalkanı 
</HEADLINE>
<TEXT>


Fenerbahçe Teknik Direktörü, yabancı bir transfer yapılması halinde gönderilecek ilk isim olarak görülen Brezilyalı oyuncuya vize vermiyor 

YUSUF KOBAL 


Eli kolu bağlandı 
SARI - Lacivertli kulüpte, Marco Aurelio'nun elde tutulması için transferde tüm alternatif planların devreye sokulması kararı alındı. Kaleci ve forvet arayışına girişen yönetim, Fabiano'nun transferiyle kontenjanın dolması nedeniyle yeni bir yabancıya yönelemiyor. Aurelio'yu takımdan gönderip, kontenjanını boşaltmak isteyen Fenerbahçe yönetimi, karşısında Christoph Daum'u buldu. 

Trabzon pusuda 
ALMAN teknik adam, Brezilyalı oyuncuya sahip çıkıp, "Ne yapıp edip, onu takımda tutmalıyız" raporunu verdi. Bu gelişmeler üzerine transferde son ana kadar yerli isimler üzerinde durulması kararlaştırıldı. Yönetim, Daum'u da ikna ederek, Aurelio'yu kiralık olarak elden çıkarmayı planlıyor. Ancak şimdilik Daum buna yanaşmıyor. Trabzonspor ise devreye girmek için pusuda bekliyor. 

Süper Taylan 
TESİSLERİNDE bir haftadır yeni sezona hazırlanan Fenerbahçe'de ilk dönemin yıldızı Taylan oldu. Alt yapıdan gelen genç oyuncu, kondisyonu, sert şutları ve mücadele hırsı ile tecrübeli isimler arasından sıyrılmayı başardı. Özellikle müthiş şutları ile şimdiden kaleciler Recep ve Volkan'ın gözünü korkuttu. Bir haftalık dönemde Kemal ile Önder Turacı'nın sakatlıkları dışında can sıkan bir durumla karşılaşılmadı. 

Yıldırım çıkıştı 
SARI - Lacivertli derneklerin İstanbul'da yaptığı değerlendirme toplantısında Başkan Aziz Yıldırım'dan uyarı geldi. Yıldırım bilet ve forma konusunda çeşitli isteklerde bulunan 54 dernek temsilcisine "Fenerbahçe'ye ne verebiliriz yerine, ne alabiliriz düşüncesi yanlış olur" dedi. Rize Fenerbahçeliler Derneği Başkanı'nın, Yıldırım'a "Cumhurbaşkanım ve onun devlet bakanları" diye seslenmesi gülüşmelere yol açtı 

Luciano'ya özel görev 

Daum, yeni sezonda takımı yönetecek maestrosunu Luciano olarak belirledi. Dünden itibaren taktik antrenmanları başlatan Fenerbahçe'nin hocası, sambacıdan özellikle oyun içinde kanatlardan gelişecek atakları yönlendirmesini istedi. Sakatlığı süren Önder dün de takımdan ayrı çalıştı. Sarı - Lacivertliler, bugünü izinli geçirecekler. 

Fabiano'ya tam not 
YENİ transfer Fabiano Lima Rodriguez, Fenerbahçe forması altında çıktığı ikinci antrenmanda başarısı ile göz doldurdu. Çabuk bir oyuncu görüntüsü veren Fabiano, isabetli pasları ve şutlarıyla dikkati çekti. Her iki ayağını da kullanabilen Brezilyalı oyuncu, taktik çalışmada yer tutuşu ve yardımlaşmayı ön plana çıkaran yönüyle beğeni topladı. Fabiano, kıvrak hareketleriyle zor pozisyonların üstesinden rahatlıkla gelebilecek bir oyuncu olduğu izlenimini de verdi. 






</TEXT>
</DOC>
