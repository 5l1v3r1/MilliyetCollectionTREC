<DOC>
<DOCNO> 259588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur04.html </URL>
<DATE> 2004/07/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
YTL'nin çocuklara etkisi hesaba katılmıyor... 
</HEADLINE>
<TEXT>

     Yeni Türk Lirası'na YTL geçişte milyon ve milyar liralık problemlerle uğraşan ilköğretim okulu öğrencilerinin sorun yaşayacağı bildirildi. 
     Selçuk Üniversitesi Eğitim Fakültesi Dekanı Prof. Dr. Ömer Üre, AA muhabirine yaptığı açıklamada, çocuklarda matematik olgunlaşma yaşının 7-8 olduğunu belirtti. 
     Bu yaşlarda alınan eğitimin, çocuğun matematikte göstereceği başarıda önemli rol oynadığını belirten Üre, bu yaştan sonra çocuğun matematikte problemler ve daha karmaşık işlemlerle karşılaştığını bildirdi. 
     Üre, ilköğretim okulunda anlatılan derslerde yer alan problemlerin sosyal hayatla bağlantılı olması gerektiğini ifade ederek, ''Bugün özellikle bakkal problemlerinde çocuklar, milyon ve milyar liralık işlemler yapıyor. Sosyal hayatta da bu böyle. Bu yüzden dersi algılamalarında sorun çıkmıyor'' dedi. 
     
     YTL, PROBLEMLERİ DEĞİŞTİRECEK Mİ 
     Son günlerde YTL'ye geçişte sadece ekonomik yönün ele alındığını, ilköğretim öğrencilerinin yaşayacağı sorunların hesaba katılmadığını vurgulayan Üre, şunları söyledi 
     ''Bu konuda kitap bile hazırlanmadı. Milyon ve milyar liralık problem çözen çocuklar, aniden kuruş ve liraya geçecekler. Sosyal hayatta kuruş ve lirayla alışveriş yapan çocuklar, örneğin bakkal problemlerinde bol sıfırlarla karşı karşıya gelecekler. Bu, bazı dengeleri bozacak. Sıfırların atılması çocuğun daha kolay algılamasını sağlayacak ancak, geçişte yaşanacak sorunları atlatamayan çocuklar ciddi sıkıntı yaşayabilir.'' Üre, YTL ile çocukların yaptıkları işlemleri zihninde canlandırabileceğini belirterek, ''Yüzlük işlemlerle çok fazla uğraşmak zorunda kalmayacakları için algılama kolaylaşacak. YTL'ye geçişte en fazla öğretmenlere iş düşüyor. Çocukları Yeni Türk Lirası'na sorunsuz hazırlama görevi öğretmenlerin olacak. Bol problemlerle çocuklardaki milyon ve milyar kavramı yerine kuruş ve lira gelmeli'' dedi. 
     Bu geçişte çocuklar kadar emekli ve ev kadınlarının da psikolojik açıdan etkileneceğine değinen Üre, ''Piyasada geçici bir psikolojik durgunluk olabilir. Yıllarca alışveriş yaptığı para türünün değişmesi emeklileri etkileyebilir. Bu da kolaylıkla atlatılabilir. Psikolojik sorun yüzünden büyük krizlerin olacağını sanmıyorum'' diye konuştu. 
     
</TEXT>
</DOC>
