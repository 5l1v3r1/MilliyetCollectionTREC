<DOC>
<DOCNO> 279884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas36.html </URL>
<DATE> 2004/10/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Erkekler arasında yeni moda göğüs protezi 
</HEADLINE>
<TEXT>

     Çin'in sanayi ve ticaret merkezi olarak kabul edilen Şanghay'da erkekler arasında göğüs protezi taktırmak isteyenlerin sayısının arttığı bildirildi. 
     Şanghay Günlüğü gazetesinin haberine göre, göğüs protezi taktırmak isteyen erkeklerin, ''kadınları veya müşterilerini, hatta zaman zaman da patronlarını etkilemek'' istedikleri belirtildi. 
     Haberde, bu protezlerin kadınların kullandığına benzediği, ancak farklı kalınlıkta ve daha sert olduğu kaydedildi. 
     Doktorlar, ''Arnold Schwarzenegger'e benzemek için yapılan bu ameliyatların riskli olduğu'' uyarısını yaparak, alerjisi veya kalp sorunu olanların başka bir yol bulması gerektiğini ifade ediyorlar. 
     Şanghay Renai hastanesinden Liu Chunlong, ameliyatın gereksiz olduğunu vurgulayarak, egzersizle aynı sonuca daha güvenli şekilde ulaşılabileceğini söyledi. 
     Hastanelerinde geçen yıllarda bu tür iki üç ameliyat yapılırken, bu rakamın bu yıl 40'ı bulduğunu belirten Liu, bu ameliyat için başvuranların tamamına yakınının psikolojik sorunu bulunduğuna dikkati çekerek, ''Zayıf kaslarından dolayı mutsuz olan bu insanlarda ameliyat bazen psikolojik terapi işlevi görüyor'' diye konuştu. 
     Çin basınında daha önce çıkan haberlerde, kadınlar arasında estetik ameliyatı olmanın da hızla yaygınlaşan bir akım olduğu ifade edilirken, bunun hayat seviyesinin yükselmesinden kaynaklandığı ileri sürülmüştü. 
     
</TEXT>
</DOC>
