<DOC>
<DOCNO> 277495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo10.html </URL>
<DATE> 2004/10/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Trabzonspor Başkanı İyi ki Ziya Doğan'ı tercih etmişiz 
</HEADLINE>
<TEXT>

     Trabzonspor Kulübü Başkanı Atay Aktuğ, ''Teknik direktör olarak iyi ki Ziya Doğan'ı tercih etmişiz'' dedi. 
     Aktuğ, yaptığı açıklamada, Doğan'ı tercih ederek hedefi 12'den vurduklarını, 3 yıl daha beraber olmak için çaba sarf edeceklerini kaydetti. 
     Ziya Doğan'dan memnun olduklarını söyleyen Aktuğ, ''İyi ki Ziya Doğan'ı takımın başına getirmişiz. O bizden memnun, biz de ondan. Sezon sonunda sözleşmesi bitiyor. Ama biz sezon bitmeden kendisiyle yeniden masaya oturmak istiyoruz ve en az 3 yıl daha birlikte olmak istiyoruz'' diye konuştu. 
     Başkan Aktuğ, Beşiktaş'ın hakeme yüklenmesine gerek olmadığını da belirterek, şunları söyledi 
     ''Son dakikadaki pozisyon kesinlikle penaltı değil. Tolga, Ali Güneş'e dokunmamıştı bile. Neden bu kadar büyütülüyor anlam veremiyorum. Beşiktaş maçı bizim için başlangıç ve dönüm maçıydı. Artık Trabzonspor'un önü açık, yolumuza devam edeceğiz.'' 
     
</TEXT>
</DOC>
