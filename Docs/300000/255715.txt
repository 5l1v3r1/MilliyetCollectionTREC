<DOC>
<DOCNO> 255715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur12.html </URL>
<DATE> 2004/07/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yılandan korkan eşek, sahibinin ölümüne neden oluyordu 
</HEADLINE>
<TEXT>

     Çanakkale'nin Gökçeada İlçesi'nde, yılandan korkan eşeğin üzerinden atması sonucu 2 omurga kemiği kırılan Rum asıllı Türk vatandaşı Gramatico Yenişallı 73 , Çanakkale Devlet Hastanesi'nde yapılan operasyonla hayata döndürüldü. 
     Gökçeada'nın Zeytinli Köyü'nde çiftçilik yapan Yenişallı, eşeğiyle köyüne döndüğü sırada yola yılan çıktı. Yılandan korkan eşek, Yenişallı'yı üzerinden attı. Kafasının üzerine düşen Yenişallı'nın 2 omurgası kırıldı. Bir süre yolda hareketsiz yatan yaşlı adamı, yoldan geçen bir araç hastaneye götürdü. 
     Gökçeada Devlet Hastanesi'nde ilk tedavisi yapılan Yenişallı, daha sonra, Çanakkale Devlet Hastanesi'ne sevk edilerek ameliyata alındı. 
     Çanakkale Devlet Hastanesi Beyin ve Omurilik Cerrahı Operatör Dr. İsmail Yurt, başarılı geçen bir ameliyatla hastanın vücut fonksiyonlarının normale döndüğünü belirtti. 
     Yurt, ''Hasta bize geldiğinde felç halindeydi. Boynunda 5. ve 6. omurga kemiği kırık çıkığı vardı. Hemen ameliyata aldık. İlk operasyonda çıkığı düzelttik. Üç saat süren ikinci operasyonda kırık bölgeler vida ve plakalarla birleştirildi. Hastanın vücut fonksiyonları normale döndü. Hastamız, çok kısa bir süre içinde normal yaşantısına geri dönebilecek'' dedi. 
     Yenişallı da eşekten düştükten sonra yaklaşık 2 saat asfaltın üzerinde kaldığını belirterek, ''Yoldan kimse geçmiyordu. Düşmenin etkisiyle sadece sol kolumu oynatabiliyordum. Daha sonra, yoldan geçen biri beni alarak Gökçeada Devlet Hastanesi'ne götürdü. Oradan da hemen Çanakkale'ye sevk edildim. Şu anda durumum son derece iyi. Doktoruma minnettarım'' diye konuştu. 
     
</TEXT>
</DOC>
