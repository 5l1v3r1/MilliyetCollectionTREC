<DOC>
<DOCNO> 269022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy14.html </URL>
<DATE> 2004/09/04/ </DATE>
<TIME> 23.36 </TIME>
<AUTHOR>  </AUTHOR>
<HEADLINE>
Baykal "Türkiye'nin tarıma, üretime değer veren iktidara ihtiyaçı var" 
</HEADLINE>
<TEXT>

     CHP Genel Başkanı Deniz Baykal, Türkiye'nin tarıma, üretime değer veren bir iktidara ihtiyacı olduğunu söyledi. 
     Baykal, Muğla'nın Yatağan Belediyesi ile ilçeye bağlı Turgut ve Bozarmut beldelerini ziyaret etti. 
     Baykal, buralarda yaptığı konuşmada, CHP yöneticilerinin milletvekilleri ile halkın arasında dolaşarak, halkın sorunlarını yakından takip ettiğini kaydetti. 
     Türkiye'de işsizlik ve hayat pahalılığının her geçen gün arttığını kaydeden Baykal, turizm sektörünün desteklenmesi gerektiğini belirtti. Turizmin Türkiye'nin tanıtımına da büyük katkıları olduğunu kaydeden Baykal, Rusya Devlet Başkanı Putin'in Türkiye hakkındaki düşüncelerinin bir turistik ziyaret sonrası değiştiğini anlattı. 
     
     TARIMIN SORUNLARI 
     Tarım sektörünün sorunlarına da değinen Baykal, uygulanan yanlış ekonomik politikalar sonucunda tütünün yok edildiğini, çiftçinin emeğinin karşılığını alamadığını öne sürdü. 
     Türkiye'nin sulama projelerinin tamamlanması ve çiftçinin tarımdan ciddi gelir elde etmesinin sağlanması gerektiğini ifade eden Baykal, ''Türkiye'nin tarıma, üretime değer veren bir iktidara ihtiyacı var. Biz ülkemize devletimize, çiftçimize sahip çıkmak için yollardayız. CHP bu ülkenin temel direğidir. Bu memleketi seven herkesin Ne güzel ki CHP var diye iftihar etmesi gerekir. İftihar etmektedir'' diye konuştu. 
     Muğla'nın Yatağan İlçesi'ndeki termik santralin arıtma sorunun çözülmesi gerektiğini kaydeden Baykal, sorunu yeni yasama döneminde CHP'li Muğla milletvekillerinin gündeme getireceğini bildirdi. 
     Baca arıtma tesisini yapan firmayla yaşanan 30 milyon dolarlık ihtilafın da bir an önce çözülmesi gerektiğini anlatan Baykal, Türkiye'nin yanlış enerji politikaları nedeniyle enerjide dışa bağımlı bir ülke haline getirildiğini savundu. 
     Yatağan'ın mermer yönünden de zengin bir bölge olduğunu da belirten Baykal, bölgeye ''Mermer Organize Sanayi Bölgesi'' kurulması için de destek vereceğini belirtti. 
     Van'da yaşanan olaylara da değinen Baykal, ''Van'da devlet aciz duruma düşürüldü. Biz bunun peşini bırakmadık, bırakmayacağız. Devlete meydan okuyanlara dur denilmesi gerekir. Bugünkü iktidar bunlara hesap sormuyor'' dedi. 
     Deniz Baykal, daha sonra eski CHP Muğla İl Başkanı Mehmet Kocagöz'ün kızının düğününe katıldı. Gelin Evrim Kocagöz'e bilezik takan Baykal, damat Özgür Çağlayan ve ailesiyle bir süre sohbet edip, fotoğraf çektirdi. 
     
</TEXT>
</DOC>
