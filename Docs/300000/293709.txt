<DOC>
<DOCNO> 293709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/temelkuran.html </URL>
<DATE> 2004/12/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kayıp Polisler Dünyası 
</HEADLINE>
<TEXT>


Büyük adamlar, alarm durumuna geçiyorlar. Arabalar çalıştırılıyor, telefonlar çalıyor. Toplantı için sözleşiliyor. Kravatlar, göbekler, bıyıklar, takım taklavat esas duruşa geçiyor. Büyük toplantılar düzenleniyor. Çok büyük laflar ediliyor bu büyük toplantılarda. Konuşmalar, demeçler, memeçler... Hallaç pamuğu gibi atılıyor ortalık. Göbeklerde bir telaş bir telaş. En baş sorumlular diyor ki, "Gereği ne ise yapılacak. Sorumlular tespit edilecek ve icaplarına bakılacak". 
Gazeteler manşetlere çıkarıyorlar olayı. "Sorumluların bulunacağını belirten göbekliler söz konusu sorumluların icaplarına bakılacağını vurguladı" diyor kara başlıklı başlıklar. Kollar sıvanıyor, nefesler tutuluyor "Ya Allah bismillah " olaya girişiliyor. Ya da... 
Ya da biz böyle olduğunu sanıyoruz. Film böyle başlıyor çünkü. Fakat sonra, tam sözcüğünün "sönümlenme" olduğunu düşündüğüm bir başka gözle görülemeyecek süreç başlıyor. Toplantılar dağılıyor, baş göbekliler başka fotoğraflara giriyorlar, başka olaylara dalıyorlar ve pısss... Öbür olay unutuluyor. Ya sorumlular bulununca bize göstermiyorlar ya da düpedüz kimse bulunmuyor. Ülkemizde, bilhassa polisler çok kayboluyor "Pıss Süreci" diyebileceğimiz filmin bu izlenmeyen bölümünde işkenceciler, yargısız infazcılar yeniden toplumsal hayatın tedavülüne sokuluyor. 

Sözleşmeli işkenceci 
Çocuklara copla tecavüz eden polisler, kadınların vajinasına Cola şişesi sokan devlet memurları, insanlara elektrik veren, öldüren emniyet mensupları... Bunlar bir türlü görünmüyorlar. Nadiren de olsa bulunup cezalandırıldıklarında bile biz yüzlerini tam olarak göremiyoruz. Aslında Türk halkı onları çok merak ediyor. Misal bugünlerde en çok, Mardin Kızıltepe'de 12 yaşındaki çocuğa kurşunu sıkan memurumuzun gül cemalini görmek istiyor halkımız. Kimmiş, tanıyalım bakalım bi', konuşalım, neden yaptığını soralım, hali vakti nicedir öğrenelim. Ama onlar görünmez oluyorlar. Oysa, halkımızın polislerin çocukları öldürmemesi gerektiğini düşünen kısmı, "suçluya" tatbikat yaptıralım, çocuğu tam olarak nasıl vurduğunu biz de görelim istiyor. Ama tabii bütün bunların olması için önce bu polis beylerin bulunması gerekiyor. Tuhaftır ki olaylar öyle cereyan etmiyor. 

Polis amcanın yüzü 
O kadar koca koca adamlar toplantı yapıp - komik desen değil - gazetelere kara başlıkları yazdırdıktan sonra bu polisleri bulamıyorlar. Bu polisler acaba "sözleşmeli işkenceci", "part time yargısız infazcı" olarak mı çalışıyorlar Yani acaba işlerini hallettikten sonra ortadan kayıp mı oluyorlar Kızıltepe gibi küçük bir yerde bir polisi bulmak için bu kadar büyük toplantılar düzenlemeye filan gerek yok çünkü normalde. O kadar giyinip süslenmeye, o basın toplantılarında "Gazetecilerin sorusu üzerine şöyle cevap verdi" laflamalarına lüzum yok. 
Diyelim ki normal insan gibi gidip buldular bu polisleri, çağırdılar divana. Suçları sabit oldu, hükümlerini giydiler. Sonra işte ben bu adamların yüzünü görmek istiyorum. Herkesin de görmesini istiyorum. Gazetelerde yüzleri yayımlanmalı bu adamların. Baklava çalan çocukların, kocasını aldatan kadınların, annesi tarafından dövülen çocukların, küçük yaşta seks ticaretinde kullanılan kızların bile yüzlerini biliyorsak niye bir şanlı işkencecimizin yüzünü bilmeyelim Niye herkes bu şahsiyetleri tanımasın Niye korunuyor "kamu vicdanından" bu dostlarımız Niye posterleri verilmiyor bu adamların "İşte bu adamdı bir kız çocuğuna copuyla tecavüz edecek kadar alçalan" başlığıyla niye asılmıyor yüzleri şehrin duvarlarına. Görünce tanıyalım isterim ben. Tanıyınca birbirimize ve çocuklarımıza gösterelim 
"Bak yavrum, işte işkenceci polis amca " 



</TEXT>
</DOC>
