<DOC>
<DOCNO> 284038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun38.html </URL>
<DATE> 2004/10/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Papa, AB'den Hıristiyan vurgu istedi 
</HEADLINE>
<TEXT>

     Avrupa Komisyonu Başkanı Romano Prodi, bugün ailesiyle birlikte Vatikan'da Katoliklerin ruhani lideri Papa 2. Jean Paul'ü Ioannes Paulus ziyaret etti. Samimi bir havada geçen görüşme sırasında Papa 2. Jean Paul'ün, Avrupa Anayasası'nda Avrupa'nın Hıristiyan kökenlerinin açıkça vurgulanmamasından duyduğu üzüntüyü dile getirdiği bildirildi. 
     Komisyon başkanlığı görevini bırakmak üzere olan Prodi, bugün eşi, çocukları ve torunlarıyla birlikte gerçekleştirdiği ziyarette, Papa ile hatıra fotoğrafı çektirdi. Papa'nın Avrupa Anayasası'na ilişkin görüşlerini, Prodi'ye elden teslim ettiği bir belgeyle dile getirdiği belirtildi. Avrupa Anayasası'nın imzalama mekanı olarak Roma'nın tercih edilmesinden memnuniyetini dile getiren Papa, 1957'de Avrupa Ekonomik Topluluğu'nun da bu kentte imzalanan bir anlaşmayla doğduğuna işaret ederek, ''İmza mekanı olarak yine Roma'nın seçilmesi, hukuki ve manevi bağlamda evrensel değerlerin yayılması bakımından da net bir simgesel anlam içermektedir'' dedi. 
     Görüşme sırasında Prodi'nin Komisyon Başkanlığı görevini bırakmasının ardından İtalya'da yeniden politikaya atılacağını belirtmesi karşısında, Papa'nın ''Hayırlı olsun'' dediği öğrenildi. Prodi'den gelen ''Sağlığınız nasıl '' sorusunun ise Papa tarafından, ''İyi sayılır'' diye yanıtlandığı belirtildi. Yaklaşık 15 dakika süren görüşme sırasında Prodi, Papa'ya gökyüzünden çekilmiş bir Avrupa fotoğrafı hediye etti. ''Gökyüzünden Avrupa'' adlı yapıttan alınan fotoğrafın ardına ise Prodi'nin Papa'ya hitaben bir ithaf yazdığı belirtildi. Prodi'nin, ''Bizleri göklerden Avrupa'yı göstermiş olan sizlere bu küçük ithafı yazmayı arzu ettim'' demekle yetindiği ifade edildi. 
     Papa'nın ise Prodi ailesinin erkek üyelerine birer Papalık Madalyası, kadın üyelerine ise birer tespih ediye ettiği öğrenildi. 
     Öte yandan Vatikan'ın resmi yayın organı L'Osservatore Romano gazetesinin bugünkü başyazısında da Avrupa Anayasası'ndan Hıristiyan kökenler meselesinin vurgulanmamasından duyulan üzüntüye değinildi. 
     Başyazıda Avrupa'nın tek bir anayasa altında birleşmesi ''memnuniyet verici bir dönüm'' noktası olarak nitelenmekle birlikte, bazı hükümetlerin muhalefeti yüzünden Hıristiyan kökenlere atıfta bulunulmamasının esefle karşılandığı belirtilerek şöyle denildi 
     ''Avrupa'nın Hıristiyan kökenlerini görmezlikten gelinmesi, bu harikulade 2004 yılının en yüce anlamlarından birinin banalleştirilmesini de beraberinde getirmiştir.'' 
     
</TEXT>
</DOC>
