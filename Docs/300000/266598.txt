<DOC>
<DOCNO> 266598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy09.html </URL>
<DATE> 2004/08/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yıldırım "Demiryollarında 25'e varan şüpheli olay yaşandı" 
</HEADLINE>
<TEXT>

     Ulaştırma Bakanı Binali Yıldırım, son günlerde demiryollarında 25'e varan şüpheli olay yaşandığını belirterek, ''Bu olayların ardından tüm bölgeler uyarılarak gerekli tedbirler alındı'' dedi. 
     Erzincan'da incelemelerini sürdüren Yıldırım, gazetecilere yaptığı açıklamada, meydana gelen tren kazalarıyla ilgili bilirkişi raporlarının tamamlanmak üzere olduğunu, ayrıca cumhuriyet savcılıklarının da kazalarla ilgili soruşturma sürdürdüklerini hatırlattı. 
     Kazaların nedenini belirlemek için yurtdışından getirtilen uzmanların da çalışma yaptığını kaydeden Yıldırım, şunları söyledi 
     ''Bağımsız bir bilim kurulunun da çalışmaları var. Bunlar tamamen, kazaların oluş nedenlerini ortaya çıkarmak için teşkil edilmiş kurullar. Bunların birçoğu çalışmalarını tamamladı. Bağımsız bilim kurulu da yakında çalışmalarını tamamlayacak. Kazayla ilgili her türlü konu aydınlanmış olacak.'' 
     
     ŞÜPHELİ OLAYLAR 
     Kazalarda terör ve sabotaj ihtimalini de göz ardı etmediklerini kaydeden Yıldırım, bu amaçla cumhuriyet savcılıkları ve Emniyet Genel Müdürlüğü'ne başvurduklarını bildirdi. 
     Yıldırım, demiryollarında son zamanlarda üst üste şüpheli olaylar yaşandığına dikkati çekerek, şöyle konuştu 
     ''Edirne-İstanbul güzergahında sinyallerin filtreleri değiştirildi. Sefer yapan bir tren, demiryolu üzerine terk edilmiş su tankerine çarptı. Diyarbakır ve Adana'da 300 metre boyunca ray bağlantıları söküldü. Bu fark edilmeseydi, ciddi bir kazayla karşılaşabilirdik. Buna benzer 25'e varan şüpheli olay var. Bu olayların ardından güvenlik önlemleri artırıldı. Tüm bölgeler uyarılarak, gerekli tedbirler alındı. Ama yine de risk her zaman mevcut.'' 
     
     KAZA MAĞDURLARINA TAZMİNAT 
     Tren kazası mağdurlarına tazminat ödeneceğini anlatan Yıldırım, bunun için demiryollarının sigorta fonunun bulunduğunu kaydederek, şöyle devam etti 
     ''Bu sigorta fonundan kazada yaşamını kaybedenlerin yakınlarına ve yaralananlara gerekli ödemeler yapılıyor. Ama mağdur olanlar tazminatları yeterli görmezler ise yargı yolu açık. Yargıda tahakkuk eden miktar, bu ödemelerden mahsup edilir. Bu konuda bir sıkıntı yok. Fonda yaklaşık 50 trilyon birikmiş var.'' 
     
</TEXT>
</DOC>
