<DOC>
<DOCNO> 289521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko15.html </URL>
<DATE> 2004/11/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Compex 2004 yarın açılıyor... 
</HEADLINE>
<TEXT>

     Bilgisayar ve teknoloji tutkunlarını buluşturacak ''COMPEX 2004 29. Uluslararası Bilgisayar Fuarı'', yarın İstanbul'da açılacak. 
     Lütfi Kırdar Fuar Merkezi'nde 15 bin metrekarelik alanda gerçekleştirilecek fuara, yerli ve uluslararası 200'den fazla firma katılacak. 
     21 Kasım'a kadar sürecek, Dell, HP, Beko, Sabancı Telekom ile Digitürk'ün desteklediği fuarda, bilgisayar ve iletişim teknolojilerinin günlük hayattaki yeri ve kullanımı sergilenecek. 
     Sektörel yöneticiler, fuar süresince gerçekleştirilecek seminer ve panellerde, son teknolojilerin hem iş dünyasında hem de günlük hayattaki kullanımı konusunda bilgi aktaracaklar. 
     Fuarda ayrıca Türkiye genelinden 300 belediye başkanı ile belediyelerin bilgi işlem yöneticilerinin katılacağı ''e-belediye'' konulu sempozyum düzenlenecek ve Türkiye'nin önde gelen yazılım firmaları 2005 başında kullanıma geçecek YTL'nin maliye ve muhasebe uygulamalarını anlatacaklar. 
     
</TEXT>
</DOC>
