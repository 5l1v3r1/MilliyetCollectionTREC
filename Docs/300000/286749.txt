<DOC>
<DOCNO> 286749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/ekonomi/eko01.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fenerbahçe 6 sıfır atsın' 
</HEADLINE>
<TEXT>


Bakan Babacan, Fenerbahçe'nin 6 - 0'lık galibiyetlerine geri dönmesini isterken, "Bir iki maçla karar vermemek lazım. Biz de ekim enflasyonuna bakarak moral bozmuyoruz" dedi 

ANKARA Milliyet 

Devlet Bakanı Ali Babacan, taraftarı olduğu Fenerbahçe'nin durumunu, Türk Lirası'ndan 6 sıfır atılması ve ekonomideki gidişata karşın ekim enflasyonunun yüksek çıkmasıyla karşılaştırdı. Babacan, Ankara Ticaret Odası'nın Migros Alışveriş Merkezi'nde düzenlediği Yeni Türk Lirası YTL bilgilendirme kampanyasına katıldı. Mağazaları gezerek YTL maketlerini veren Babacan, Fenerbahçe takımının satış mağazası Fenerium'a girince ekonomiyle ilgili karşılaştırmalı espriler yapıldı. Fenerbahçe'nin Galatasaray'ı 6-0 yendiği ve YTL'den de 6 sıfır atılacağı hatırlatılınca Babacan, "Fenerbahçe bundan sonra 6 sıfır atsın" dedi. 
"Fenerbahçe Avrupa'da çok gol yiyor" denmesi üzerine Babacan, uzun vadeli düşünülmesini istedi. Babacan, "Futbolda önemli olan uzun vade. Bir - iki maça bakarak karar vermemek lazım. Biz nasıl ekim enflasyonuna bakarak moral bozmuyoruz, bir defalık olabilir diyoruz. Fenerbahçe de aynen devam" diye konuştu. 

'Hedef tutacak' 
Başbakan Yardımcısı Abdüllatif Şener de Ekonomi Koordinasyon Kurulu'nda ele alınan konulara ilişkin bilgi verirken yıl sonu hedeflerinin tutacağını bildirdi. Şener, ekimde TEFE'nin yüzde 3.2, 10 aylık TEFE'nin yüzde 12.8, yıl sonu revize hedefinin ise yüzde 13.5 olduğunu söyledi. 


</TEXT>
</DOC>
