<DOC>
<DOCNO> 265744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo09.html </URL>
<DATE> 2004/08/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş'ı deviren Denizlispor'da yüzler gülüyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Beşiktaş maçını unuttuklarını ve kendileri için yeni hedef olan Büyükşehir Belediyesi Ankaraspor maçına kilitlendiklerini söyledi. 
     Denizlispor'un geçen sezon elde ettiği başarılı sonuçların tesadüf olmadığını ilk 3 haftada alınan 3 galibiyetle kanıtladıklarını vurgulayan Dalaman, ''Bundan sonra işimiz zorlaşıyor. Rakiplerimiz sürekli kazanan takımı 'ilk yenen' olmak için sahaya çıkacak'' dedi. 
     Denizlispor'un içeride ve dışarıda tüm maçlara galibiyet amacıyla çıktığını ifade eden Dalaman, şöyle konuştu 
     ''Büyükşehir Belediyesi Ankaraspor ile deplasmanda oynayacağımız maçta da hedef aynı. Tüm Türkiye'nin konuştuğu 3-1'lik Beşiktaş maçını unuttuk ve yeni hedefe kilitlendik. Futbolcuların form durumları üst düzeyde. Ersen Martin'in de cezası sona erdi. Bundan sonra, 18 kişilik kadroyu ve ilk 11'i belirlerken Giray Bulak'ın işi bir hayli zor olacak.'' Dalaman, maçın sentetik çimle kaplı sahada oynanacak olması durumunda Ankara'ya erken gideceklerini de bildirdi. 
     Bu arada, Beşiktaş maçında attığı gol sonrası formasını çıkartarak sevinç gösterisi yapan, bu nedenle de sarı kart gören Alp'e yönetim kurulu tarafından 1 milyar lira para cezası verildi. 
     
</TEXT>
</DOC>
