<DOC>
<DOCNO> 298863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yazar/tamer.html </URL>
<DATE> 2004/12/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sanayi Forumu'nda müsteşarlar resmi geçidi 
</HEADLINE>
<TEXT>

İstanbullu sanayicileri AB coşkusu sarmış zannediyordum, karşımda omuzlarına ağır yük binmiş, kara kara düşünen işadamları buldum 

İstanbul Sanayi Forumu için dün sabah Ceylan Otel'e gittiğimde beklentim, AB'den müzakere tarihi almanın coşkusunu yaşayan, sevinçten içi içine sığmayan, ağzı kulaklarında sanayicilerimizle karşılaşmaktı. Tam tersi bir görüntüyle karşılaştım demeye dilim varmıyor, ama işadamlarımızı düşünceli, yorgun, hatta keyifsiz buldum. Kimse kutlama havasında değildi. Ben durumu kavramaya çalışırken, Türkiye'nin AB üyeliği yolunda yıllarını vermiş İktisadi Kalkınma Vakfı eski Başkanı Meral Gezgin Eriş, "Biz doğru dürüst sevinmesini bile bilmiyoruz maalesef. Bu da bir kültür meselesi. Oysa çok büyük iş başarıldı" dedi. 

Oto yan sanayii Toplantı öncesi merhabalaştıklarımdan hiçbiri AB konusunu açmayınca, bari kutlama görevini ben üstleneyim dedim. Önce otomotiv ve oto yan sanayiinden tanıdıklarımı kutlamaya kalktım, "Sen de galiba hükümet gibi Ankara'nın yapması gereken ne kadar çok iş olduğunun farkında değilsin" diyerek yüzlerini ekşittiler. "2 yıl önce AB'den tarih almak da mümkün görünmüyordu, elbirliğiyle başarırız" diyecek oldum, "Bu bürokrasiyle çoook zor" dediler. Bu arada AB ile müzakere sürecinde işçi ücretlerinin de kademeli olarak AB seviyesine çıkacağı endişesini dile getirerek, "Pazarlarımızı Çin'e kaptıracağız" diye hayıflandılar. "Türkiye Gümrük Birliği'ne girdiğinde de çok şik yetçiydiniz" diyecektim, vazgeçtim. 

Konfeksiyoncular Tekstilciler ve konfeksiyoncularda da coşkudan çok endişe hakimdi. AB normlarına uymaya kalkınca çocuk işçi çalıştıramayacaksın, kayıt dışı fason üretim yaptıramayacaksın, 3. ülkelere karşı AB ile aynı ticaret rejimini uygulamak durumundasın... Sanayicilerimizin şimdiden kara kara düşünmeye başladıklarını görünce İspanya AB'ye girdiğinde, birkaç ay içinde 400 fabrikanın birden AB standartlarına uygun olmadığı için kapatıldığını hatırladım. 
Pekiyi ya Brüksel'de önceki günkü sıkı pazarlık O gergin saatler bile heyecanlandırmamış mıydı sanayicilerimizi "Yooo" dedi konfeksiyoncular umursamaz bir tavırla "Biz 1993'te kotalar için günlerce benzeri pazarlıkları yürüttük Brüksel'de. AB ile hep pazarlık edeceksin. Dün de, bugün de, yarın da..." 
Toplantı başladığında ise bu kez önüme konan liste beni hayrete düşürdü 
Hazine Müsteşarı Halil İbrahim Çanakçı, Sanayi Bakanlığı Müsteşarı Doç. Dr. Adem Şahin, Maliye Bakanlığı Müsteşar Yardımcısı Mehmet Şirin, Bayındırlık Bakanlığı Müsteşarı Sabri Özkan Erbakan, Sağlık Bakanlığı Müsteşarı Prof. Dr. Nejdet Ünüvar, Denizcilik Müsteşarı Özkan Poyraz, Çalışma Bakanlığı Müsteşarı Enis Yeter, Enerji Bakanlığı Müsteşarı Doç. Dr. Sami Demirbilek, Orman Bakanlığı Müsteşarı Prof. Dr. Hasan Zuhuri Sarıkaya, DPT Müsteşarlığı İktisadi Sektörler Genel Müdürü Cüneyd Düzyol, Dış Ticaret Müsteşar Yardımcı Vekili Ahmet Yakıcı, Gümrük Müsteşar Vekili Rıza Tuna Turagay, Ulaştırma Bakanlığı Müsteşar Yardımcısı Barış Tozar, Tarım Bakanlığı Müsteşar Yardımcısı Mustafa Erten. 

Müsteşarlardan çağrı İnanması zor ama, yukarıda adı yazılı yüksek bürokratların tümü dün bütün gün İstanbul Sanayi Forumu'ndaydılar. Önce İSO Genel Sekreteri Mehmet Kabasakal, 53 meslek komitesinin sorunlarını sıraladı. Ardından da müsteşarlar resmi geçidine tanık olduk. Hepsi teker teker kürsüye çıktılar. Kimi Ahmet Yazıcı gibi gayet dinamik ve canlı bir üslupla dile getirilen sorunlara doyurucu yanıtlar verdi, kimi Adem Şahin gibi AB'ye uyumla ilgili bakanlığın mevzuatını anlatıp, soruların yanıtlarını müsteşarlarla meslek komitesi üyelerinin öğleden sonra yapacakları kapalı toplantılara bıraktı. Bu arada Gümrük Müsteşar Vekili Rıza Tuna Turagay gibi herkesin kendilerine yüklenmesinden yakınanlar da oldu. Hepsinin gerek sanayicilere gerekse biz vatandaşlara yaptığı çok haklı bir çağrı vardı 
"Biz AB direktiflerini harfiyen yerine getirsek de piyasa gözetim ve denetimi layıkıyla sağlanamazsa, yapılanlar k ğıt üzerinde kalır. Bunu da devlet tek başına sağlayamaz. Vatandaşlardan da sanayicilerden de destek bekliyoruz. İhbarda bulunan işadamlarımızdan mutlaka isim vermelerini rica ediyoruz. Hırsızın ismini vermediğiniz sürece hırsız var demeniz bir işe yaramıyor." 



</TEXT>
</DOC>
