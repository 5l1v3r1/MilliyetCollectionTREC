<DOC>
<DOCNO> 261548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko03.html </URL>
<DATE> 2004/08/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD tartışıyor... Wal-Mart kamuya zararlı mı 
</HEADLINE>
<TEXT>

     Bülent Keneş 

Amerikan kamuoyunda, 1,6 milyon çalışanıyla ABD'nin en fazla istihdam sağlayan şirketi durumundaki perakende mağazalar zinciri Wal-Mart'ın kamuya faydalı mı yoksa zararlı mı olduğu tartışılıyor. 
     CBS televizyonunun haberine göre, Berkeley-Kaliforniya Üniversitesi tarafından yapılan araştırma, hızla büyüyen perakende satış mağazaları zinciri Wal-Mart'ın topluma verdiklerinden daha fazlasını toplumdan aldığını ortaya koydu. 
     Üniversite adına konuşan Ken Jacobs, ''Şirketin düşük ücret verdiği ve sağlık sigortası yaptırmadığı çalışanları, hem sosyal hem de sağlık ihtiyaçları için kamu desteğine ihtiyaç duyuyor'' dedi. 
     Şirket çalışanlarının, sağlık hizmetleri, yiyecek yardımı ve diğer bazı sosyal ihtiyaçlarının karşılanması için sadece Kaliforniya eyaletinde vergi mükelleflerine 82 milyon dolara mal oldukları kaydedildi. 
     Üniversitenin araştırmalar sonucunda elde ettiği verilerin, Wal-Mart'ta çalışan işçi ve şirketin eski çalışanları tarafından da doğrulandığı ifade edildi. 
     Jacobs, ''Bu tam anlamıyla Wal-Mart'ın kamu kaynaklarından subvanse edilmesi anlamına geliyor. Wal-Mart hem Kaliforniya'da hem de tüm ülkede işçi maliyetini bir anlamda halkın sırtına yıkıyor'' şeklinde konuştu. 
     Daha çok yarım günlük işçi, öğrenci ve emeklileri çalıştıran Wal-Mart şirketinin yetkilisi Cynthia Lin ise bu hesabın haksız olduğunu ileri sürerek, ''Wal-Mart aslında vergi mükelleflerinin yükünü hafifletiyor. Çünkü Wal-Mart olmasaydı, en azından kamu yardımına ihtiyaç duyacak işsizlerin sayısı daha yüksek olacaktı'' dedi. 
     Kadınlara karşı ayrımcılık yaptığı iddiasıyla açılan dava nedeniyle ve yasadışı göçmenleri çalıştırdığı gerekçesiyle mercek altına alınan Wal-Mart'ın bu tartışmadan da olumsuz etkileneceği belirtildi. 
     Wal-Mart'ın hızlı yükselişi karşısında kamuoyunda tepkiler artarken, şirketin, toplum baskısı nedeniyle Los Angeles'taki büyük mağaza binasının açılışını yapamadığı bildirildi. 
     
</TEXT>
</DOC>
