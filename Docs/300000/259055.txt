<DOC>
<DOCNO> 259055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo01.html </URL>
<DATE> 2004/07/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ziya Doğan "Attığımız gol bize büyük avantaj sağladı" 
</HEADLINE>
<TEXT>

     Avrupa Şampiyonlar Ligi 2. ön eleme turunda, deplasmanda Letonya'nın Skonto Riga takımıyla 1-1 berabere kalan Trabzonspor'da, Teknik Direktör Ziya Doğan, attıkları 1 golün kendilerine rövanş maçı öncesi büyük avantaj sağladığını söyledi. 
     Doğan, maçın ardından yaptığı açıklamada, Avrupa Şampiyonlar Ligi'nde ilk ciddi sınavlarına çıktıklarını belirterek, ''Rakibimiz kendi liginde 8 maç yapmış. Hazır ve havasını yakalamış durumdaydı. Bana göre, biz de futbol adına özellikle ilk yarıda iyi işler yaptık'' dedi. 
     Pas yüzdesi ve kondisyon olarak Skonto Riga takımından daha üstün taraf olduklarını ifade eden Doğan, şöyle konuştu 
     ''Rakibimiz savunmasını sağlam tutarak gol aradı. İkinci yarıda rakibe bir pozisyon verdik, o da gol oldu. Golden sonra risk aldık. Gol atmamız gerekiyordu ve de attık. Deplasmanda attığımız bir gol, bize büyük bir avantaj sağladı. Ev sahipliği avantajını iyi kullanıp turu geçmeye çalışacağız.'' 
     
     STARKOVS'UN AÇIKLAMALARI 
     Skonto Riga Teknik Direktörü Alexander Starkovs ise Trabzonspor'dan 1 gol yemelerinin, turu kaybettikleri anlamına gelmediğini kaydetti. 
     Starkovs, karşılaşmanın ilk yarısında, Trabzonspor'un kendilerine oranla topu daha fazla ayağında tutan takım olduğunu dile getirerek, şunları söyledi 
     ''Biz de oyunu kontrol altında tutmaya çalıştık. İkinci yarıda, yağmurla sahanın ağırlaşması neticesinde, takımımızın fizik kondisyonu oyuna pozitif yönde etki yapmaya başladı ve bu arada golü bulduk. Ama son dakikalarda Trabzonspor, bireysel gelen bir pozisyonda golü buldu. Bu, turu kaybettiğimiz anlamına gelmez. Trabzon'a tur için gideceğiz.'' 
     
</TEXT>
</DOC>
