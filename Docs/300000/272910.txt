<DOC>
<DOCNO> 272910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko13.html </URL>
<DATE> 2004/09/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kapıkule'de 7 km'lik tır kuyruğu... 
</HEADLINE>
<TEXT>

     Kapıkule Sınır Kapısı'nda yurtdışına çıkış yapacak TIR'lar 7 kilometre kuyruk oluşturdu. 
     Edinilen bilgiye göre, Kapıkule Sınır Kapısı'nda, ihracat yükü taşıyan çok sayıda TIR'ın hafta sonu gümrükten çıkış yapmak istemesi, uzun kuyrukların oluşmasına neden oluyor. 
     Kapıkule'de kuyrukların geçen yıldan bu yana hafta sonları yaşandığını belirten Kapıkule Gümrük yetkilileri, ''Cuma, Cumartesi ve Pazar günü yurtdışına çıkış yapmak isteyen TIR'lar gümrük sahasının dışında kuyruk oluşturuyor. Kapıkule'de işlemlerin hızla yapılmasına karşın, Bulgar gümrüğünün küçük olması sebebiyle, burada işlemler yavaş yapılıyor. TIR'cıların biran önce çıkış yapması için gerekli kolaylıklar sağlanmakta. Özellikle gıda maddesi taşıyan TIR'lara da öncelik verilmekte'' dedi. 
     Kapıkule Sınır Kapısı'nda sıranın kendisine gelmesini bekleyen 280 civarında TIR bulunuyor. 
     
</TEXT>
</DOC>
