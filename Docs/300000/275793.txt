<DOC>
<DOCNO> 275793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/magazin/amag.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnanır 'yıkıldı ' 
</HEADLINE>
<TEXT>


Avanos Belediyesi, Kadir İnanır ve 'Kırık Ayna' dizisinin heykelini yıkıp otopark yaptı. İnanır'ın tepkisi ise şu oldu Umurumda değil 

Birsen Altuntaş 

Ürgüp ve Avanos'ta çekilen, başrolünü Kadir İnanır'ın oynadığı "Kırık Ayna" dizisinin heykelinin yerinde artık yeller esiyor. 11 Mayıs 2003'te İnanır ve Nevşehir Valisi Alaattin Turhan tarafından açılışı yapılan Avanos'taki heykel, yeni yönetime gelen belediye tarafından kaldırıldı ve yerine otopark yapıldı. Yeni Belediye Başkanı Mustafa Körükçü, heykelin gayri resmi bir kararla yapıldığını, heykelden çok otoparka ihtiyaçları olduğunu belirtti. 

'Sizden öğrendim' 
Heykelin, önceki başkan Mehmet Seyhan Duru döneminde yaptırıldığını söyleyen Körükçü, "Belediye mi bu kararı verdi, yoksa İnanır'ın kendi girişimleriyle mi oldu, bilemiyorum" dedi. Körükçü, heykel dikme kararının belediye meclisi ve encümen kararına göre yapılıp yapılmadığını araştırdıklarını ve her iki karar grubunun da isteğinin olmadığını belirlediklerini ifade etti. Körükçü, "Heykel gayri resmi ve şifahi görüşmeler sonrasında dikilmiş" derken, üzerinde kendi kabartmasının da bulunduğu heykelin kaldırıldığını Milliyet'ten öğrenen İnanır ise şöyle tepki gösterdi "Bu ne perhiz, anlamadım. Heykelin yıkıldığını sizden duydum. Önce yapıp sonra neden yıkıyorlar Ne yaparlarsa yapsınlar, umurumda değil." 


</TEXT>
</DOC>
