<DOC>
<DOCNO> 294756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy17.html </URL>
<DATE> 2004/12/04/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
AP Başkanı Borrell, İstanbul'da... 
</HEADLINE>
<TEXT>

     Avrupa Parlamentosu AP Başkanı Josep Borrell, DİSK, Hak-İş, Türk-İş ve KESK temsilcileriyle görüştü. 
     Çırağan Sarayı'nda basına kapalı gerçekleşen görüşmeye, DİSK Genel Başkanı Süleyman Çelebi, Hak-İş Genel Başkanı Salim Uslu, Türk-İş Genel Eğitim Sekreteri Mustafa Türkel ve KESK Genel Sekreteri Mustafa Avcı katıldı. 
     Çelebi, yaklaşık 1 saat 15 dakika süren görüşmeden ayrılırken gazetecilere yaptığı açıklamada, yararlı bir görüşme gerçekleştirdiklerini belirterek, AB ve Avrupa Parlamentosu'nun azınlık, kültürel ve siyasi haklar konusunda sorunları dile getirdiğini, ancak sendikal hak ve özgürlüklerin öne çıkmadığını ifade ettiklerini söyledi. 
     Çelebi, ''Görüşmede kendileri de açık itirafta bulundu. Bu konunun yeterince dile getirilmediğini raporda belirttiklerini ve ısrarcı olduklarını, bundan sonra çok daha etkin bir diyalog içerisinde olacaklarını söylediler'' dedi. 
     AB konusunda 4 örgütün de aynı görüşleri paylaştığını ifade eden Çelebi, Türkiye'nin başka hiçbir standarda tabi tutulmadan müzakere tarihi alması ve müzakerelerin başlamasını istediklerini kaydetti. 
     Çelebi, müzakere süreci başladığı zaman ve başlamadan önce özellikle 12 Eylül hukukunun ürettiği Sendikalar Yasası, Toplu İş Sözleşmesi ve Grev Yasası konusunda Türkiye'de ciddi engeller olduğunu onların da tespit ettiklerini belirterek, bu konuda girişimde bulunacaklarını ve önemli bir konu olarak gündeme aldıklarını kaydettiklerini söyledi. 
     Gazetecilerin, ''Görüşme talebi sizden mi geldi'' şeklindeki sorusu üzerine Çelebi, ''Görüşme isteği onlardan geldi'' dedi. 
     
     HAK-İŞ GENEL BAŞKANI USLU 

     Hak-İş Genel Başkanı Salim Uslu da, görüşmede, Türkiye'nin bilinen sorunlarının çok abartılı bir biçimde gündemde tutulmasının sendikal hakları gölgede bıraktığını söylediklerini ifade etti. Uslu, ''AB'nin en heyecan veren yanı olan sosyal Avrupa duyarlılığını görmeyişimizi eleştirdik. Bu konuda bize hak verdiler. Bundan sonra raporda yer alan ama çok fazla dillendirilmeyen konular üzerinde duracaklarını, bizim de kendilerini doğrudan uyarmamızı istediler'' diye konuştu. 
     Uslu, özellikle Türkiye'ye müzakere tarihi verilmesinin altını çizdiklerini kaydederek, Borrell'in, Türkiye'nin tarih alacağı ve tarihin tam üyelikle sonuçlanacağı şeklinde umut verici konuştuğunu, görüşmeden umutlu ve iyi izlenimle ayrıldıklarını anlattı. 
     Türk-İş Genel Eğitim Sekreteri Mustafa Türkel ise yararlı bir görüşme yaptıklarını ifade ederek, çalışma hayatının temsilcilerinin AB sürecinde önemli rolleri olacağını ve bunu yerine getirmek için gayret göstereceklerini söyledi. 
     
     BORRELL'İN TEMASLARI... 

     Avrupa Parlamentosu AP Başkanı Josep Borrell, dini cemaatlerin temsilcileriyle bir araya geldi. 
     Fener Rum Patrikhanesi'ne gelişinde Metropolit Meliton tarafından karşılanan Borrell, Patrik Bartholomeos ile yaklaşık 15 dakika görüştü. 
     Görüşmenin sonunda basın mensuplarının görüntü almasına izin verildi. Borrell, daha sonra, Patrikhane bahçesindeki bir başka binaya geçerek, burada Metropolit Meliton, Türkiye Hahambaşısı İshak Haleva, Süryani Kadim Kilisesi İstanbul Metropoliti Yusuf Çetin ve Süryani Katolik Cemaati Temsilcisi Yusuf Sağ'ın da aralarında bulunduğu dini cemaatlerin temsilcileriyle yaklaşık 1 saat süren bir görüşme gerçekleştirdi. 
     Çıkışta gazetecilere açıklama yapan Borrell, ''Çok ilginç bir buluşma gerçekleştirdik. Türkiye'de yaşayan Müslüman olmayan din temsilcileriyle 1 saatten fazla süre birlikte olduk. 14 Aralık'ta parlamentodaki oylamaya ilişkin genel kanılarımızı ilettim. Avrupa Parlamentosu'nun her türlü düşünce, din özgürlüğü uygulamaları konusundaki bağlılığını ilettim'' dedi. 
     Yusuf Çetin de toplantının çok güzel geçtiğini ifade ederek, ''İnşallah ülkemize kısa zamanda tarih verilir. Biz, tüm Hıristiyanlar ve Museviler, ülkemizin bir an evvel bunu hak ettiğine inandığımızı söyledik. Ülkemiz doğru yolda ilerliyor. Ülkemizin bir an evvel AB'ye girmesi için ve daha önce gün alması için hem dua ettiğimizi, hem çalışmalarla desteklediğimizi söyledik'' diye konuştu. 
     Gazetecilerin, ''Toplantıda ruhban okulu konusu gündeme geldi mi'' sorusu üzerine Çetin, ''Birçok konular dile getirildi, konuşuldu. Hepimiz hemfikiriz. Ülkemizin bir an evvel AB'ye girmesini söyledik'' dedi. 
     Öte yandan, Borrell'in Patrikhane'yi ziyaretinden bir süre önce MHP Fatih İlçe Teşkilatı üyesi bir grup, ''Patrik Bartholomeos için 'ekümenik' sıfatının kullanılmasını'' protesto etmek amacıyla Patrikhane'ye doğru yürümek istedi. 
     Polisin yürümelerine izin vermediği gruptakiler, Patrikhane yakınındaki bir sokakta basın açıklaması yaptıktan sonra dağıldı. 
     
</TEXT>
</DOC>
