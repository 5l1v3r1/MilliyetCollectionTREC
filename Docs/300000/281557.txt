<DOC>
<DOCNO> 281557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy14.html </URL>
<DATE> 2004/10/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gönül Tank alınması için 1995 yılından bu yana çalışmalar yapılıyor 
</HEADLINE>
<TEXT>

     Milli Savunma Bakanı Vecdi Gönül, tank alınması için 1995 yılından bu yana çalışma yapıldığını belirterek, şimdilik bu konuda verilmiş hiçbir kararın olmadığını söyledi. 
     Gönül, bazı ziyaretlerde bulunmak üzere Konya'ya gelen Pakistan Savunma Bakanı Roa İskender İkbal ile birlikte Konya Valisi Ahmet Kayhan'ı makamında ziyaret etti. 
     Burada yaptığı konuşmada, Türkiye ile Pakistan'ın iki kardeş ülke olduğunu ifade eden İkbal, Türkiye'yi evi olarak gördüğünü söyledi. 
     Milli Savunma Bakanlığı'nın daveti üzerine Türkiye'ye ikinci kez geldiğini belirten İkbal, ''Türkiye'de kaldığım her dakikadan büyük keyif alıyorum. Türk insanının yakınlığını anlatabilecek kelime bulamıyorum'' dedi. 
     Geçen yıl Milli Savunma Bakanı Vecdi Gönül'ün de Pakistan'ı ziyaret ettiğini ve bir takım görüşmelerde bulunduklarını anımsatan İkbal, Türkiye ile Pakistan arasındaki savunma işbirliğinin arzu edilen düzeyde geliştiğini ifade etti. 
     Konya'ya geliş nedenin ise Mevlana Müzesi'ni ziyaret etmek olduğunu dile getiren İkbal, şunları söyledi 
     ''Pakistan'da Mevlana'ya karşı büyük sevgi duyuyoruz. Ünlü şairimiz İkbal, Mevlana'dan büyük ilham almıştır. Mevlana'nın takipçilerinden biridir. Mevlana, ülkemizde büyük bir bilgin olarak kabul edilmektedir. Ayrıca Konya'da bulunmaktan büyük onur duymaktayım. Gelecek yıl tekrar gelmeyi istiyorum.'' Bir gazetecinin Pakistan ile Hindistan arasında yaşanan olaylar hakkındaki sorusu üzerine İkbal, şöyle dedi 
     ''Hindistan ile Pakistan arasındaki ilişkiler her geçen gün daha da iyiye gitmektedir. Pakistan Başkanı Pervez Müşerref iki ülke arasındaki ilişkileri daha da normal hale getirebilmek için elinden gelenin en iyisini yapmaktadır. Pervez Müşerref, ABD'de Hindistan Başbakanı ile son zamanlarda bir görüşme yaptı. Ümit ediyorum ki Hindistan'ın üst düzey yetkililer de sayın Müşürref'in iyi niyetine karşılık verirler. Pakistan, Hindistan'a karşı yeteri kadar güçlü bir ülkedir. Hindistan ile sorunlarımızı barışçıl yollardan çözmek istiyoruz. Keşmir konusu üzerinde de ciddiyetle duruyoruz.'' İkbal, Pakistan ordusu ve askerlerinin oldukça eğitimli ve iyi organize edildiklerini gönül rahatlığıyla söyleyebileceğini ifade etti. 
     Daha sonra Konya Valisi Ahmet Kayhan, Bakan Vecdi Gönül ve İkbal'e birer kristal vazo hediye etti. Gönül ve İkbal, Valilik'ten sonra Konya Büyükşehir Belediye Başkanı Tahir Akyürek'i ziyaret etti. Milli Savunma Bakanı Vecdi Gönül, bu ziyaretin ikili ilişkilerin gelişmesine katkıda bulunacağını belirterek, ''Sayın bakana, Türkiye'de nereyi gezmek istersiniz diye sorduk. Kendisinin bize söylediği yer Konya oldu. Bu ziyaretin de odak noktasını Mevlana oluşturuyor'' diye konuştu. 
     Ziyaretlerin ardından gazetecilerin sorularını yanıtlayan Gönül, ''Tank alımı'' konusunda yöneltilen bir soruyu, ''Tank alınması için 1995 yılından beri çalışmalar yapılıyor. Bu konuda henüz verilmiş hiçbir karar yok. Hatırlayacaksınız, bundan önceki icra kurulunda bütün çalışmalar durduruldu. Yani tank ihalesi iptal edildi. Şimdi yeniden ne yaparız diye bakıyoruz'' şeklinde yanıtladı. 
     Gönül, Milli Eğitim Bakanlığı'nın bütçesinin Milli Savunma Bakanlığı'nın bütçesini geçmesine ilişkin bir soru üzerine ise ''Hükümette tasarrufa riayet ediliyor. Bütün kurumlarımız da genel kurala uyuyor'' dedi. 
     Daha sonra Gönül ve İkbal, Mevlana Müzesi'ni ziyaret ederek yetkililerden bilgi aldı. 
     
</TEXT>
</DOC>
