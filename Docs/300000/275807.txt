<DOC>
<DOCNO> 275807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/spo05.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirbaz Rooney 
</HEADLINE>
<TEXT>


İngiliz basını, Manchester United'da ilk kez forma giyen ve üç gole imzasını atan yıldız futbolcuyu göklere çıkardı. Yorumcular, Fenerbahçe'nin ilk yarıda hayal kırıklığı yarattığı görüşünde birleştiler 

NEVSAL ELEVLİ LONDRA 


Rooney şov 
İNGİLİZ ITV televizyonu, naklen yayınladığı Manchester United - Fenerbahçe maçında gecenin kahramanını Wayne Rooney olarak ilan etti. ITV'nin yorumcuları, Manchester'ın, Avrupa kupalarındaki tarihi sonuçlarından birini aldığı görüşünde birleşirken, 17 milyon sterline Everton'dan alınan Rooney'in muhteşem bir giriş yaptığını söylediler. Birçok yorumcu, maçın "Rooney şov'a" dönüştüğünü de belirttiler. 

Taraftara övgü 
NTV televizyonu ise maç öncesi çok şey beklenen Rooney'in yıldızlaştığını belirtti. Fenerbahçe'nin hiçbir varlık gösteremediğine değinen yorumcular, Türk takımının ikinci yarıda biraz kıpırdandığını, ancak bunun da skora yetmediğine değindiler. Ayrıca ITV televizyonunun yorumcuları, Fenerbahçe taraftarlarına da övgüler yadırdılar ve "2 - 0 gerideler, ama h l optimistik destek veriyorlar" dediler. 

Rüştü çaresiz 
ITV'NİN yorumcuları özellikle Giggs'in golünü övdüler. İngilizler, genelde kafa golü atmayan Giggs'in fantastik vuruşunda kaleci Rüştü'nün şansı olmadığını vurguladılar. Ayrıca Rooney'in gollerinde de Fenerbahçe kalecisinin hatası olmadığını belirttiler. Devre arasındaki röportajlarda ise İngiliz yazarlar, Rooney'i sihirbaza benzettiler, Fenerbahçe'yi ise şaşırdıklarını söylediler. 

'Atatürk'ün takımı' 

Old Trafford Stadı'nda dağıtılan tanıtım kitapçığında, Fenerbahçe ile ilgili ilginç yorumlar yapıldı. Dergide, "Türkiye'nin kurucusu Atatürk de Fenerbahçeli'ydi. Teknik Direktör Daum ikinci sezonunu yaşıyor. Daum, daha önce Türkiye'nin üçüncü takımı Beşiktaş'ı çalıştırmıştı" ifadeleri yer aldı. 
FENERBAHÇE ile Galatasaray rekabetine yer verilen kitapçıkta, Sounnes'ın Kadıköy'e diktiği bayrak da hatırlatıldı. Saracoğlu Stadı'nın altına, Sarı-Kırmızı logosu olan bir hamburgerci açılmasına izin verilmediğine dikkat çekildi. Bu arada büyük bir hataya imza atılarak Nobre'nin Sakarya'dan transfer edildiği belirtildi. 

Avrupa'da gol yağmuru 

8 maçta 31 gol 
ŞAMPİYONLAR Ligi'nde dün gece oynanan maçlarda adeta gol yağmuru yaşandı. Sekiz maçta fileler toplam 31 kez havalanırken, dört grupta en gollü karşılaşma Manchester United'ın, Fenerbahçe'yi 6 - 2 yendiği maç oldu. Manchester'da ilk maçına çıkan Rooney hat - trick yaptı. En farklı sonuçları da Manchester United ile birlikte Ajax'ı 4 - 0 yenen Bayern Münih elde etti. Maç başına gol ortalaması 3.87'yi buldu. 

Real zoru başardı 
ZOR günler geçiren Real Madrid, B Grubu'nda sahasında ağırladığı Roma karşısında da henüz 22. dakikada 2 - 0 yenik duruma düşmesine rağmen, Raul 2 , Figo ve Roberto Carlos'un golleriyle 4 - 2'lik galibiyete ulaşarak moral buldu. Aynı grupta D.Kiev, Roma'dan sonra B.Leverkusen'i de yenerek ikide iki yaptı. Liverpool'u tek golle geçen Olympiakos, tam 32 yıl sonra bir İngiliz takımını yenmeyi başardı. Monaco da Deportivo karşısında galibiyetle tanıştı. 

Son gülen Lyon 1-2 

Fenerbahçe'nin grubunda yer alan Fransız temsilcisi, Prag deplasmanında 3 puanla tanıştı. Ev sahibi ise galibiyeti koruyamadı 

Çekler'i yıktı 
ŞAMPİYONLAR Ligi'nde Fenerbahçe'nin yer aldığı D Grubu'nda oynanan diğer maçta Fransız temsilcisi O.Lyon, rakip sahada Çek şampiyonu Sparta Prag'ı 2 - 1 mağlup etti. Karşılaşmanın 7. dakikasında ev sahibi ekip Tomas Jun'un golüyle öne geçti. Ancak 25. dakikada Essien, Lyon'a beraberliği getirdi. 

Wiltord farkı 
MAÇIN 58. dakikasında sahneye çıkan Wiltord, konuk takımı öne geçirdi. Böylece gruptaki ilk maçta Manchester United önünde 2 - 0 öne geçmesine rağmen beraberliğe razı olan Lyon bu kez üç puanı alırken, Fenerbahçe'den sonra ikinci maçından da yenilgiyle ayrılan Sparta Prag'ın ümitleri iyice azaldı. 


</TEXT>
</DOC>
