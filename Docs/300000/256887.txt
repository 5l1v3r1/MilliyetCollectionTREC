<DOC>
<DOCNO> 256887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur18.html </URL>
<DATE> 2004/07/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'de coğrafya eğitimi yetersiz... 
</HEADLINE>
<TEXT>

     Türkiye'de ilköğretim okullarında coğrafya öğretiminin yetersiz olduğu bildirildi. 
     Çanakkale Onsekiz Mart Üniversitesi ÇOMÜ Coğrafya Bölümü, Türk Coğrafya Kurumu ile Çanakkale Milli Eğitim Müdürlüğü'nün düzenlediği ''Çanakkale Coğrafya Toplantısı''nın sonuç bildirgesi açıklandı. 
     ÇOMÜ'den yapılan yazılı açıklamaya göre, bildirgede, coğrafyanın, toplumda genellikle kendi tanımı dışında ve ezberlenecek bir bilim dalı gibi algılandığı, ancak son dönemlerde, dünyayı anlamak ve yorumlayabilmek için pek çok kesimden insanın ilgisini geçmişe oranla daha fazla çektiği belirtildi. 
     Coğrafya öğretiminin Türkiye'de yetersiz kaldığının belirlendiği kaydedilen bildirgede, şöyle denildi 
     ''İlköğretimdeki coğrafya öğretim programları, 8 yıllık zorunlu eğitim düşünüldüğünde yetersizdir. 8. sınıfın sonunda sınavlara giren öğrenciler, coğrafya sorusu çözmek zorundadır. Ancak 8. sınıfta coğrafya dersi yoktur. Coğrafya konularının tarih öğretmenleri tarafından verilmesi veya tersi durumda, derslerden yeterli verim alınamamaktadır. 
     4. sınıftan başlayarak doğal afetler ve korunma yolları açıklanmalı, bu alandaki bilgiler, ilişki kurulabilecek konuların içine yerleştirilmelidir. Ders kitaplarının yazımında, Milli Eğitim Bakanlığı'nın, üniversitelerin coğrafya bölümleri, Türk Coğrafya Kurumu ve sivil toplum kuruluşlarıyla işbirliği içinde bulunması gerekir.'' 
     Öğrencilerin ilköğretimden başlayarak ''ders programlarının yükü altında ezilmeye başladığı'' ifade edilen bildirgede, ÖSS'nin dersler üzerindeki etkisi de şöyle açıklandı 
     ''ÖSS uygulaması, eğitim alanındaki tüm önemli hedefleri geriye itmiştir. Öğrenciler, 9. sınıftan başlayarak test sorusu çözme maratonunun içine girmekte ve bu süreç sona erene kadar başka konulara ilgi göstermemektedir. Öğrencilerin derse olan ilgisini, ÖSS'de o konuyla ilgili soru çıkma olasılığı belirlemektedir. Sınava odaklı eğitim sistemimiz, pasif öğrenciler yığını ve ezberci eğitim modeli üretmektedir. ÖSS engeli önünde öğrenci yığılmasını önlemek ve ülkenin ihtiyaçlarını karşılamak için etkili bir yönetim sistemi oluşturulmalıdır.'' 
     
</TEXT>
</DOC>
