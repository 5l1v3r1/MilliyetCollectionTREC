<DOC>
<DOCNO> 275045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun23.html </URL>
<DATE> 2004/09/26/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Hamas, İsrail'in yurt dışındaki hedeflerine saldıracağını açıkladı 
</HEADLINE>
<TEXT>

     Filistinli aşırı dinci Hamas örgütü askeri kanadı, Hamas yetkilisi İzzettin El Şeyh Halil'in, Suriye'nin başkenti Şam'da öldürülmesinden İsrail'i sorumlu tutarak, İsrail'in yurt dışındaki hedeflerine saldırı düzenleyecekleri tehdidinde bulundu. 
     Örgütün askeri kanadı İzzeddin El Kasım Tugayları tarafından yapılan açıklamada, ''Siyonist düşman, mücadelemizi Filistin dışına taşıdı. Bundan böyle eylemlerinin sorumluluğunu alacak'' denildi. 
     Açıklamada, ''Bugüne kadar mücadelemizi yurt dışına taşımamıştık. Ancak İsrail bunu yaptı ve sonuçlarına katlanacak'' ifadesi kullanıldı. 
     Öte yandan, Hamas örgütünün Lübnan'daki bir temsilcisiyle, Suriye'nin başkenti Şam'daki bir sözcüsü, örgütün, İsrail'in yurtdışındaki hedeflerine saldırı düzenlenmesi konusunda karar aldığını yalanladılar. 
     Hamas'ın Lübnan'daki temsilcisiyle, Şam'daki sözcüsü, Hamas'ın sadece İsrail'de ve işgal altındaki topraklarda saldırı düzenleyeceğini kaydetti. 
     İsrail hedeflerine karşı çok sayıda saldırı düzenleyen Hamas bugüne kadar, politikalarının İsrail'in yurtdışındaki hedeflerine saldırmamak olduğunu açıklamış ve buna uymuştu. 
     Bu arada, Hamas'ın Gazze sözcüsü Müşir El Masri, saldırıyla ilgili olarak İsrail gizli servisi Mossad'ı suçlayarak, ''Hamas yetkililerinin öldürülmesi, direnişi ve hareketimizi engelleyemeyecektir. Tersine, düşmana karşı acı verici intikam eylemleri düzenleyeceğiz'' dedi. 
     El Masri, ''İsrail, bu eylemle krizi dışarıya taşımış ve bölgeyi bir şiddet döngüsüne sokmuştur'' ifadesini kullandı. 
     İsrail Başbakanı Ariel Şaron'a yakın bir İsrailli yetkili ise Kudüs'te AFP'ye, ''eyleme ilişkin medyadan duyduklarımızdan başka bilgimiz yok'' açıklamasında bulundu. İsrail Devlet Radyosu ise saldırının, ''İsrail ordusu tarafından yapılmış olabileceğini'' belirtirken, İsrail televizyonu 2. kanalı da ismi açıklanmayan güvenlik kaynaklarına dayanarak, saldırının arkasında İsrail'in olduğunu söyledi. 
     Televizyonun haberinde, ''güvenlik kaynaklarının yayınlanmamak üzere yapılan açıklamalarıyla, Şam'daki üst düzey Hamas yetkilisinin öldürülmesinden İsrail'in sorumlu olduğunun doğrulandığı'' ifade edildi. 
     İsrail yetkilileri ise Hamas yetkilisinin öldüğü patlamayla ilgili yorum yapmayı reddettiler. 
     
     TEPKİLER 
     Filistin'in, İsrail ile müzakerelerden sorumlu Bakanı Saip Erakat ise AFP'ye yaptığı açıklamada, ''Bu saldırıyı lanetliyoruz ve şiddetin şiddet doğuracağını bir kez daha ifade ediyoruz'' dedi. 
     İsrail Başbakanı Ariel Şaron, İsrail Devlet Radyosu'na verdiği demeçte, İsrail ordusuna, Filistinli silahlı gruplara karşı operasyonları yoğunlaştırma emri verdiğini ve ''İsrail hedeflerine roket ve havan toplarıyla saldıran Filistinli teröristlere karşı mücadelenin dozunun arttırılacağını'' belirtmişti. 
     Şam'da, arabasına yerleştirilen bombanın patlaması sonucu ölen Hamas yetkilisi İzzettin El Şeyh Halil'in, Hamas'ın askeri lideri olduğu öne sürülmüştü. 
     Filistin kaynakları, 12 yıl önce İsrail tarafından Lübnan'a sürülen 42 yaşındaki Halil'in, Hamas'ın ''Filistin toprakları dışındaki askeri kanat sorumlusu'' olduğuna inanıldığını açıklamıştı. 
     Radikal Filistinli örgüt Hamas'ın Lübnan'daki temsilcisi Usame Hamdan ise Halil'in örgüt içinde bir yetkili olduğunu, ancak daha üst düzey liderlerden biri olmadığını söylemişti. 
     
</TEXT>
</DOC>
