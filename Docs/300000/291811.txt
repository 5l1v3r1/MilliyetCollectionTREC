<DOC>
<DOCNO> 291811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur08.html </URL>
<DATE> 2004/11/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Devlet ile özel üniversiteler arasındaki puan farkı açılıyor... 
</HEADLINE>
<TEXT>

     Vakıf ve devlet üniversitelerindeki aynı bölümlere yerleştirilen öğrencilerin Öğrenci Seçme Sınavı'nda ÖSS aldıkları puanlar arasındaki fark 100'ü geçti. ODTÜ'nün bilgisayar mühendisliği bölümüne en düşük 369 puanla öğrenci yerleştirilirken, bir vakıf 
     üniversitesinin aynı bölümüne 268 puan alan öğrenci de kayıt yaptırdı. 
     ÖSYM tarafından çalışmaları tamamlanarak yayınlanan 2004 ÖSS'ye ilişkin istatistikler, sayıları 25'i geçen vakıf 
     üniversitelerinin yükseköğretimi paraya endeksli hale getirdiğini gösterdi. İstatistiklere göre, bir devlet üniversitesinin yüksek puanlı bir bölümünde okumak isteyen öğrencinin ÖSS'de neredeyse dereceye girmesi gerekirken, maddi durumu iyi olan başka bir öğrenci devlet üniversitesine yerleştirilen öğrenciden 100 puan düşük alsa bile vakıf üniversitesinde aynı bölümde okuyabiliyor. 
     
     268 PUANLI BİLGİSAYAR MÜHENDİSLİĞİ 
     Türkiye'de en iyi eğitimin verildiği üniversitelerden ODTÜ'nün bilgisayar mühendisliği bölümüne yapılan yerleştirme işlemi sonucunda taban puan 369 olarak belirlenirken, aynı bilgisayar mühendisliği bölümü bir vakıf üniversitesinde örneğin 268 puana kadar iniyor. İki üniversiteye yerleştirilen en düşük puanlı öğrenciler arasındaki fark ise 101 puanı buluyor. ODTÜ'nün bilgisayar mühendisliği bölümüne birinci olarak yerleşen öğrencinin puanı 378 iken, örnek olarak alınan bir vakıf üniversitesinin bilgisayar mühendisliği bölümüne birinci giren öğrencinin puanı 320 oldu. 
     Öte yandan Ankara Üniversitesi Hukuk Fakültesi'nin bu yılki taban puanı 337, tavan puanı 360 olarak gerçekleşirken, İstanbul'daki iki vakıf üniversitesinin aynı fakültelerinin taban puanı 268 tavan puanı 319 oldu. 
     
</TEXT>
</DOC>
