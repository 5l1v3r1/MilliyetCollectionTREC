<DOC>
<DOCNO> 270886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yazar/guclu.html </URL>
<DATE> 2004/09/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okullar açılıyor ama... 
</HEADLINE>
<TEXT>


Okulların açılması eskiden güle oynaya karşılanırdı. Oysa şimdi, okulların açılması sanki bir felaketin habercisi gibi. Özellikle de büyük kentlerde. 
İstanbul trafiğinin nasıl olacağını tahmin bile edemiyoruz. Çünkü daha şimdiden telaşı başladı. Eve, işe nasıl, hangi yoldan, kaç saatte gideriz'in hesabı yapılıyor. 
Trafik olayın sadece bir yönü. Esas zor olan, iyi bir okul bulmak. Torpilin ya da okula yüklüce bağışta bulunacak ekonomik gücün yoksa yandın. İyi okulların zorunlu bağış kotası en az iki üç milyar liradan başlıyor. 
Okul evinin karşısında da olsa, bir bahane yaratılıp kayıt şansınız sıfıra indiriliyor. Yok eğer yüklü bir bağış yapıyorsanız, tüm kapılar size açılıyor. 
Mevcut yönetmeliklere göre, ilgili okulun yakın çevresi dışındaki semtlerden öğrenci alınması yasak. Ama pazartesiden itibaren İstanbul trafiğini felç edecek on binlerce servis aracını takip edin. Çok önemli bir bölümünü, hani o bu mahallenin dışında hiçbir mahalleden öğrenci almayan sözde okulların önünde göreceksiniz. 
Yapılan bir araştırmaya göre, servislere harcanan para, İstanbul Milli Eğitimi'nin bütçesinden daha fazla. Yani, uzaktaki okullara gitmek için harcanan paralar, yakındaki okullara harcansa, gidilen okullardan daha iyi bir ortam hazırlanacak ama ne ilgileneni var ne de sorgulayanı. 

Dolmayan kontenjanlar 
Hala pek çok okulun kontenjanı dolmuş değil. Anadolu liseleri, kolejler, fen liseleri ve süper liselerdeki bu açık kontenjanlar, bir şekilde mutlaka doldurulmalıdır. Onca öğrenci kapıda beklerken yönetmeliklerin arkasına saklanmak kimseye bir şey kazandırmaz... 
Öğrenci ve velilerin dört gözle beklediği bir destek de, üniversiteyi kazanıp da liseden mezun olamayan öğrencilere yönelik. Yeni bir sınav hakkı mı olur yoksa farklı bir seçenek mi gündeme gelir bilmiyoruz. Ama ne yapılacaksa bir an önce yapılmalı ki yüreklere su serpilsin. 

Alemdaroğlu - YÖK kavgası 5 
İstanbul Üniversitesi Rektörü Kemal Alemdaroğlu ile YÖK arasındaki gerginliğin dozu giderek artıyor. Konuyla ilgili yorum ve açıklamalar da her geçen gün yeni boyutlar kazanıyor. 
Sanki ortada bir futbol maçı söz konusuymuş gibi taraflar oluşuyor. Gözü kapalı Teziç'i destekleyenler olduğu gibi, gözü kapalı Alemdaroğlu'nu destekleyenler var. YÖK'ün, üniversitelerin, bilimin, bilim adamlarının onuru, saygınlığı hiç kimsenin umurunda değil. Oysa bu kayıkçı kavgasında en büyük zararı kurumlar görüyor. 
Dün, eğer söz konusu olan bilimse, gönderin son 10 yıldaki bilimsel çalışmalarınızı yayımlayalım çağrısında bulunmuştum. Gelmeye başladı. Gelenleri yayımlayacağız. Göndermeyenlere de elbette yok ki göndermediler demeyeceğiz. Ama öyle anlayanlar da çıkabilir. 
Örneğin YÖK üyeleri bize göndermeseler bile YÖK'ün internet sitesinde yayımlayabilirler. Bu sayede belki de internet sitelerini de güncelleştirirler. Aylarca ölen üyeler, başka üniversitelerde rektör olanlar, tası tarağı toplayıp gidenler hala YÖK üyesi gözüküyorlar. 
YÖK'ün neresi düzgün ki sitesi düzgün olsun demeyeceğim ama bu kadarı da ayıp. Siz asıl şoku, "Kim bugüne kadar bilim adına ne yaptı " sorusunun cevabı ortaya konsun o zaman görün. Bu açıklamayı dört gözle bekliyorum... 
Özetin özeti Bilim adamının çapı bilime yaptığı katkıdan, yöneticilerin çapı da kazandırdıkları eserlerle ölçülür. Anlaşılan o ki lafın ötesine geçip bunları tartışmanın zamanı çoktan geldi de geçiyor... 



</TEXT>
</DOC>
