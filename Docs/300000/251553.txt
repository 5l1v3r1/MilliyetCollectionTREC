<DOC>
<DOCNO> 251553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/axsiy02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yol göstermek Bush'a düşmez' 
</HEADLINE>
<TEXT>


Fransa Cumhurbaşkanı Chirac, Bush'un, "Ben olsam Türkiye ile müzakerelere hemen başlardım" sözlerine, "AB'ye yol göstermek Bush'a düşmez" yanıtını verdi 


NATO Zirvesi'nin sürprizi, Fransa Cumhurbaşkanı Jacques Chirac'ın, Türkiye'ye verdiği AB desteği nedeniyle George Bush'a yaptığı çıkış oldu. 
Chirac, basın toplantısında, Bush'un, "Ben olsam Türkiye ile müzakerelere hemen başlardım" sözlerinin hatırlatılması üzerine, "Bush, yetki alanının dışına çıktı demektir. AB'ye yol göstermek Bush'a düşmez" dedi. 

'Daha zamanı var' 
Bush'un sözlerine sert tepki gösteren Chirac, "Bu benim Meksika ve ABD ilişkileri konusunda görüş bildirmem gibi bir şey. Ben müzakerelere başlanmasın, demiyorum ama daha zamanı var. Bazı şartların yerine getirilmesi gerek" diye konuştu. 
Konuşmasında Sezer'le ikili görüşmesine değinen Chirac, önce NATO Zirvesi'nin ne kadar süratle hazırlandığından, daha sonra Türkiye ve Fransa'nın siyasi, sosyal ve kültürel alandaki mükemmel ilişkilerden ve sonunda da Türkiye'nin AB adaylığından söz ettiklerini anlattı. Chirac, bu konuda şöyle konuştu 
"Bu konu Türkiye'yi çok endişelendiriyor. Sayın Sezer'e, Türkiye - AB bütünleşmesinin arzu edilir olduğunu söyledim. Tarihi açıdan Türkiye Avrupalıdır. Helsinki Zirvesi'nde Türkiye'nin adaylık statüsü tekrar teyit edildiğinde Fransa benim tarafımdan temsil ediliyordu. İstikrarlı, modern, demokratik ve laik olması Türkiye'yi gurubumuzda saymak için önemli. Bu bakımdan bölgede emsal sayılır. Ama elbette bir kulübe bile girerken bazı kriterleri yerine getirmeniz gerekir. 

'Atılan adımlar önemli' 
Kopenhag kiriterleri gibi, serbest piyasa ekonomisi gibi şartların yerine gelmesi önemli. Son dönemdeki gelişmeler bu konuda önemli adımlar atıldığını gösteriyor." 
Türkiye'nin bütün şartları yerine getirip getirmediğinin Avrupa Komisyonu'nun sonbaharda hazırlayacağı raporda görüleceğine dikkat çeken Chirac, şöyle devam etti 
"Yapılan reformlar acaba hayata geçti mi Bunları göreceğiz. Eğer Avrupa Komisyonu olumlu bir rapor hazırlarsa AB Konseyi müzakereleri başlatma kararı verecektir. Ama bu uzun ve zor bir müzakere sürecidir. Şahsi kanaatim, Türkiye'nin AB ile bütünleşmesinin her iki taraf için de iyi olacağı yönünde. Elbette ki, şartlar yerine getirilirse. Artık bunun geri dönülmez bir sürece tekabül ettiğini söylemem gerek" 

Teşekkür etti 
Zirve organizasyonunu öven Chirac, "Sayın Sezer'e müteşekkirim. Aynı şekilde Sayın Erdoğan'a teşekkürlerimi iletmek isterim. Düzenlenmesi çok zor, karmaşık bir toplantıyı mükemmel bir şekilde düzenlediler" şeklinde konuştu. 
Chirac, "Sayın Sezer'den İstanbul halkına bir mesaj iletmesini rica ettim İstanbul mükemmel bir şehir ve şehir halkından günlük hayatı altüst ettiğimiz için özür dilemek istiyorum, bu bizim kabahatimizdi" açıklamasını da konuşmasına ekledi. 


</TEXT>
</DOC>
