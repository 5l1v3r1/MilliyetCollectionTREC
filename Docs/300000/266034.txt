<DOC>
<DOCNO> 266034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo09.html </URL>
<DATE> 2004/08/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'a hazırlanıyor... 
</HEADLINE>
<TEXT>

     Sahasında konuk ettiği Sakaryaspor'u yenerek istikrarlı çıkışını sürdüren Gaziantepspor, bu hafta deplasmanda yapacağı Beşiktaş maçının hazırlıklarına başladı. 
     Teknik Direktör Nurullah Sağlam, AA muhabirine yaptığı açıklamada, Sakaryaspor maçını unuttuklarını, Beşiktaş maçına üç puan parolasıyla hazırlandıklarını söyledi. 
     Deplasmanda karşılaşacakları Beşiktaş maçının çok zorlu geçeceğini belirten Sağlam, şöyle konuştu 
     ''Beşiktaş, gerçek gücünü göstermiyor. Bu maçta işimiz zor olacak. Rakibimiz, içinde bulunduğu sıkıntılı durumdan kurtulmak ve iyi bir başlangıç yapmak için sahaya mutlak üç puan için çıkacak. Tabii ki bizim de hedefimiz üç puan olacak. 
     Çok zorlu bir 90 dakika bizi bekliyor. Futbolcularım bu maçın önemini biliyor. Yoğun bir hazırlık döneminden geçiyoruz. Artık, ligde kolay maç yok. Tüm hesaplarımız galibiyete yönelik. Güçlü rakibimiz Beşiktaş'ı yenip, ligdeki tırmanışımızı sürdürmek istiyoruz.'' Sağlam, Beşiktaş maçı öncesinde sakat olan Hasan Özer ve Lazorov'un durumunun sıkıntı yarattığını, bu futbolcuların durumunun maç günü belli olacağını sözlerine ekledi. 
     
</TEXT>
</DOC>
