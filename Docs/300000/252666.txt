<DOC>
<DOCNO> 252666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy04.html </URL>
<DATE> 2004/07/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Aksu Saldırıyı şu anda ''şu örgüt ya da şu kişi yaptı'' diyemeyiz... 
</HEADLINE>
<TEXT>

     İçişleri Bakanı Abdülkadir Aksu, Van'daki saldırıyla ilgili olarak, ''Saldırıyı, şu anda 'şu örgüt ya da şu kişi yaptı' diyecek durumda değiliz'' dedi. 
     İçişleri Bakanı Aksu ile Milli Eğitim Bakanı Hüseyin Çelik, dün, Vali Hikmet Tan'a yönelik düzenlenen bombalı saldırıyla ilgili incelemede bulunmak üzere, özel uçakla Van'a geldi. 
     Bakanlar, Vali Hikmet Tan'ı makamında ziyaret ederek, olaya ilişkin bilgi aldılar. 
     Valilikte açıklama yapan Bakan Aksu, bir süre önce Gürpınar'ın Oğuldam Köyü'ndeki saldırıda da üç askerin şehit olduğunu anımsatarak, ''Terör ve şiddet, bugüne kadar olduğu gibi yarın da bir yere varamayacaktır. Bölge insanı, terör yüzünden çok sıkıntı yaşadı. Halkımız, geldiğimiz huzur ortamının bozulmasını istemiyor. Kimse barışımızı, huzurumuzu ve güvenliğimizi bozamayacaktır'' dedi. 
     Bombalı saldırıyı nefretle kınadığını ifade eden Aksu, olayın ardından dün akşam saatlerinde Van'a gönderilen bomba uzmanı ekiplerin incelemelerini sürdürdüğünü, toplanan parçaların Jandarma Kriminal Laboratuvarı'nda incelendiğini söyledi. 
     Patlamanın meydana geldiği otomobil ile ilgili önemli bilgilere ulaştıklarını şimdiye kadar kimsenin gözaltına alınmadığını belirten Aksu, ''Saldırıyı, şu anda 'şu örgüt ya da şu kişi yaptı' diyecek durumda değiliz. Çalışmalar sonucunda elde edilecek verilere göre bu işin arkasındaki kişi veya örgütü ortaya çıkaracağız'' diye konuştu. 
     Bir gazetecinin, ''PKK olayı kınadı ve lanetledi. Bunu nasıl değerlendiriyorsunuz '' sorusu üzerine Aksu, neticelerin ortaya çıkmasından sonra değerlendirme yapacaklarını söyledi. 
     Gazetecilerin, ''araca bırakılan bombanın uzaktan kumandayla patlatılmasının, ilk kez Doğu ve Güneydoğu Anadolu Bölgesi'nde gerçekleştirilen bir saldırı tarzı olduğu'' yönündeki ifadeleri üzerine Aksu, bölgede bu tarz saldırıların 7 kez yapıldığını, ''araç içine değil de yol kenarına bırakılan bombanın uzaktan kumandayla patlatılması'' olaylarının daha önce de yaşandığını vurguladı. 
     Aksu, ''Bir terör örgütü, diğer terör örgütünü lanetliyor. Bunu nasıl değerlendiriyorsunuz '' sorusuna ise ''Terörü herkes lanetliyor. İstanbul'daki olayları da yaptığımız incelemeler sonucunda hangi örgütün yaptığını ortaya çıkarmıştık. Onlar da yalanlamışlardı'' diye yanıt verdi. 
     Aksu, olayda hayatını kaybedenlerin ailelerine başsağlığı, yaralılara da acil şifa dileğinde bulundu. 
     Bakan Çelik ise bu tür olayların asıl amacının toplumda korku yaratmak olduğunu ifade ederek, ''Terör korku yaratırsa amacına ulaşır. Vatandaşımızın bu tür oyunlara gelmeyeceğine inanıyorum'' dedi. 
     Bölgede ve Van'da çok güzel gelişmelerin yaşandığını, yakın zamanda Van'da yeni okulların temelini atacaklarını vurgulayan Çelik, bu tür olayların, bu güzel gelişmeleri gölgelemeye yönelik olduğunu söyledi. 
     Aksu ve Çelik, Vali Tan'ı ziyaretin ardından, olayın meydana geldiği Ordu Caddesi'nde patlamada hasar gören işyerlerinde inceleme yaptılar esnaf ve vatandaşlarla sohbet ettiler. 
     Bakanlar, daha sonra Van Devlet Hastanesi'ndeki yaralıları ziyaret ederek, geçmiş olsun dileğinde bulundular. 
     
</TEXT>
</DOC>
