<DOC>
<DOCNO> 251820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/spor/axspo02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da, Gallardo şoku 
</HEADLINE>
<TEXT>


Galatasaray'ın almak istediği Arjantinli futbolcunun dizinden ameliyat olacağı ortaya çıktı. Yönetici Fatih Gökşen bu durumu bildiklerini ve transferden vazgeçmelerinin söz konusu olmadığını açıkladı 

EROL DEMİRKOL 


Ole'ye konuştu 
GALATASARAY'IN uzun süredir peşinde olduğu Arjantinli Marcelo Gallardo'nun dizinden sakat olduğu ortaya çıktı. Arjantin'in önde gelen gazetelerinden Ole'ye konuşan River Plateli futbolcu, "Dizimden sakatım. Önümüzdeki günlerde ameliyat masasına yatacağım" dedi. Transferiyle ilgili olarak çarpıcı açıklamalar yapan Gallardo "Yüreğimle karar verirsem, hayatımın sonuna kadar River Plate'te kalmak isterim, çünkü burası benim yuvam" ifadelerini kullandı. 

'Atroskopi olacak' 
GALLARDO, ailesiyle birlikte transferine karar vereceğini belirterek "Onların geleceğini düşünmek zorundayım" diye konuştu. Bu gelişmelerin ardından yönetici Fatih Gökşen'in yıldız oyuncunun sakatlığından haberleri olduğunu açıklaması şaşkınlık yarattı. Gökşen "Atroskopi olacak. Zaten operasyon sonrası bizle görüşmek istediğini söylemişti. Transferden vazgeçmemiz söz konusu değil" dedi. Bu arada Galatasaray, Malatyasporlu Serkan Özsoy'a transfer teklifinde bulundu. 

Araba yasak 
Hagi, otel ile saha arasındaki yolun arabayla gidilmesini yasakladı. Futbolcular, kendilerine kiralanan bisikletlerle ilginç görüntüler oluşturdu. Bu arada Hakan Şükür'ün, "Çocukluğumuzu yaşayamamıştık, bisiklet iyi oldu" sözleri kahkahalara neden oldu. 

Cim-Bom'da Hagi fırtınası 

GALATASARAY'DA Hollanda kampı ağır bir tempoda başladı. Hagi, ilk çalışmada oyuncularını adeta bayılttı. İtalyan kondisyoner Giovanni'nin de yer aldığı idmanda futbolcular dört gruba ayrıldı. Her gruba ayrı zaman dilimi belirlendi ve 500 metrelik hızlı tempolu koşular yapıldı. Hagi, oyuncularına sürekli "Daha hızlı" diye bağırdı. 
SARI-Kırmızılılar'ın kollarına takılan saatlerle her tur sonunda zamanlar kontrol edildi ve performanslarına göre antrenman yapmaları sağlandı. En iyi dereceleri elde edenler arasında kendilerini göstermek isteyen PAF takım oyuncuları Arda, Mülayim ve Uğur yer aldı. Akşam ise hazırlıklar çift kale maçla sürdürüldü. 

Conceicao geliyor 

GALATASARAY'IN yeni transferlerinden Brezilyalı yıldız Conceicao bu akşam İstanbul'a gelecek. Yarın sağlık kontrolünden geçecek olan tecrübeli futbolcu daha sonra Sarı - Kırmızılı takımın Hollanda kampına katılacak. Conceicao, İspanya basınına yaptığı açıklamada, "Türkiye'ye gideceğim için mutluyum. Benim için yepyeni bir hayat başlıyor" dedi. 

Galatasaray Günlüğü 


Hasan Şaş formda 
HOLLANDA kampında arkadaşlarını en çok güldüren isim olan Hasan Şaş'ın yeni saç stili de arkadaşları arasında şaka konusu oldu. Sarı - Kırmızılılar, henüz tam uzamayan saçlarına bant takan yıldız futbolcuya uzun süre güldüler. 

Futbolcular üşüyor 
GALATASARAY'IN kamp yaptığı Arnheim bölgesinin soğuk olması futbolcuları şaşkına çevirdi. Sabah antrenmanında oyuncuların üşüdüğü gözlenirken, hava sıcaklığının 10 dereceye kadar düştüğü bildirildi. 

Aykut'tan güvence 
SARI - Kırmızılı takımın genç kalecilerinden Aykut, yeni sezonda hedefinin kaleyi teslim almak olduğunu açıkladı. Aykut, "Mondragon'un yokluğunda kendimi en iyi şekilde göstereceğim" diye konuştu. 

Hakan'ın dönüşü 
GEÇEN sezonun büyük bölümünde forma şansı bulamayan Hakan Ünsal, Hagi ile çalışmaktan memnun olduğunu söyledi. Tecrübeli futbolcu, "Kötü günler benim için artık geride kaldı. Çok çalışıp, istenen seviyeye geleceğim" dedi. 


</TEXT>
</DOC>
