<DOC>
<DOCNO> 290523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonyas02.html </URL>
<DATE> 2004/11/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
"Ne var ne yok " sorusuna cevap "iş yok"... 
</HEADLINE>
<TEXT>

     Konya Büyükşehir Belediyesi bünyesinde faaliyetlerini sürdüren Sosyal Araştırmalar Merkezi Müdürlüğü'nce SAMM , hazırlanan bir projeyle halka sorulan ''Ne var ne yok '' sorusuna vatandaştan ''İş yok'', ''Bakkal var, denetleyen yok'', ''nüfus artışı var metro yok'' gibi cevaplar geldi. 
     SAMM Müdürü Mücahit Küçüktığlı, AA muhabirine yaptığı açıklamada, halkla ilişkilerde farklı bir yöntem uyguladıklarını, düşüncelerini ve eleştirilerini açıklayacak fırsatı bulamayan vatandaşın görüşünü anketler yardımıyla anlamaya çalıştıklarını söyledi. 
     Bu amaçla uyguladıkları ''Ne var ne yok '' projesinin, vatandaş ile belediye arasında köprü oluşturduğunu belirten Küçüktığlı, ''Vatandaşa Ne var ne yok sorusuyla bir şekilde hatırını soruyoruz. Aklına gelecek her konuda fikir beyan etme şansı tanıyoruz. Böylece belediye olarak insanlarla sıcak iletişime geçmeyi ve daha önce söylenmeyenlerin söylenmesini sağlamayı hedefliyoruz'' dedi. 
     Küçüktığlı, 27 Ekim ile 10 Kasım tarihleri arasında kentin bazı yerlerine asılan afişlerle sorulan ''Ne var ne yok '' sorusuna vatandaşların, alo 181 Açık Kapı Hattı, internet ve mektupla cevap gönderdiğini anlattı. 
     Konyalıların ''Ne var ne yok '' sorusuna ilginç cevaplar verdiğini ifade eden Küçüktığlı, ''Nüfus artışı var, metro yok, bakkal var denetleyen yok, tramvayda klima yok'' gibi cevapların geldiğini ifade etti. 
     
     ''İŞ YOK'' CEVAPLARI GELDİ 
     Vatandaşların, gözlemlerinin yanı sıra sıkıntılarını da kendilerine ilettiğini ifade eden Küçüktığlı, bu projeyi fırsat bilen çok sayıda işsizin de kendilerine iş yok mesajı ilettiğini anlattı. 
     15 günde 1000 başvuru geldiğini dile getiren Küçüktığlı, istekler arasında vatandaşların, evlerde köpek beslenmesinin önlenmesi, eksik trafik işaretlerinin yenilenmesi, ağaçlandırma yapılması, Selçuklu ve Osmanlı mirasına uygun Mevlana Çarşısı inşa edilmesinin de yer aldığını kaydetti. 
     Kendilerine gelen tüm başvuruların değerlendirilerek, eksiklerin ve isteklerin ilgili yerlere iletileceğini ifade eden Küçüktığlı şunları kaydetti 
     ''Bu çalışmanın ardından Ben Başkan Olsam adıyla yeni bir projeyi başlatacağız. Vatandaşlardan katılımcı olmalarını istiyoruz. Bir yandan kentle ilgili sorunları öğrenirken, bir yandan da bu sorunların çözümlerine vatandaşların katkıda bulunmasını sağlıyoruz. Bu uygulamayla da en güzel proje ve fikirlere sahip kişiler ödüllendirilecek.'' 
     
</TEXT>
</DOC>
