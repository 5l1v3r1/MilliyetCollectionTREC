<DOC>
<DOCNO> 291171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo35.html </URL>
<DATE> 2004/11/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Oktay Olayı Beşiktaş camiasına mal etmemek gerekir... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, BJK İnönü Stadı'nda dün Cihat Aktaş'ın bıçaklanarak öldürülmesi olayına çok üzüldüklerini ve Beşiktaş Kulübü olarak üzerilerine düşeni yapacaklarını söyledi. 
     Oktay, bu olayı Beşiktaş Kulübü, camiası ve taraftarına mal etmemek gerektiğini ifade ederek, ''Olay münferit bir olaydır. Toplum olarak bilinçlenmemiz ve bunları durdurmamız lazım. Bir insan 7-8 santimlik bıçağı ayakkabısında saklıyorsa, bunda özel güvenliğin de polisin de yapacağı bir şey yok. Maalesef sokakta da bu tür şeyler yaşanıyor. Beşiktaş olarak statta üstümüze düşen her şeyi yapıyoruz. İlave almamız gereken önlem varsa, bunu da yapacağız'' diye konuştu. 
     Bazı kesimlerin yönetimin kapalı tribüne 5 bin bedava bilet verdiğini iddia ettiğini hatırlatan Oktay, ''Zaten kapalı tribünün kapasitesi 5 bin 400. Bunların 5 bini de kombine. Geriye kalan 400 bileti de Biletix firması satıyor. Bu tamamen hayal ürünü bir iddiadır'' dedi. 
     Kapalı tribündeki tribün liderleri ile her hafta düzenli bir şekilde görüştüklerini anlatan Oktay, ''Bu, grupların kavgası, rant kavgası veya bilet kavgası değil. Bireysel olarak aniden gelişen olaylara tribün liderleri de engel olamıyor. Bu sadece Beşiktaş'ta değil, her tarafta oluyor. Dün kapalı tribünde çoğu insan olayın farkında değildi. Çok sonra bunu fark ettiler. İnşallah bu son olur'' şeklinde konuştu. 
     
</TEXT>
</DOC>
