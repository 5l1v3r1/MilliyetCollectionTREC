<DOC>
<DOCNO> 276934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun22.html </URL>
<DATE> 2004/10/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Talat Atatürk Meydanı'nda kendimi mi asayım 
</HEADLINE>
<TEXT>

     KKTC Başbakanı Mehmet Ali Talat, Kıbrıs'ta çözüme ulaşılması için adım atması gerekenin Rum tarafı olduğunu belirterek, ''Atatürk Meydanı'nda kendimi mi asayım Kıbrıs Rumları için yapabileceğim başka bir şey kalmadı'' dedi. 
     Başbakan Talat, Güney Kıbrıs'ta yayımlanan Sunday Mail gazetesine verdiği demeçte, ''Avrupa'da işlerin iyi gitmediğini ve Rum yönetimi lideri Tasos Papadopulos'un AB ile direkt ticareti engellemek için elinden geleni yaptığını'' kaydederek, ''Top şu an Rumlarda ve bunun üzerinde oturuyorlar'' ifadesini kullandı. 
     ''Türklerin başka bir açılım yapmasının söz konusu olup olmadığı'' sorusu üzerine Talat, çözüme ulaşılabilmesi için Rumların adım atması gerektiğine işaret ederek, ''Atatürk Meydanı'nda kendimi mi asayım Kıbrıs Rumları için yapabileceğim başka bir şey kalmadı'' dedi. 
     Başbakan Talat, Ada'daki Türk askerinin varlığına ilişkin bir soruya da, ''Niye onları buradan uzaklaştıralım ki Rumlar 'evet' deselerdi, şimdiye gitmiş olacaklardı'' karşılığını verdi. 
     Güney Kıbrıs'taki bazı çevrelerin kendisine ''Yeni Denktaş'' yakıştırması yapmasına karşı çıkan Talat, ''Ben ayrı devlet değil, birleşik bir Kıbrıs istiyorum'' dedi. 
     Talat, çözüme ulaşılabilmesi için izolasyonun kalkması ve direkt ticaretin yapılabilmesini istedi. Mal-mülk sorununun da insanların mahkemelerde haklarını araması yerine politik bir çözümle halledilmesini savunan Talat, mahkemelerdeki davaların sorunu kaosa sürükleyeceğini ve ortamı daha da gereceğini kaydetti. 
     Başbakan Talat, KKTC ekonomisinin yabancı yatırımcılarla az da olsa gelişme gösterdiğini, bunun özellikle inşaat sektöründe görüldüğünü ifade etti. 
     Talat, Türkiye'nin gümrük birliği kapsamına Güney Kıbrıs'ı da almasıyla ilgili bir soruyu yanıtlarken de, bunun ''Türkiye'nin rızasıyla değil, ihtiyaçtan dolayı olduğunu'' söyledi. 
     ''24 Nisan'da yapılan referandumundan bu yana 5 ay geçmesine rağmen Talat için işlerin hiç de iyi gitmediğini'' yazan gazete, ''Türk tarafının ekonomisinde düzelme sağlayacağına inanılan AB tüzüklerinin sözden öteye gidemediğini ve Türkiye'nin gümrük birliği anlaşması vasıtasıyla 'Kıbrıs Cumhuriyeti'ni tanıma yönünde adım atmasının Talat'ı zor durumda bıraktığı'' yorumunu yaptı. 
     
</TEXT>
</DOC>
