<DOC>
<DOCNO> 288917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun07.html </URL>
<DATE> 2004/11/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Arafat'ın cenaze töreninde suikast girişimi var mıydı 
</HEADLINE>
<TEXT>

     Gazze'de, Filistin Lideri Yaser Arafat için düzenlenen yas töreninde çıkan kargaşadan yara almadan kurtulan Filistin Kurtuluş Örgütü Genel Sekreteri Mahmud Abbas, olayın bir suikast girişimi olmadığını söyledi. 
     Abbas, ofisinde yaptığı açıklamada, ''Ölenlerin yakınlarına başsağlığı diliyorum. Duygular çok yoğun, çadırda rasgele ateş açıldı ve kalabalıkta kargaşa çıktı'' dedi. 
     Abbas, cenaze töreninde yaşanan kaosun bugün çıkan olayların nedeni olabileceğini ifade etti. 
     Bu arada, hastane yetkilileri olayda 2 güvenlik görevlisinin öldüğünü, 5 kişinin yaralandığını belirtti. Daha önceki yapılan açıklamada 1 güvenlik görevlisinin öldüğü bildirilmişti. 
     Tören sırasında, Gazze Güvenlik sorumlusu ve Arafat'ın akrabalarından Musa Arafat'ın adamları olduğu belirtilen kişiler, ''Ebu Mazen'e Hayır, Abbas ve Dahlan Amerikan ajanlarıdır'' diye bağırarak havaya ateş açmıştı. 
     Abbas ve ona eşlik eden eski güvenlik sorumlusu Muhammed Dahlan'ın korumalarının da rasgele ateş açması sonucu, çadırda büyük bir arbede meydana gelmişti. 
     
</TEXT>
</DOC>
