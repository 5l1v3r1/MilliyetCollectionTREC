<DOC>
<DOCNO> 295300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur28.html </URL>
<DATE> 2004/12/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Şeytanın aklına gelmez.. Kocasına fare zehiri içirdi, kendisine az koydu 
</HEADLINE>
<TEXT>

     Adana'nın Ceyhan İlçesi'nde kocasını fare zehri içirerek öldürdüğü iddia edilen genç kadın, tutuklanarak cezaevine konuldu. 
     Emniyet Müdürlüğü yetkililerinden alınan bilgiye göre, İnönü Mahallesi'nde bir hafta önce meydana gelen olayda, apartmanın giriş kapısında baygın bulunan çiftten Uğur Turunç 25 , kaldırıldığı hastanede ölmüştü. Hastanede tedavi edilen Gülizar Turunç, sorgusunda suçunu itiraf etti. 
     Gülizar Turunç'un, ifadesinde, kocası ile aralarında son zamanlarda sürekli sorun çıktığını ve kendisine kötü davrandığını belirterek, işlettikleri marketten aldığı fare zehrini suya karıştırarak apartmanın girişinde Uğur Turunç'a içirdiğini söylediği bildirildi. 
     Eşinin başı ağrıdığı için ağrı kesici aldığını belirten Gülizar Turunç'un, olay günü de ilaçlı suyuna fare zehri katıp yaptığı kahveden önce içirdiğini, kendi suyuna da az miktarda karıştırdığını itiraf ettiği kaydedildi. Gülizar Turunç'un, kocasının ölümüne neden olduğu için büyük pişmanlık duyduğunu söylediği belirtildi. 
     Adliyeye sevk edilen iki çocuk annesi Gülizar Turunç 25 , nöbetçi mahkeme tarafından tutuklanarak Ceyhan M Tipi Kapalı Cezaevi'ne gönderildi. 
     Genç çift, oturdukları Derya Apartmanı'nın zemin katında zehirlenmiş olarak bulunmuş ve Uğur Turunç ölmüş, Gülizar Turunç ise Devlet Hastanesi'ndeki ilk müdahalenin ardından Çukurova Üniversitesi Tıp Fakültesi Balcalı Hastanesi'ne kaldırılmıştı. 
     
</TEXT>
</DOC>
