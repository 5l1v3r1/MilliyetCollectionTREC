<DOC>
<DOCNO> 275417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur45.html </URL>
<DATE> 2004/09/27/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
İmar Bankası davasına 25 sanıkla devam edildi 
</HEADLINE>
<TEXT>

     El konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, sanıklardan Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Nurettin Sivlim, Yeşim Öztürk ve Tacettin Pak katıldı. Mahkeme Heyeti Başkanı Mustafa Akın, duruşma başlamadan 15 dakika önce, banka denetim uzmanı İsmail Uslu, müfettiş Sait Bilgiç ve yeminli mali müşavir Nahit Kitiş tarafından mevduat-off shore hesaplarına ilişkin hazırlanan 11 sayfalık bilirkişi raporunun dosyaya geldiğini belirtti. 
     Mahkeme Başkanı ayrıca, hazine bonosuyla ilgili İsmail Uslu, Sait Bilgiç ve banka denetim uzmanı Abdülkadir Sayıcı tarafından hazırlanan 9 sayfalık raporun da geldiğini tutanağa geçirdi. 
     Duruşmada söz alan sanıklardan Yeşim Öztürk, yeni gelen bilirkişi raporlarına gözattığında kendisinin tutukluluk halinin devamını gerektiren herhangi bir şey olmadığını savunarak, tahliye talebinde bulundu. 
     Sanık Erol Hürbaş'ın avukatı Esen Yücel de başka bir konuda görüşü istenen hukukçu bilirkişi Doç. Dr. İzzet Özgenç'in, CMUK'nın 67. maddesi uyarınca reddine karar verilmesini talep etti. 
     Diğer sanık avukatları da bilirkişi raporlarını inceledikten sonra beyanda bulunacaklarını belirterek, tutuklu müvekkillerinin tahliyesini istediler. 
     Vergi iadeleri ile tasarruf teşvik nemaları üzerindeki tedbirin kaldırılmasına karar veren mahkeme, Doç. Dr. İzzet Özgenç'in tarafsızlığı konusunda heyetin hiçbir şüphesi olmadığı, ancak adaletin tüm tarafları tatmin edici nitelik arz etmesi amacıyla bilirkişi olmaması yönündeki itirazın kabulünü hükme bağladı. 
     Doç. Dr. Özgenç'in yerine İstanbul Üniversitesi öğretim görevlisi Salman Dursun'un bilirkişi olarak seçilmesine karar veren mahkeme heyeti, tahliye taleplerini reddederek duruşmayı erteledi. 
     
     İDDİANAME 

     İstanbul Cumhuriyet Başsavcılığı'nca hazırlanan iddianamede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması talep edilen iddianamede, Murat Hakan Uzan, Bahattin Uzan, Azmi Yılmaz, Suat Gusinali, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek için teşekkül oluşturmak'' suçundan 7 ile 14 yıl arasında ağır hapis cezasına çarptırılması talebinde bulunuluyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması talep ediliyor. 
     Bu arada, iddianamede sanıklar için rekor düzeyde hapis cezası istemi olmasına rağmen, Türk Ceza Kanunu'nun TCK 77. maddesi ''aynı neviden hürriyeti bağlayıcı hapis cezalarının birleştirilmesi halinde uygulanacak cezanın 36 yılı geçemeyeceğini'' hükme bağlıyor. 
     
     11 SAYFALIK RAPOR HAZIRLANDI 

     El konulan İmar Bankası'ndaki mevduat ve off-shore hesaplarına ilişkin hazırlanan bilirkişi raporunda, bankanın 7 katrilyon 665 trilyon 727 milyar 496 milyon 805 bin 997 lira olan zararıyla zimmete geçirilen miktarın aynı olduğu belirtildi. 
     Bilirkişiler, banka denetim uzmanı İsmail Uslu, müfettiş Sait Bilgiç ve yeminli mali müşavir Nahit Kitiş tarafından, bankanın mevduat-offshore hesaplarıyla ilgili olarak zimmete geçirildiği iddia edilen miktar ile bankanın uğradığı zarar miktarın belirlenmesi ve fiillerin açığa çıkmasını sağlayacak hileli faaliyetlerde bulunup bulunulmadığının tespiti amacıyla 11 sayfalık bir rapor hazırlandı. 
     Raporda, İmar Bankası'nda, genel bankacılık uygulamalarına aykırı olarak genel müdürlük tarafından hesap bakiyelerine etki edecek işlemler gerçekleştirildiği ifade edilerek, resmi mercilere bildirilen mevduat toplamının gerçek mevduatın 10'da biri seviyesinde bulunduğu kaydedildi. 
     Bankanın topladığı mevduatın yüzde 90'ından fazlasını gizlediği, resmi makamlara bildirilen mevduat toplamı ile fiili mevduat toplamı arasında 4 Temmuz 2003 tarihi itibariyle yaklaşık 7 katrilyon lira fark bulunduğu ifade edilen raporda, bu farkın aynı zamanda bankanın zararı olduğu dile getirildi. 
     Raporda, Devlet İç Borçlanma Senetleri'nin DİBS satışında Genel Müdürlük kayıtlarına geçiş sırasında normal prosedürün dışına çıkılarak, 21 Ekim 2002 ile 4 Temmuz 2003 döneminde satışı yapılıp halen ödenmemiş olan 26 bin 140 adet DİBS'nin toplamının 728 trilyon olduğu kaydedildi. 
     Raporda, 12 Haziran 2003 tarihinden sonra İmar Bank Off-Shore Ltd'de başlayan yoğun mevduat çekilişlerini karşılamak için bankanın, off-shore nezdindeki ''depo'' hesabını artırmak suretiyle kaynak aktardığı, bir kısmı nakit ödenen off-shore mevduatının önemli kısmı da bankaya aktarılarak ''kıyı bankasının yükümlülüğünün banka yükümlülüğüne dönüştürülmesiyle'' BDDK'nın talimatlarına aykırı hareket edildiği kaydedildi. 
     
     OFF-SHORE ZARARI YAKLAŞIK 655 TRİLYON TL 

     Talimata aykırı ve usul dışı olarak yapılan işlemler sonucunda İmar Bank Off-Shore Ltd'nin mevduatı toplamının, bankanın yükümlülüğü haline getirilmek suretiyle toplam 655 trilyon lira zarara neden olunduğu ifade edilen raporda, hileli faaliyetler de şöyle sıralandı 
     ''Bankanın kayıtlarının resmi makamlarca incelenmesinin engellenmesi, birden fazla farklı defter düzenleme, banka muhasebe programının çifte kayıt tutmaya uygun olarak yaptırılması, şube yöneticilerinin, çok sıkı kontrol, yetki yokluğu ve bilgilere ulaşım engellenmesi uygulamalarıyla tamamen pasifize edilmesi.'' Raporun sonuç kısmındaysa toplam mevduatın 8 katrilyon 500 trilyon 545 milyar 799 milyon 562 bin 800 lira olduğu, gösterilen mevduattan çıkarılarak elde edilen miktara Hazine Bonosu satışından oluşan zarar eklendiğinde, İmar Bankası'nın toplam zararının 7 katrilyon 665 trilyon 727 milyar 496 milyon 805 bin 997 lira olduğu kaydedildi. 
     Bu paranın da zimmete geçirilen miktar olduğu belirtilen raporda, zararı oluşturanlar tarafından herhangi bir miktarın iade edilmediği vurgulandı. 
     
     HİLELİ İŞLEMLER 

     Sanıkların, bankayı denetleyen kamu otoritelerini aldatacak ve fiilin açığa çıkmamasını sağlayacak her türlü hileli işlemlere tevessül ettikleri anlatılan raporda, ''Bu hileli işlemlerin bankanın sahibi gerçek kişilerin bilgisi ve azmettirmesi olmadan yapılmasının mümkün olmadığı kanaatine varılmıştır'' denildi. 
     Raporda, banka zararına sebebiyet veren bu tür hileli işlemlerden haberdar olmadan bu işlemlerin yapılması ihtimali bulunmayan banka yöneticilerinin, yönetim kurulu üyeleri Kemal Uzan ve Yavuz Uzan, Genel Müdür Hilmi Başaran, Genel Müdür Yardımcısı Sadık Karagöz olduğu belirtildi. 
     Bankanın yönetim kurulu üyeleri Erol Hürbaş, Yaşar Avni Güral, Birol Çilingir, Gürol Demirkol, genel müdür yardımcıları Tacettin Pak, Mehmet Koray Özkaya, Sami Bulut ile teftiş kurulu başkanı Nurettin Sivlim'in de banka zararına neden olan hileli işlemlerden haberdar olmalarının kuvvetle muhtemel bulunan kişiler olduğu ifade edildi. 
     Raporda, Mustafa Say, Nedim Çokçok, Yeşim Öztürk, Çiğdem Karakoç, Mehmet Bulat, Nuray Özel, Gül Handan Ertargın ve Dilek Atıcı'nın da hileli işlemlerden haberdar olmaları muhtemel bulunan, fakat bu konuda kanaat uyandırıcı yeterli bilgiye ulaşılamayan kişiler olduğu kaydedildi. 
     
     BDDK'NIN İHMALİ 

     Merkez Yatırım A.Ş. Yönetim Kurulu'nda görev yapan Kemal Uzan, Bahattin Uzan ve Murat Hakan Uzan ile Mustafa Akar'ın İmar Bankası'nda bilgi işlem sistemi kullanılarak yapılan bütün hileli işlemlere iştirak ettikleri, bunu bilerek, tasarlayarak yaptıkları kanaatine ulaşıldığı belirtilen raporda, diğer sorumlular hakkında da şu görüşlere yer verildi 
     ''Banka gözetim altında olduğu halde daha sıkı bir denetimi gerekli görmeyen birkaç basit uyarı yapmanın dışında başka yaptırımı devreye sokmayan, bu konuda dikkat çekici bir ihmal ve kayıtsızlıkla sadece izleyen, denetim görevini yeterince yerine getirmeyen dönemin BDDK yetkilileri ile BDDK tarafından gözetim altına alınan bankanın yönetim kuruluna resen atanan ve BDDK adına yönetim kurulu üyeliği yapan kişilerin de ihmali söz konusudur. 
     Usulsüz ve hileli işlemlerin yapıldığı dönemde bankayı denetleyen bağımsız denetim firmaları yetkilileri ile bankalar yeminli murakıpları ve BDDK yetkililerinin de ihmalleri bulunduğu kanaatindeyiz.'' 
     
     HAZİNE BONOSU İŞLEMLERİ RAPORU 

     Hazine Bonosu Devlet İç Borçlanma Senetleri-DİSB işlemleriyle ilgili banka denetim uzmanları İsmail Uslu ve Abdülkadir Sayıcı ile müfettiş Sait Bilgiç tarafından hazırlanan raporda da bankanın resmi kayıtlarının, satışı yapılan tüm menkul kıymet tutarlarını değil, sadece imzalanmış fişlerde yer alan tutarları yansıttığı belirtildi. 
     İmar Bankası'nın, bu senetlerin satış işlemlerinde, önemli bir kısmını bankanın kendi portföyünden düşmediği ve İMKB'ye bildirmediği vurgulanan raporda, bankanın 17 Haziran 2003 tarihinden itibaren DİBS portföyünden satışa geçerek mevcut portföyünü 15 milyar lira seviyesine indirdiği kaydedildi. 
     Bono satış işlemlerinde, hayali DİBS satışının, hayali kayıtlarla örtülmeye çalışılarak hileli işler yapıldığı belirtilen raporda, sorumlular olarak Kemal ve Yavuz Uzan'ın da aralarında bulunduğu 20 kişiden oluşan İmar Bankası yetkilileri gösterildi. 
     
     SORUMLULAR 

     Raporun sonuç kısmında da mudilerden toplanan, ancak karşılığında Hazine Bonosu bulunmayan 728 trilyon liranın, bankanın zararı olduğu belirtildi. 
     Raporda, zararın diğer sorumlularınınsa ''usulsüz DİBS satışını açıkça ilan ederek yapan bankanın bu işlemlerini izlemekte görevli Hazine Müsteşarlığı ve Merkez Bankası, BDDK yetkilileri, bankalar yeminli murakıpları ve BDDK adına yönetim kurulu üyeliği yapan kişiler ile bu dönemde görev yapan bağımsız denetim firmaları'' olduğu kaydedildi. 
     
</TEXT>
</DOC>
