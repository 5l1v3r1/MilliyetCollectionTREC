<DOC>
<DOCNO> 289054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur20.html </URL>
<DATE> 2004/11/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Eşmekaya sazlığı yok oluyor... 
</HEADLINE>
<TEXT>

     Tuz Gölü Havzası'ndaki, 158 kuş türünün yaşadığı Eşmekaya Sazlığı, yeraltı sularının bilinçsizce kullanımı ve sorumsuz avcılar yüzünden yok olmanın eşiğine geldi. 
     AA muhabirinin aldığı bilgiye göre, Aksaray'ın Eskil İlçesine bağlı Eşmekaya Beldesi'ndeki Sazlık, havzanın en önemli sulak alanlarından birini oluşturuyordu. 
     Bundan 5 yıl öncesine kadar, 11 bin 250 hektarı bulan sulak alanıyla yaklaşık 158 kuş türüne ev sahipliği yapan Eşmekaya Sazlığı'nda, nesli tükenme tehlikesiyle karşı karşıya olan küçük kerkenez, çayır delicesi, macar ördeği ve mahmuzlu kızkuşu gibi kuş türleri barınıyordu. 
     44 yerli kuş türünün yaşadığı, göç zamanlarında ise 114 değişik kuş türünün bölgede barındığı Eşmekaya Sazlığı, çeşitli nedenlerle güç kaybederek, suların her yıl biraz daha azalması nedeniyle özelliğini büyük ölçüde yitirdi. 
     Endemik bitkiler açısından da son derece önemli olan, 1992'de Kültür Bakanlığı tarafından ''doğal sit alanı'', 1994 yılında ise Orman Bakanlığı tarafından ''yaban hayatı koruma alanı'' ilan edilen Eşmekaya Sazlığı, yağışların nispeten fazla olduğu ilkbahar ayları dışında tamamen kuruyor. 
     
     SU KUYULARI VE BİLİNÇSİZ AVCILIK SAZLIĞI YOK ETTİ 
     Sazlığın bu hale gelmesinde en büyük faktör, çevrede yoğun olarak tarım yapılması nedeniyle yeraltı sularının bilinçsizce kullanılması olarak gösteriliyor. Uzmanlar, ruhsatlı ya da ruhsatsız olarak sazlık çevresine açılan ve yoğun miktarda su çekilen binlerce kuyunun, sazlığın kurumasında önemli rol oynadığını belirtiyor. 
     Bölgede yaşamakta olan kuş türlerinin bilinçsiz şekilde avlanması da yaklaşık 5 yıl önce 158 kuş türünün renklendirdiği sazlıkta canlı yaşamının tamamen bitmesine neden oldu. 
     Sazlıkta su bulunduğu zamanlarda yapımı planlanan ve DSİ tarafından inşaatına başlanan Eşmekaya Barajı ise suların çekilmesi ve sazlığı besleyen su kaynaklarının azalması nedeniyle geçen yıllarda durdurularak tasfiye edildi. 
     Sazlığın değerini yeterince bilemediklerini düşünen bölge halkı ise balıkların yaşadığı, yabani kuşların bulutlar gibi göğü kapladığı günlere yeniden kavuşabilmenin hayalini kuruyor. 
     
</TEXT>
</DOC>
