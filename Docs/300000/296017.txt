<DOC>
<DOCNO> 296017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur46.html </URL>
<DATE> 2004/12/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
"Pazar Sevişgenleri" yeniden yargılanıyor... 
</HEADLINE>
<TEXT>

     ''Pazar Sevişgenleri'' adlı karikatür kitabına ilişkin yapılan yargılama sonucu haklarında verilen beraat kararı Yargıtay'ca bozulan karikatürist Metin Üstündağ ile yayıncı İrfan Sancı'nın yeniden yargılanmalarına başlandı. 
     İstanbul 2. Asliye Ceza Mahkemesi'ndeki duruşmaya, tutuksuz sanıklar Metin Üstündağ ile İrfan Sancı katıldı. 
     Hakim Sevim Efendiler, Yargıtay'ın ''Pazar Sevişgenleri'' adlı karikatür kitabına ilişkin hükmün Küçükleri Muzır Neşriyattan Koruma Kurulu'ndan bilirkişi sıfatıyla rapor alınmasından sonra kurulması gerektiği görüşüyle bozduğunu hatırlattı. 
     Bozma kararına ilişkin diyecekleri sorulan sanıklardan İrfan Sancı, ''Söz konusu kurul, emekli olmuş yaşlı erkeklerden oluşuyor. Değerlendirme yapabilecek yeterlilikte olmadıklarını düşünüyorum'' dedi. 
     Sanıkların avukatı Bülent Utku da, kitapta yer alanların yasanın yasakladığı fiile uyup uymadığını belirleyecek Türkiye'de çok sayıda kişi olduğunu ifade ederek, raporun bu kişilerden alınmasını istediklerini, çünkü Küçükleri Muzır Neşriyattan Koruma Kurulu'nda karikatürden anlayan kimse olmadığını öne sürdü. 
     Yargıtay'ın bozma ilamı doğrultusunda bilirkişi raporu alınmasına karar veren hakim, duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, Sel Yayıncılık tarafından yayınlanan ''Pazar Sevişgenleri'' adlı karikatür kitabında yer alan çizgi karakterlerin konuşma balonlarındaki sözlerin, ''halkın ar ve haya duygularını incittiği'' belirtiliyor. 
     İddianamede, karikatürist Metin Üstündağ ile yayıncı İrfan Sancı'nın bu suçtan dolayı para cezasına çarptırılmaları isteniyor. 
     
</TEXT>
</DOC>
