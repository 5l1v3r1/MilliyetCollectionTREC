<DOC>
<DOCNO> 286503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur53.html </URL>
<DATE> 2004/11/05/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Radikal muhabiri Şehnaz Pak trafik kazası sonucu hayatını kaybetti 
</HEADLINE>
<TEXT>

     Radikal Gazetesi Kültür Sanat Muhabiri Şehnaz Pak, göreve giderken geçirdiği trafik kazasında hayatını kaybetti. 
     Edinilen bilgiye göre, gazeteci Pak, bir röportaja gitmek üzere Bağcılar'daki, Radikal Gazetesi'nin de içinde bulunduğu Doğan Medya Center'dan, grubun ulaştırma servisinden Selçuk Çakırer'in kullandığı 34 ZS 3866 plakalı araçla yola çıktı. 
     Gazetenin Reklam Servisi'nde müşteri temsilcisi olarak görev yapan Burcu Ersoy'un da içinde bulunduğu araç, TEM Otoyolu Kağıthane-Alibeyköy sapağını geçtikten sonra, önündeki cipin ani fren yapması üzerine sağ şeride geçmek istedi. Bu sırada sağ şeritte seyreden Kenan Cankurt yönetimindeki 34 AT 0160 plakalı alüminyum yüklü kamyon, araçla çarpıştı. 
     Çarpışmanın ardından kamyonla birlikte bir süre sürüklenen araçtan yaralı çıkartılan Pak, Ersoy ve Çakırer, çevredeki vatandaşlar tarafından bir minibüse bindirilerek Özel Levent Hastanesi'ne kaldırıldı. 
     Kazada başından yaralanan Ersoy, kafasına dikiş atılarak müşahede altına alınırken, Şehnaz Pak iç kanama teşhisiyle Özel Amerikan Hastanesi'ne sevk edildi. Pak, burada kurtarılamadı. 
     Sürücü Çakırer'in, hastanedeki tedavisinin ardından ifadesine başvurulmak üzere Alibeyköy Polis Merkezi'ne götürüldüğü bildirildi. 
     
     TOPRAĞA VERİLECEK 
     Hayata 29 yaşında veda eden Şehnaz Pak'ın cenazesinin, yarın sabah Doğan Medya Center önünde yapılacak törenin ardından, toprağa verilmek üzere memleketi Bursa'nın Gemlik İlçesi'ne bağlı Haydariye köyüne gönderileceği kaydedildi. 
     İstanbul'da doğan Pak, Pertevniyal Lisesi'ni bitirdikten sonra Marmara Üniversitesi İletişim Fakültesi Gazetecilik Bölümü'nden mezun oldu. 
     Radikal Gazetesi Kültür Sanat Servisi'nde 1997 yılında stajyer muhabir olarak işe başlayan ve Milliyet Sanat Dergisi'nde de yazan Pak, Uluslararası Eleştirmenler Birliği'ne de üyeydi. 
     
</TEXT>
</DOC>
