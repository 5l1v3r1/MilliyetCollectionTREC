<DOC>
<DOCNO> 276519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy06.html </URL>
<DATE> 2004/10/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan ''Yasama organı, yürütme ve yargıdan önde gelir'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, milletvekillerinin oluşturduğu yasama organının, yürütme ve yargıdan önde geldiğini söyledi. 
     Erdoğan, partisinin TBMM Grup toplantısında yaptığı konuşmada, parlamentoda gerçekleştirilen çalışmaları ve önemini sıraladıktan sonra, ''Sizlerin oluşturduğunuz yasama organı, yürütme ve yargıdan önde gelir. Onlardan daha büyük bir öneme haizdir. Yargı ve yürütmenin yol haritasını yasama belirliyor. Yargı ve yürütme muşruiyetini, yasamanın ortaya koyduğu yasalardan almaktadır'' dedi. 
     Başbakan Erdoğan, Türkiye'nin yeniden inşa edildiğini belirterek, ''önümüzde 2 seçenek yok, bir seçeğimiz var. Ülkemizi ileri ülkeler arasına ya katacağız ya katacağız, başka çıkışımız yok'' diye konuştu. 
     Erdoğan, ''Her şey millet içindir. Yaptığımız ve yapacağımız her şey bu amaca ne kadar yakın durduğumuzla ölçülmeli ve değerlendirilmelidir'' dedi. 
     Erdoğan, partisinin TBMM Grup toplantısında yaptığı konuşmada, Meclis'in yeni çalışma döneminin millete ve ülkeye hayırlı olmasını dileyerek, şunları söyledi 
     ''Her zaman ve her fırsatta, her zeminde söylediğim gibi AK Parti siyasetinin dayanağı millet eksenli siyaset yapıyor olmasıdır. Bu nedenle bir kez daha vurgulamak istiyorum ki her şey millet içindir. Milletin mutluluğu, huzuru, refahı, ülkemizin geleceği ilelebet varolması içindir. Yaptığımız ve yapacağımız her şey bu amaca ne kadar yakın durduğumuzla ölçülmeli ve değerlendirilmelidir. 
     Parlamenter sistemlerde milletin temsilcileri ve millet adına iş görenler de parlamenterlerdir. Bu nedenle sizleri milletim adına bir kaz daha selamlıyor ve tebrik ediyorum. Çünkü, sizlerin oluşturduğu 22 Dönem Meclis'i geride bıraktığımız 2 yıl içinde parlamento tarihimizin en verimli, en başarılı çalışmalarını gerçekleştirmiştir. Bu başarı sadece rakamsal bir başarı değildir. Geride bıraktığımız 2 yıl, dönemsel olarak en fazla tasarı ve teklifin yasalaştığı bir dönem olmuştur. Ama bu dönemin asıl başarısı, çıkarılan yasaların içeriği ile özellikle ilgilidir. TBMM, bu dönem içinde AB uyum yasaları, iş hayatını, yargı camiasını ilgilendiren yasalar, kamu yönetimi gibi Türkiye'nin uzun yıllardır tartıştığı ama bir türlü başaramadığı çok önemli yapısal reformları gerçekleştirmiş bulunmaktadır.'' 22. Dönem Meclis'in, Türkiye'nin en önemli dış politika hedeflerinden biri olan AB macerasını sonuçlandıracak bir noktaya getiren Meclis olduğunu hatırlatan Erdoğan, bu çalışmaların her türlü takdire şayan olduğunu söyledi. 
     
     KUVVETLER AYRILIĞI 

     Erdoğan, milletvekillerinin oluşturduğu yasama organının diğer iki erk olan yürütme ve yargıdan önde geldiğini ifade ederek, şöyle konuştu 
     ''Onlardan daha büyük bir öneme haizdir. Çünkü, yargı da yürütme de yasama organının çıkardığı yasalara göre çalışmak ve kendini yapılandırmak mecburiyetindedir. Bir başka deyişle yürütmenin ve yargının yol haritasını yasama organı belirleyip ortaya koymaktadır. Yargı ve yürütme hem varlık meşruiyetini hem de yaptıklarının meşruiyetini ancak ve ancak yasamanın ortaya koyduğu yasalardan almaktadır. Bulunduğumuz yeri ve sistem içindeki ağırlığımızı bu yasama yılının başında bir kez daha hatırlayasınız diye bunları söyleme gereğini hissettim.'' 
     
     SEÇİMLER 

     Meclis'i çalıştıracak organlar için bir seçim süreci bulunduğunu hatırlatan Erdoğan, bugünkü grup toplantısını, AK Parti olarak kararlarını vermek ve seçimlerini yapmak için gerçekleştirdiklerini söyledi. 
     Meclis için yapılacak seçimlerin yasal çerçevede ve demokratik bir şekilde yapılacağını kaydeden Başbakan Erdoğan, konuşmasını şöyle sürdürdü 
     ''AK Parti yönetimi olarak bizler, hem yasaların hem Meclis İçtüzüğü'nün hem de parti programımızın çizdiği çerçeve içinde genel anlamda demokratik teamülleri, özel olarak da parti içi demokrasiyi işletme yolunda azami gayret sarf etmekteyiz. Bununla beraber biz, ortak akıl ve ortak iyiyi en makul, en doğru ve en uygun olarak tespit edip ortaya çıkarmakla da mükellefiz. AK Parti'nin siyasi ilkeleri doğrultusunda hareket ederek kararınızı hassasiyetle vereceksiniz. 
     Türkiye'nin adil ve kalkınmış yarınlarına pupa yelken yol aldığı bir dönemde ağır bir sorumluluk aldınız, zor bir görev üstlendiniz. Türkiye, yıllanmış sorunlarını aşmak, yeni bir umutla yeni bir atılımla yeni bir siyasetle geleceği inşa etmek konusunda kavşak niteliğinde bir döneme girmiştir. Önümüzde iki seçenek yok, sadece bir seçeneğimiz var ülkemizi dünyanın her bakımdan ileri ülkeleri arasına ya katacağız ya katacağız... Başka çıkışımız yok.'' Erdoğan, 22 ay önce milletin, Türkiye'nin yerinde saymasına neden olan bütün kısır siyasi anlayışları yürürlükten kaldırarak, tercihini açık ve net olarak değişim siyasetinden yana ortaya koyduğunu anlatarak, ''Bu milletin kararının gereğini yerine getirmek herkesten çok bizim de özellikle görevimizdir'' dedi. 
     Tek bir anını bile boşa geçirmeden Türkiye'yi siyasetiyle demokrasisi ile hukuk sistemiyle çağdaş bir seviyeye taşımak zorunda olduklarını anlatan Erdoğan, şöyle devam etti 
     ''Bu ülkede yaşayan vatandaşların her birinin yüzü gülünceye, gönlü serinleyinceye kadar, gece gündüz çalışmak, çalışmak, çalışmak zorundayız. Öncelikli görevimiz, bu ülkeyi acil bir yönetimle hakça bir paylaşımla demokratik bir işleyişle kısa bir zamanda kalkındırmaktır. Bunun kadar önemli bir görevimiz daha var biz bu ülkede işlemeyeni işleyenle, yürümeyeni yürüyenle paylaşmayanı da paylaşanla değiştirmek zorundayız. Uzun yıllar boyunca bu milleti paçasından çeken ne kadar ağırlık, ne kadar engel, ne kadar köstek varsa hepsini berhava etmek zorundayız. Bizim işimiz, yanlışı tamir etmeye çalışmak değil, yerine doğruyu koymaktır. Köhne olanı, hantal olanı, demode olanı değiştirip, Türkiye'yi tıkır tıkır işleyen, pırıl pırıl parlayan bir örnek demokrasi haline getirmektir. 
     22 ayda aldığımız mesafe çok önemlidir. Ekonomik sıkıntılarımızı önemli ölçüde aştık. Gerekli yapısal dönüşümü hemen hemen tamamladık. Şimdi bu altyapı üzerinde yükselerek dünyanın sayılı devletlerinden biri haline geleceğiz. Sadece ekonomik kalkınmamızla değil, fazlılıklarından arınmış bir kamusal işleyişle eksikliklerini tamamlamış olgun bir demokrasi ile ve coşku ile ayağa kalkmış insan potansiyeli ile Türkiye bu devrimi gerçekleştirecek potansiyele fazlasıyla sahiptir.'' 
     Erdoğan, ''17 Aralık süreci ile inşallah onayı da almamız, bizim çalışmalarımızı daha da yoğunlaştıracak, daha da artıracak'' dedi. 
     Başbakan Erdoğan, partisinin yeni yasama dönemindeki ilk grup toplantısında yaptığı konuşmada, milletvekillerine, önceki dönemde yaptıkları çalışmalardan dolayı teşekkür etti, yeni dönemde başarı diledi. 
     Erdoğan, Türkiye'yi sıkıntıya, karanlığa, darlığa asla düşürmeyecek şekilde değiştirecek AK Parti'nin, 22 aylık iktidar sürecinde siyasete kazandırdığı etik ve demokratik değerlere özenle, sadakatle hep birlikte sahip çıkılması çağrısında bulundu. 
     Kalkınmış ve güçlü bir Türkiye'nin, ancak bu ilkelerin, siyasetin üzerinde şekillenecek ve yükseleceğini dile getiren Başbakan Erdoğan, 26-29 Eylül tarihlerinde Kızılcahamam'da istişare toplantısı yaparak milletvekillerinden toplu bir kanaat alma fırsatı bulduğunu anımsattı. 
     Bu görüşmelerde milletvekillerinin tamamıyla tek tek görüşemediğini belirten Erdoğan, ancak Avrupa'ya yapacağı ziyaretlerin ardından görüşemediği milletvekilleriyle biraraya geleceğini bildirdi. 
     TBMM'nin yeni yasama dönemine bugün başladığını anımsatan Erdoğan, yeni dönemde çok daha farklı bir gayretle AK Parti Grubu'nu ''seçimden yeni çıkmış şekilde yeni bir dinamikle çalışacağını'' söyledi. 
     Erdoğan, şöyle devam etti 
     ''Bu dönemde, 17 Aralık süreci ile inşallah onayı da almamız, bizim çalışmalarımızı daha da yoğunlaştıracak, daha da artıracak. Türkiye, müzakere süreci içerisinde bugüne kadar olandan çok daha farklı bir performansla bu süreci devam ettirecektir. Bu bir rahatlama süreci olmayacak, tam aksine yükümüzün arttığı bir süreç olacak. Bizler bu sürecin farkında olarak çalışmalarımızı ona göre sürdüreceğiz. Bundan dolayı da sizleri şimdiden kutluyorum. Uyum yasalarının çıkmasında gösterdiğiniz gayrete de teşekkür ediyorum. Benim Rabbimden niyazım şudur Allah Türkiye'nin yolunu açık etsin diyorum. Yeni dönemde yürüteceğiniz çalışmaların Türkiyemize, milletimize hayırlar getirmesini diliyorum.'' 
     
</TEXT>
</DOC>
