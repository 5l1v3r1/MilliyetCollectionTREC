<DOC>
<DOCNO> 262843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo35.html </URL>
<DATE> 2004/08/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
"Rüya Takım" İstanbul'dan ayrıldı... 
</HEADLINE>
<TEXT>

     ABD Milli Basketbol Takımı, İstanbul'daki kamp çalışmalarını tamamlayarak, 28. Yaz Olimpiyat Oyunları'na katılmak üzere Atina'ya gitti. 
     İstanbul'da 6 günlük kamp boyunca Türk Milli Takımı ile 2 de özel maç oynayan ''Rüya Takım'', öğle saatlerinde özel uçakla Atina'ya hareket etti. 
     Çırağan Kempinski Oteli'nden polis eskortları eşliğinde ayrılan kafile, E-5 karayolu üzerinden sıkı güvenlik önlemleri altında Atatürk Havalimanı'na geldi. 
     Tatil dönüşleri nedeniyle kalabalık olan Dış Hatlar Terminali'nde ABD kafilesi için ayrı bir kapı açıldı. Bu kapıdan kontrolden geçerek içeriye giren kafile, polis kordonu eşliğinde pasaport kontrol noktasına götürüldü. Havalimanında bulunan yolcular ve çalışanlar ABD'li oyunculara ilgi gösterirken, imza almak isteyenler basketbolculara yaklaştırılmadı. 
     Kafile dış hatlar terminaline geldiğinde ABD'li oyuncular hatıra eşya almak istedi. Ancak güvenlik güçleri kafilenin alış-veriş için dağılması halinde güvenliklerini sağlamanın zor olacağını belirterek, oyuncuların pasaport kontrolünden geçtikten sonra içerde alış-veriş yapabileceğini söyledi. 
     Basketbol Federasyonu Dış İlişkiler Sorumlusu Emir Turam, ABD'li oyuncuların Türkiye'yi çok sevdiğini, giderken yanlarında hediyeler almak istediklerini bildirildi. 
     Daha sonra free shopta Empire mağazasında Iverson, Boozer ve Marbury, 4 adet Jorg Hysek marka saat alarak, 14 bin euro ödedi. 
     ABD Milli Takım kafilesini havalimanında Basketbol Federasyonu Başkanı Turgay Demirel ve bazı yöneticiler uğurladı. 
     Bu arada, Yunanistan'da olimpiyat meşalesi taşıyacak olan İbrahim Kutluay da ABD Milli Takım kafilesinin özel uçağıyla birlikte Atina'ya gitti. 
     ABD Milli Takımı, olimpiyatlar öncesi son hazırlık maçlarında ''12 Dev Adam'' ile oynadığı özel karşılaşmaları 79-67 ve 80-68'lik skorlarla kazanmıştı. 
     
</TEXT>
</DOC>
