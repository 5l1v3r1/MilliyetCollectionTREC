<DOC>
<DOCNO> 272786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko07.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF, yüzde 6.5 faiz dışı fazlayı elzem görüyor' 
</HEADLINE>
<TEXT>


EKONOMİ SERVİSİ 

Yeni ekonomik program için temaslarına İstanbul'da başlayan IMF heyetine, Müstakil Sanayici ve İşadamları Derneği'nden MÜSİAD faiz dışı fazlanın yüzde 6.5'ten yüzde 5'e çekilmesi talebi iletildi. MÜSİAD Başkanı Ömer Bolat, "Kendileri, yüzde 6.5 faiz dışı fazlanın Türkiye'nin mevcut programının devamı açısından önemli, elzem olduğunu ifade etti" dedi. Türkiye Ekonomik ve Sosyal Etüdler Vakfı yöneticileri ise yeni stand - by'ın AB'nin Türkiye ile müzakere konusunda karar alacağı aralık ayından önce yapılmasını istedi. Bunun hükümetin kararı olacağını belirten IMF'den, "Biz mümkün olduğu kadar çabuk anlaşmak isteriz" yanıtı geldi. TÜGİAD Başkanı Murat Saraylı da heyete yüksek yatırım maliyetleriyle yatırımda zorlandıklarını söyledi. IMF heyeti TMSF yönetiminden de batık banka patronlarından alacakların tahsili yolunda sağlanan gelişmeler hakkında bilgi aldı. 


</TEXT>
</DOC>
