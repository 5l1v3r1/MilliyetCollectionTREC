<DOC>
<DOCNO> 271234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/dunya/adun.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümden kaçış 
</HEADLINE>
<TEXT>


Telafer'deki ABD bombardımanından kurtulmak için çadırkente sığınan Türkmenler, saldırılarda yüzlerce masumun öldürüldüğünü iddia ediyor 

Ramazan YAVUZ- Muzaffer DURU DHA 


Irak'ta 4 Eylül'den bu yana Amerikan askerlerinin operasyonuna sahne olan Telafer'de yaşayan Türkmenler, çatışmalardan kaçmak için şehir dışındaki çadırkente yerleşti. Doğan Haber Ajansı muhabirlerinin girmeyi başardığı kentte, yüzlerce Türkmenin öldüğü öne sürülüyor. 
Bombardımanın özellikle Hasanköy, Tümeni ve Saray semtlerinde yoğunlaştığı belirtiliyor. Irak Türkmen Cephesi ve Irak Kızılayı'nın kent dışında kurduğu çadırkentte kalan Türkmenler, Amerikan askerlerinin kentten kaçmaya çalışanları engellediğini ve sivillere ateş açtığını belirttiler. Kamptaki Tükmenlerden Muhammet Zeki, hastaneye giderken caddede koşan sivil bir kadının vurularak öldürüldüğünü belirtti. Zeki, geçen cumadan bu yana süren bombardımanda, birçok evin yıkıldığını ve 100'ün üzerinde insan öldüğünü söyledi. Amerikan yetkilileri ise, operasyonda şu ana kadar 57 kişinin öldüğünü bildirdi. 
Zeki, kente direnişçilerin sızdığı iddiasının yalan olduğunu vurgulayarak, "Bizim öğrendiğimize göre bir grup direnişçi cuma günü Telafer dışından Musul'a doğru gidiyormuş. ABD onları bombalayacağına bizi hedef aldı" diye konuştu. Kentte halen Amerikan kuşatmasının devam ettiği belirtiliyor. Kente 2 kilometre kala yolu kapatan ABD askerleri, diğer yerleşim merkezlerinden evlerinde mahsur kalan Türkmenlere gönderilen yardımları bile kente sokmuyor. ABD askerlerinin kentte büyük bir arama - tarama operasyonu başlattığı ve kuşatmanın bu operasyondan sonra kaldırılacağı bildirildi. 

Türkiye elini uzatıyor 
Dışişleri Bakanı ve Başbakan Yardımcısı Abdullah Gül, çatışmaların endişe verici boyutlara ulaştığı Telafer'de halka insani yardım sağlanması için gerekli araştırmanın yapılması ve harekete geçilmesi yönünde talimat verdi. Gül, hem Ankara hem de ilgili temsilciliklere gönderdiği talimatta, Amerikan makamlarıyla temasa geçilerek, gerekli yardımın organizasyonu konusunda ön çalışma yapılmasını istedi. Kaynaklar, Washington'un da Türkiye'nin bölgeye yardım gönderme arzusunu Irak'ta işbirliği açısından önemli ve olumlu bulduğunu belirttiğini kaydettiler. 


</TEXT>
</DOC>
