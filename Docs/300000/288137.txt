<DOC>
<DOCNO> 288137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur23.html </URL>
<DATE> 2004/11/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Umut Davası'nda 2 hükümlüye yeni TCK tahliyesi 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi olaylarının da aralarında bulunduğu, çok sayıda olayı kapsayan ''Umut Operasyonu''na ilişkin davada, 12 yıl 6'şar ay ağır hapis cezasına mahkum olan 2 hükümlü tahliye edildi. 
     Edinilen bilgiye göre, kapatılan Ankara 2 No'lu DGM'nin 12 yıl 6'şar ay ağır hapis cezasına mahkum ettiği Talip Özçelik ve Mehmet Kassap, yeni Türk Ceza Kanunu'ndan yararlanmak için Ankara 11. Ağır Ceza Mahkemesi'ne başvurdu. 
     Başvuruları inceleyen Mahkeme, yasadışı örgüt üyeliğine öngörülen ceza miktarının yeni TCK'da düşmüş olması nedeniyle 2 hükümlünün cezalarının infazını durdurarak, tahliyelerine karar verdi. 
     Yeni TCK'dan yararlanan 2 hükümlünün, kaldıkları cezaevlerinden çıktıkları öğrenildi. 
     Kapatılan Ankara 2 No'lu DGM, Talip Özçelik ve Mehmet Kassap'ı, ''Türkiye'de mevcut Anayasal düzeni silah zoruyla yıkıp, yerine din kurallarına dayalı devlet kurmayı amaçlayan silahlı çetenin üyesi oldukları'' gerekçesiyle TCK'nın 168 2. maddesi uyarınca 10'ar yıl ağır hapis cezasına çarptırmıştı. Mahkeme heyeti, 3713 sayılı Yasa'nın 5 ve TCK'nın 59 2. maddelerini uygulayarak, sonuç olarak 12 yıl 6'şar ay ağır hapis cezası vermişti. 
     Yargıtay 9. Ceza Dairesi, bu kişiler yönünden verilen mahkumiyet kararlarını onamıştı. 

     
</TEXT>
</DOC>
