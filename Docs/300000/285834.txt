<DOC>
<DOCNO> 285834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur14.html </URL>
<DATE> 2004/11/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
PKK'lılar Kandil Dağı'ndan Türkiye'ye patlayıcı taşıyorlar 
</HEADLINE>
<TEXT>

     Özgür CEBE DİYARBAKIR, DHA 

TUNCELİ'nin Ovacık İlçesi kırsalında güvenlik güçlerine teslim olan İran uyruklu PKK Kongra- Gel teröristi Mustafa Hıdır, ilginç itiraflarda bulundu. 
     Terör örgütü PKK'nın yuvalandığı Kandil Dağı'nın 17 noktasında kurduğu kamplarda askeri ve siyasi eğitim verildiğini belirten Savaş' kod adlı Mustafa Hıdır, Türkiye'ye giren her teröristin, yanında 3 ya da 4 kilogram ağırlığında C-4, TNT ve benzeri patlayıcı getirdiğini söyledi. 
     Sorgusunda, geçen Haziran ayında katıldığı terör örgütü PKK Kongra-Gel'in, Dolakoge Kampı'nda eğitim gördüğünü anlatan Mustafa Hıdır, "Türk askerinin yoğun operasyonları nedeniyle gruplar Kuzey Irak'a çekildi. Tunceli'de kalanların çoğu kışı geçirmek için oluşturdukları sığınaklarda bekliyor'' dedi. 
     PKK Kongra- Gel'in İran'da faaliyetlerinin yasaklandığı için adını Kürdistan Özgür Yaşam Partisi PAJAK olarak değiştirip çalışmalarını sürdürdüğünü belirten Hıdır, "Türk askeriyle vuruşmayı göze alamıyorlar. Daha çok riski olmayan eylemlere yöneldiler. Kandil Dağı'ndaki Kanicenge ve Dolakoge kamplarında eğitim görüp, Türkiye'ye giren her terörist yanında 3-4 kilogram C-4, TNT vebenzeri patlayıcı, elektrikli fünye getiriyor. Mayın ve bubi tuzakları gibi düzenekleri, uzaktan kumandayla patlatarak eylem yapıyorlar'' diye konuştu. 
     PKK Kongra- Gel'in İran'da özellikle Kürtlerin daha çok yaşadığı Urmiye, Mako, Hanekin gibi kentlerde faaliyet sürdürdüğünü de sözlerine ekledi. 
     
</TEXT>
</DOC>
