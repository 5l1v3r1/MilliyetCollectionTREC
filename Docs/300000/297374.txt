<DOC>
<DOCNO> 297374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas02.html </URL>
<DATE> 2004/12/13/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
İşte ünlülerin inzivaya çekildikleri tatil beldeleri... 
</HEADLINE>
<TEXT>

     Şöhretlerin zaman zaman inzivaya çekildiği tatil beldeleri gün ışığına çıktı. 
     Instyle, ünlülerin gizli cennetlerini araştırdı. Daha çok küçük ve lüks butik otelleri tercih eden ünlülerin bu özel sığınaklarının muhteşem manzara ve konfora sahip olduğu bildirildi. 
     Tatilleri sırasında farklı isimlerle otele kayıt yaptıran ve tatil süresince kimseyle görüşmemeye dikkat eden ünlülerin genelde tropik adaları tercih ettikleri belirlendi. 
     Tropik iklimi tercih eden ünlülerden Demi Moore, Meg Ryan, Drew Barrymore, Harrison Ford ve Mel Gibson gizli sığınak olarak Karayipler'i seçti. 
     Jamaika'da tatil yapmayı tercih eden ünlüler arasında Goldie Hawn, Steven Spielberg, Demi Moore, Dennis Hopper ve iki ünlü top model Kate Moss ve Naomi Campbell bulunuyor. 
     Hint Okyanusu'ndaki Mauritius küçük ama gözde bir tatil beldesi. Dünyanın hiçbir yerinde görülmeyen bitki örtüsü ve hayvanlara sahip bulunan 2 bin 40 kilometrekarelik bu minik ada sosyetenin uğrak yeri. Ünlü aktris Catherine Deneuve, Monako Prensesi Caroline, Boy George ve Sharon Stone şirin adanın müdavimlerinden. 
     
     İRLANDA'DAN MEKSİKA'YA... 
     Meksika'nın egzotik yerlerini tercih eden ünlüler arasında tanınmış İrlandalı topluluk U2'nun üyeleri başı çekiyor. Meksika'yı seven diğer ünlüler, Cindy Crawford, Raquel Welch, Brooke Shields, Val Kilmer ve Fran Drescher. 
     Maldivler, iki model Tyra Banks ve Heidi Klum'un, Bali Cindy Crawford ve aktris Gillian Anderson'ın gözdesi. 
     Tatil için Avrupa'dan vazgeçemeyen ünlülere İtalya'nın romantik kenti Floransa ev sahipliği yapıyor. Drew Barrymore, Harrison Ford ve Mel Gibson bu kente gönlünü kaptıranlar arasında. 
     Tatil için egzotik yerleri sevenlerin yanında buz gibi Stockholm'ü tercih edenler de yok değil. Isabella Rossellini ve Toni Braxton'ın gizli sığınağı bu kent olurken, hemen hemen tüm egzotik tatil beldelerini ziyaret eden top model Naomi Campbell'ın gözdeleri arasında Fas da bulunuyor. Tom Cruise ile eski first lady, yeni senatör Hillary Clinton da Fas'ı seçenlerden. 
     Emekli 007 James Bond Pierce Brosnan, ''Mumya'' serisinin tanınmış yıldızı Brendan Fraser ve ''Matrix'' filmlerinin ünlü aktörü Keanu Reeves Bora Bora'yı, moda dünyasının kraliçesi Donatella Versace, Bruce Willis ve Jerry Seinfeld ise Miami'yi tatil için seçiyor. 
     
     ''MAVİ GÖL''DE BALAYI 
     Ünlü yıldızlar, kafa dinlemek için seçtikleri gizli sığınakları balayı için de tercih ediyor. 
     Rüya gibi bir balayı geçirmek için bu cennet köşelerini seçen ünlüler arasında Britney Spears da var. Balayını yeni tamamlayan güzel yıldız, eşi Kevin Federline ile sinemaseverlerin yıllar önce hayranlıkla izlediği bir beldeye gitti. Brooke Shields'in rol aldığı ''Mavi Göl-Blue Lagoon'' filmine ev sahipliği yapan Fiji Adaları'nı seçen Spears, buradaki lüks otelde balayını geçirdi. 
     Tam 14 özel plaj ve şelalenin yer aldığı tesis, ata binme, scuba, yüzme, balık tutma, dağ bisikleti, su kayağı, yelken ve dağ yürüyüşüne olanak sağlıyor. Bu kadar lüksün birarada olduğu otelin geceliği ise 1728 dolar. 
     Golf sporunun ünlü ismi Tiger Woods ve eşi Elin Nordegren ise balayı için Karayipler'i seçti. Balayı süresince yatla gezen çift, romantik mekanlarda vakit geçirdi. 
     Beatles topluluğunun ünlü üyesi Paul McCartney ile eşi Heather Mills de balayı için Hint Okyanusu'ndaki Şeysel Adaları'nı tercih etti. 
     ''Sex and the City''nin yıldızı Sarah Jessica Parker ile eşi Matthew Broderick İrlanda'da, Kevin Costner ve Christine Baumgartner İskoçya'da, Jennifer Lopez ile Marc Anthony ise Santa Barbra'da balayı yapan ünlüler oldu. 
     
</TEXT>
</DOC>
