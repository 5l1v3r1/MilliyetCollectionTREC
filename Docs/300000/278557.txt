<DOC>
<DOCNO> 278557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/dunya/adun.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ilk seçim 
</HEADLINE>
<TEXT>


'Afganlar, tarihlerinde ilk defa gizli oy sistemi ve uluslararası toplumun da tam desteğini alarak liderlerini seçecekler. Dört yıl öncesine kadar böyle bir durum hayal bile edilemezdi' 

Colin Powell ABD Dışişleri Bakanı 


Bugün milyonlarca Afgan, önümüzdeki beş yıl boyunca görev yapacak devlet başkanlarını seçmek için sandık başına gidecekler. Bir aylık kampanya süresi ve aylar süren planlama çalışmalarından sonra Afganistan vatandaşları ile komşu Pakistan ve İran'daki Afgan mülteciler, 18 aday arasından yeni devlet başkanlarını seçecekler. Afganlar, tarihlerinde ilk defa gizli oy sistemi ve uluslararası toplumun da tam desteğini alarak liderlerini seçecekler. 
Dört yıl öncesine kadar böyle bir durum hayal bile edilemezdi. Taliban, Afganistan'daki güç manivelalarını sıkıca elde tutmaktaydı ve muhalefet veya fikir ayrılıklarına asla tahammülleri yoktu. İnsan hakları ayaklar altındaydı, hele kadın hakları söz konusu bile değildi. Çocukların okuma özgürlüğü yoktu ve kadınlarla kızlar, eve kapalı haldeydiler. Yatırımlar - ekonomide, temel altyapıda, eğitimde ve sağlıkta - tamamen durmuştu. 

Yeni bir günün eşiği 
Bugün Taliban gitti ve Afgan halkı, yeni bir günün eşiğinde duruyor. Yerel halkın gayretleri ve Birleşmiş Milletler ve 50'ye yakın ülke ile Afganistan'ın dostlarının amacına ulaşan yardımları sayesinde Afgan halkı, kendi siyasal geleceğini belirleyecek. Afganlar, ülke genelindeki 4 bin 900 sandıkta oy kullanacaklar. Seçmenler, seçim esnasındaki her türlü usulsüzlükle ilgili yakınmalarını yerel yetkililere iletebilecekler. Sandıkların çoğunda yabancı ve yerli gözlemciler hazır bulunacak. Oylar, aday temsilcileri ile basının huzurunda sayılacak. Geçici seçim komisyonu, sonuçları bir araya getirecek ve nihai sonucu ilan edecek. 
Son derece önemli olan bu seçimler, devam etmekte olan ve geriye dönüşü olmayan bir sürecin parçasıdır. Geçtiğimiz iki buçuk yıl boyunca Afganlar, Bonn Anlaşması ile siyasal geleceklerini belirlemek, olağanüstü toplanan Loya Jirga ile geçici bir hükümet oluşturmak ve Anayasal Loya Jirga ile geleceğe dönük ve ilerici bir anayasa yapmak amacıyla bir araya geldiler. Gelecek yıl bahar ayları, önemli gelişmelere tanık olacak Parlamento seçimleri, sonrasında meclisin açılması ve daha sonra halen devam etmekte olan yerel kuruluşların güçlendirilmesi ve sivil eğitimin yoğunlaştırılması... Bu adımların hepsi, demokrasinin sağlamlaştığını göstermektedir. 
Uluslararası toplumun desteğini yanına alan Afgan hükümeti, demokrasiyi yerel düzeyde yerleştirmek için uğraşıyor. Afgan liderler, Afganların ılımlı, istikrarlı ve demokratik bir devlet ve toplum inşa edebilecekleri bir yerel hükümet zemini oluşturmaları yönünde köy ve mıntıka meclisi örgütlerini teşvik ediyorlar. Bu ve diğer çabalar, meclisler ve mutabakat yoluyla yerel yetkilerin güçlendirilmesine katkıda bulunacak olan güçlü Afgan geleneklerini kendinde toplayacaktır. 
Modernleşmekte olan bir devlet için gerekli siyasal kurumları oluşturmak ve kendi siyasetini belirleme alışkanlıklarına sahip olan gelecek kuşakların eğitilmesi ile iyi hükümet etmek ve kuvvetli bir demokrasi, zaman gerektiren hususlardır. Ancak Afgan halkı, on yıllar boyu süren savaş ve yıkım sonrasında demokrasiyi kurmak ve kendisini yönetmek konusundaki son derece kuvvetli iradesi sayesinde, bu süreçle ilgili en önemli özelliğe sahip olduğunu göstermiştir. Seçim bürolarında kayıt yaptırmak için sabırla kuyrukta bekleyen, Taliban ve diğerlerinin halkın kendini yönetme girişimlerine ölüm tehdidi savurmasının karşısında duran milyonlarca Afgan, siyasi geleceklerini belirleme konusundaki kararlılıklarını en güçlü şekilde ifade etmektedir. 

Rekor seçmen 
Taliban seçim görevlilerine saldırdığında, Afgan halkının yanıtı suçluları yakalayıp teslim etmek oldu. Teröristlerin bir otobüsü kaçırıp seçmen kayıtlarını yaptırmış olanları öldürmesine, Afgan halkı rekor sayıda seçmen kaydı yaptırarak yanıt verdi. Ülkenin yüksek tehlike arz eden yerlerinde seçimlerle ilgili ortamın iyileştirilmesi için güvenliğin yükseltilmesi yolunda Afgan hükümeti tarafından uluslararası topluma yapılan çağrı ciddiye alındı. Gerek Amerika Birleşik Devletleri, gerekse uluslararası camianın diğer üyeleri böylesine cesur bir tavrı saygıyla karşılayıp destek vermek düşüncesiyle hareket etmektedir. Bugün Afganistan'da 18 binden fazla koalisyon gücü ve yaklaşık 9 bin kişilik NATO birliği bulunmakta olup ayrıca ihtiyaç halinde çağrılmak üzere yedek kuvvetler mevcuttur. Birleşmiş Milletler, hükümet dışı kuruluşlar ve diğerleri tarafından yapılan cömert katkılarla seçmen kaydı ve oy sandığı süreci desteklenmiştir. Nisan ayında Berlin'de ve bu yılki Birleşmiş Milletler Genel Kurulu'nda uluslararası camianın liderleri Afganistan halkına olan yükümlülüklerini kesin ifadelerle teyit etmişlerdir. 
Başkan Bush'un da vurguladığı gibi, özgürlüğün en değerli varlıkları olan hoşgörü, yasaların üstünlüğü ve yurttaşlık haklarının korunması dünyada başarılı toplumların oluşmasını sağlar. ABD, Afganistan'da sivil bir hükümeti ve Bonn sürecini desteklemekte, ayrıca gelecek kuşakların eğitimine maddi kaynak sağlamak ve güvenliği güçlendirmek üzere girişimlerde bulunmaktadır. Eğer bizler ve Afganistan'ın diğer dostları bu stratejiye bağlı kalırsak, İslami mirasına bağlı, ılımlı ve demokratik bir toplum özelliği ile Afganistan terörizme karşı savaşta sağlam bir müttefik olarak ortaya çıkacaktır. 


</TEXT>
</DOC>
