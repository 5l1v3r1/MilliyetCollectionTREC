<DOC>
<DOCNO> 295575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy12.html </URL>
<DATE> 2004/12/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Demirel AB üyeliği menfaatimize, ancak herşey bundan ibaret değil 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin Avrupa Birliği AB üyesi olmasının menfaatine olduğunu, ancak her şeyin bundan ibaret olmadığını söyledi. Demirel, ''Türkiye'nin AB üyesi olması menfaatinedir, ancak her şey bundan ibaret değildir. Türkiye AB'ye üye olursa iyi olur, olmazsa deniz bitti değil, her şeyin sonu değil. Türkiye AB'ye üye değilken de var, üye olmazsa yine var olmaya devam edecektir'' dedi. 
     Demirel, Hacettepe Üniversitesi Ekonomi Topluluğu tarafından Beytepe yerleşkesinde düzenlenen toplantıda, ''AB Sürecinde Türkiye'' konulu bir konferans verdi. 
     Süleyman Demirel, 40 yıldır AB işinin içinde olduğunu, bugün de AB'yi savunmaya devam ettiğini söyledi. 
     Demirel, gerek AB'de, gerek Türkiye'de halkların AB konusunu iyi bilmediğini, bugünkü tartışmaların çoğunun bundan kaynaklandığını ifade etti. 
     AB'nin gelişimini anlatan Demirel, AB'de halkların Türkiye'nin üyeliğini istemediğini, hükümetlerin ise, taahhütleri yerine getirmesi durumunda, Türkiye'nin AB'ye üye olmasında Avrupa'nın menfaatinin olduğuna inandığını belirtti. Ülkelerin sokaklardan idare edilmemesi ve siyasetçilerin ülkesinin halkına doğru olanı söyleyebilmesi gerektiğini kaydeden Demirel, ''Ülkelerin sokaklardan idare edilmesinin sonu hüsrandır'' diye konuştu. 
     Türkiye'nin üyeliğine karşı çıkanların bir kısmının bugün Türkiye'nin nüfusunun büyük bölümünün Müslüman olmasını öne sürdüklerini anımsatan Demirel, ''1963 yılında Ankara Anlaşması imzalandığında da Türkiye'nin nüfusunun büyük kısmı Müslümandı. Bugün itiraz edenlerin o zaman akılları neredeydi Bunu iyi niyet çerçevesinde düşünmek mümkün değil'' diye konuştu. 
     Demirel, ''özel statü'' önerilerini de eleştirerek, Türkiye'nin başvurusunun ''özel statü'' için değil, tam üyelik için olduğunu vurguladı. 
     
     ''AĞLAYACAK HALİMİZ YOK'' 
     Demirel, şöyle konuştu 
     ''Türkiye'nin AB üyesi olması menfaatinedir, ancak her şey bundan ibaret değildir. Türkiye, AB'ye üye olursa iyi olur, olmazsa deniz bitti değil, her şeyin sonu değil. Türkiye, AB'ye üye değilken de var, üye olmazsa yine var olmaya devam edecektir. Kaldı ki, dünyada 165 ülke AB üyesi değil. Eğer Türkiye, onurlu, gururlu ve eşit şartlarda AB'ye üye olmazsa ağlayacak halimiz yok. Bildiğimiz yolda devam ederiz. 
     Bildiğimiz yol Büyük Atatürk'ün bize gösterdiği yoldur. Kalkınmaya, gelişmeye, ilerlemeye, demokrasimizi daha ileriye götürmeye, ülkemizi daha mamur hale getirmeye ve insanlarımıza daha iyi eğitim, daha iyi hayat şartları vermeye devam ederiz. Bugün Türkiye'de mevcut olanları başkası mı yaptı Bildiğimiz yola devam ederiz. Koparırız işi... Koparmayalım, ama olmuyorsa kendi moralimizi kırmada, her şey bitti gibi bir duruma getirmede mana yok.'' 
     
     ''ZORLA GÜZELLİK OLMAZ'' 
     ''Zorla güzellik olmayacağını'' belirten Demirel, şöyle devam etti 
     ''Biz eşit şartlar altında partnerlik istiyoruz, ortaklık istiyoruz. Biz hiç kimsenin üzerinde yük olmayız. Ortak olacağız, dünyanın bu köşesinde barışa hizmet edeceğiz, halkımızın refahına hizmet edeceğiz, demokrasinin gelişmesine hizmet edeceğiz. Biz hizmet teklif ediyoruz. Kaldı ki, dünyanın bu köşesinde bir Ortadoğu var, Kafkasya var, Avrasya var. Bütün bunlara köprüyüz biz... Biz hiçbir zaman verdiğimizden daha çoğunu almadık. Onun içindir ki Türkiye acaba içimize gelirse Türkiye'yi kaldıramayız gibi mülahazaların hiçbir yeri yoktur. Bunlar dostça mülahazalar da değildir. Bunları dostça saymıyoruz. 
     Eğer siz diyorsanız ki, Avrupa bir uygar topluluktur, değerler üzerine dayanır. Bu değerlerin içinde Hıristiyan kulübü olma şartı yoktur. Ya ne vardır Avrupa medeniyetinin şartları şunlardır Hürriyettir, adalettir, refahtır, imar, inşadır, okumuşluktur, barıştır. Bu değerlere inanan insanları içinize alacağınızı daha evvel ilan etmişsiniz. Kopenhag kriterleri dediğiniz olay odur.'' 
     
     ''TÜRKİYE, YUGOSLAVYA OLMAMALI'' 
     Türkiye'nin bıkmaması, yılmaması, kızmaması, usanmaması ve diplomasiyi sonuna kadar kullanması gerektiğini vurgulayan Demirel, ''Yalnız, önemsediğim bir tane kırmızı çizgiyi söyleyeyim Türkiye, Yugoslavya'ya dönmemelidir. AB Türkiye için çok önemlidir. Ondan daha önemli bir şey yok mu Var. Ondan daha önemlisi kendi birliğidir. Kendi birliğini zedeleyecek hiçbir şeye Türkiye razı olmamalıdır'' diye konuştu. 
     
     ''BÜYÜK DEVLET OLMAKTAN ÇIKAR'' 
     Soruları da yanıtlayan Demirel, bir soru üzerine, AB'nin Kıbrıs konusunda hata yaptığını, ''bir sorunlar yumağını içine aldığını ve uluslararası anlaşmaları çiğnediğini'' ifade etti. 
     Kıbrıs'ın Türkiye'nin milli davası olmaya devam ettiğini kaydeden Demirel, 1999 Helsinki kararlarının içinde ''Kıbrıs'ı tanıyın'' gibi bir şartın bulunmadığını söyledi. 
     Demirel, Türkiye'nin Kıbrıs'taki menfaatlerinden vazgeçmesi durumunda ''büyük devlet olmaktan çıkacağını'' belirtti. 
     Bir başka soru üzerine, ''Türkiye'nin AB dışındaki seçeneğinin kendisi'' olduğunu yineleyen Demirel, Avrupa Parlamentosu Başkanı Josep Borrell'in Diyarbakır ziyaretine ilişkin bir soruyu yanıtlarken de, ziyaretten bir mana çıkarmadığını belirterek, ''Çünkü, ben bir şüphe çıkarmıyorum'' diye konuştu. 
     
     ''CHİRAC, TÜRKİYE'NİN ÜYELİĞİNİ SOKAĞA BIRAKMIŞTIR'' 
     Demirel, bir başka soruya karşılık da, Fransa Cumhurbaşkanı Jacques Chirac'ın dostu olduğunu, ancak, ''Koca Chirac'ın Türkiye'nin üyeliği konusunda politika yaptığını'' söyledi. Demirel, ''Chirac, Türkiye bize lazımdır, biz de Türkiye'ye lazımız. Ey Fransız halkı, Türkiye'nin üyeliğine karşı çıkmayın demeliydi. Türkiye'nin üyeliğini sokağa bırakmıştır'' diye konuştu. 
     
</TEXT>
</DOC>
