<DOC>
<DOCNO> 286781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/siyaset/siy03.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maneviyat hortumcuları var 
</HEADLINE>
<TEXT>


DYP yöneticisi Celal Adan, "Almanya'daki maneviyat hortumcuları, dini kullanarak para topladılar. Sonra batırdılar. Bunlar, 'yeşil' değil düpedüz kara sermaye" dedi 

AYDIN HASAN Ankara 


DYP Genel Başkan Yardımcısı Celal Adan, Almanya'da yaşayan vatandaşlardan usulsüz para toplayan ve geri ödemeyen işadamlarını, "maneviyat ve gurbetçi hortumcusu" olarak nitelendirerek, "AKP, hükümeti bunlardan hesap sormayarak koruyor" dedi. DYP Genel Başkanı Mehmet Ağar'la Almanya'nın Köln ve Frankfurt kentlerinde Türk vatandaşlarıyla görüşen Adan, gurbetçilerin kendilerinden para toplayan işadamlarından hesap sorulmasını istediklerini belirtti. Adan, şunları söyledi "Bunlar maneviyat hortumcuları. Gurbetçilerimizin dini duygularını kullanarak para topladılar. Sonra gösterişli bir biçimde mağazalar açtılar. Şirketleri de batırdılar. Ben bunlara 'yeşil sermaye' demiyorum. Bunlar düpedüz kara sermaye. Müslümanlığı kendi çıkarları için kullandılar. Her yerde bunların dolandırdığı vatandaşlarımız yanımıza geldi. Hükümetin neden bunlardan hesap sormadığını sordu. Başbakan, niye bunların gösterişli kurdela kesme törenlerine katılıyor Bunları adeta koruyor." 


</TEXT>
</DOC>
