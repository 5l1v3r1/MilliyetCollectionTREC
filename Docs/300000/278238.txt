<DOC>
<DOCNO> 278238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/axgun01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, gönüllü nüfus transferi 
</HEADLINE>
<TEXT>


Köylerinin boşaldığını, dillerini konuşanların azaldığını anlatan Kafkas Federasyonu Genel Başkanı Ünal, "geri dönüş" düşüncesinin çok önemli olduğunu söyledi 

Kültürler mozaiği Kafkasya - 5 
Mehmet Gündem 


Federasyon olarak amaçlarınız nedir 
- Kafkasya ile Türkiye arasında kültür ve ekonomi köprüsü kurmak. 
- Yok olmaya yüz tutan dilimizi ve kültürümüzü genç kuşaklarımıza aktarmak, öteki insanlara da tanıtmak. 
- Büyük Sürgün'de birbirinden kopup, farklı ülkelere dağılan ailelerin birbirlerini bulmalarına yardımcı olmak. 
- Kafkasya cumhuriyetlerinde kültür ve dilimizin yaşatılabilmesi için acilen nüfus transferine ihtiyaç var. Kafkasya'ya geri dönüş düşüncesi çok önemli. Hedefimiz ilk etapta yüzde 5-8 arası gönüllü nüfus transferidir. 

Türkiye Çerkezlerinin birbirleriyle ilişkileri nasıl 
Sadece Türkiye Çerkezleri değil, 40 civarında ülkeye dağılmış Çerkezlerin kendi aralarında ilişkileri son derecede seviyelidir. Kültürel kurumlar olarak söylemlerimizde hata yaparak özellikle genç kuşaklar arasındaki ilişkilere zarar vermediğimiz müddetçe halkımız birbirleriyle sıcak ilişkilerini sürdürür. 

Türkiye'de Çerkezler nasıl algılanıyor 
Irkçı bir mantaliteyle bakmayanların Çerkezler hakkında olumsuz bir düşünceleri olamaz. 

Türkiye'nin belirgin bir Kafkas politikasının olmaması, Türkiye'deki Kafkas diasporasını nasıl etkiliyor 
Belirgin bir Kafkasya politikasının olmayışı ve bizlerden de yararlanılmıyor olması Karadeniz sahilleriyle ilgili olarak ileride bazı sıkıntıları önümüze getirecektir. 

Devlet neden Kafkas lobisini harekete geçirmiyor 
Bunu hükümet edenlere sormak lazım. Türkiye'nin stratejik bir bölgede oluşunun gerektirdiği denge politikaları ve çok kültürlü yapımızın kısmi de olsa etkisi olabilir. 

Kafkas derneği sayısı nedir 
Kayıtlı olanları 82. Bunların bazılar tabela derneğidir. Sağlıklı rakam 75 kadar. 

Çerkezler kültürlerini, dillerini, lehçelerini yaşatabiliyorlar mı 
30-35 yıl öncesine kadar köylerimizde çok güzel bir ortam vardı. Geleneksel Kafkas adet ve gelenekleri yaşanır, köylerde misafir odalarında yaşlı kuşakların yaptıkları sohbetlerle adeta bir okul gibi kültür yeni kuşaklara aktarılırdı. Bugün artık köy ortamında o eski imk nlar kalmadı, köyler boşalmaya başladı. Dillerimizi konuşanlar azaldı, geleneksel kültürümüz aşınma dönemine girdi. 

Ayrılığı çok tartıştılar 

Karaçay-Çerkez Cumhuriyeti'ndeki Karaçaylarla Kabardey-Balkar Cumhuriyetindeki Balkarlar aynı dil, etnik köken, kültür ve tarihi paylaşan bir Türk boyudur. Karaçay Balkarlar aynı zamanda Alan adını kullanırlar. Çerkezler, Kabardeyler ve Adıgeler de aynı dil ve etnik kökeni paylaşırlar. Geleneksel böl-yönet stratejisi burada da başarıyla uygulanmıştır. Karaçaylar'la aynı dile, kökene sahip Balkarlar Çerkez boyu olan Kabardeylerle birlikte bir cumhuriyette birleştirilirken, Çerkezlerin bir kısmı Karaçaylarla birlikte diğer cumhuriyette birleştirilmiş. Yani Moskova tarafından bu cumhuriyetlerin birbirlerini dengelemesi hesap edilmiş. 1990'ların başında, bu cumhuriyetlerin her ikisinde de diğer etnik gruptan ayrılma talepleri ortaya çıktı. Çerkezlerden ayrı Karaçay Cumhuriyeti, Balkarlardan ayrı Kabardey Cumhuriyeti kurulmasına yönelik talepler bugüne kadar gerçekleşmedi. 1999 başkanlık seçimlerinde Karaçay-Çerkez Cumhuriyeti'nde bir etnik gerilim yaşandı. Seçimleri kaybeden Çerkez aday S. Derev, Karaçay adayı V. Semyenov'un ezici çoğunlukla kazanması üzerine Çerkezler'in bu cumhuriyetten ayrılmaları yönünde kampanya başlattı, fakat başarılı olamadı. 

Karaçay - Çerkez Cumhuriyeti 
Başkent Çerkesk 
Yüzölçümü 14,1 bin km2 
Nüfusu 439 470 2002 
Dini İslam 
Başlıca etnik gruplar KARAÇAY, 169198 38,5, 
ÇERKEZ, 49591 11,3 , Rus 147878 - 33,6 , Abhaz 32346 7,4 , Nogay 14873 3,4 

Ambargoya direniyor 

Sovyet döneminde Gürcistan'a bağlı Özerk cumhuriyet halindeyken, Gürcistan bağımsızlığını ilan edince Abhazlar da bağımsızlığını ilan ettiler. Buna tepki gösterdi. 14 Ağustos 1992'de, Gürcü ordusunun işgaline uğradı. 1,5 yıl süren savaşın ardından 30 Eylül 1993'de Abhazlar, Gürcüleri topraklarından attılar. Abhazya, fiili olarak bağımsızlığına kavuştu. Gürcüler, Abhazya'nın tekrar kendilerine döndürülmesi için Rusya'dan yardım istedi. Ruslar, Gürcü topraklarında Rus askeri üsleri açma izni ve BDT'ye dahil olmaları karşılığında Gürcistan'a yardıma 'evet' dedi. 1996'dan bu yana, Çeçenler'e destek verdiği iddiasıyla Abhazya'ya, Rus ve Gürcüler tarafından, karadan ve denizden temel ihtiyaç maddelerini de kapsar şekilde ambargo uygulanıyor. Problem devam ediyor. Abhaz toprakları bereketli, kendi insanını besliyor. Bu yüzden ambargo yüzde yüz etkili olamıyor. Gürcistan kendini güçlü hissettiği anda Abhazya'ya tekrar saldırabilir. Abhazya halkının çoğu silahlı. Ülkede asayiş problemi var zaman zaman soygun ve cinayetler oluyor. 

Abhazya Cumhuriyeti 
Başkent Sohum 
Yüzölçümü 8.600 km2 
Nüfusu 340 bin 
Dini Müslüman ve Hıristiyan 
Başlıca etnik gruplar 140 bin Abhaz, 60 bin Gürcü, 55 bin Ermeni, 50 bin Rus, 10 bin Türk ve 35 bin kadar da diğer unsurlardan oluşmaktadır. 

Alttan alta silahlanma 

Türk kökenli Balkarlar da 1944'te Sibirya'ya sürülmüş, 1957'de de geri dönmüşler. Geri geldiklerinde eski topraklarının tamamını alamadıklarını ve Kabardeylerce siyasi ve kültürel baskı altında tutulduklarını iddia eden Balkarlar, kurdukları 'Töre' adlı teşkilatla 'haklarını' alma mücadelesi veriyorlar. Bu arada, teşkilat mensupları Kabardey-Balkar Cumhuriyeti'nden ayrılmak fikrini savunuyor. Balkarlar, baş şehir Nalçik'in yarısının ve ülkenin dağlık güney sınırlarının Balkar toprağı olduğunu savunuyor. Rusya içindeki Türk teşkilatları da Balkarlara siyasi destek veriyor. Fakat Cumhuriyetin 'güzellikle' ikiye bölünmesi pek mümkün görülmüyor. İki halkın da bu topraklardaki kökleri derin. Her iki tarafta da alttan alta silahlanmaya çalışan gruplar var. Silahlar patlamaya başlarsa, çatışmalar bu Cumhuriyetle sınırlı kalmaz, çevre cumhuriyetlerden gelenlerin de katılımıyla ortalık kan gölüne dönebilir. Balkarların, doğu komşuları Osetlerle de, daha önce silahlı çatışmaların olduğu toprak problemleri sürüyor. 

Kabardey - Balkar Cumhuriyeti 
Başkent Nalçik 
Yüzölçümü 12.5 bin km2 
Nüfusu 901.494 2002 
Dini İslam 
Başlıca etnik gruplar KABARDEY, 498702 - 55.3, 
BALKARLAR, Diğer Türkler dahil 116004 - 12.9 , Ruslar 226620 - 25.1 , Çeçen 4241 - 0.47 

NOT 
Kafkasya problemini anlama ve bunu yazıya taşıma sürecinde katkılarından dolayı Alev Alatlı'ya, Avrasya Stratejik Araştırmalar Merkezi'nin Kafkasya masasından Kamil Agacan'a ve Türkiye Asya Stratejik Araştırmalar Merkezi Başkanı Emekli Kurmay Albay Atilla Sandıklı'ya teşekkürler. "Türkiye'nin ünlü Çerkezleri" başlığında ismine yer verilen Prof. Dr. Ümit Özdağ, hiçbir Çerkez veya yerli Kuzey Kafkas kabilesine mensup olmadığını, K. Kafkasya'ya sonradan yerleşen ve 93 Harbi'yle Türkiye'ye göç eden bir Türk ailenin mensubu olduğunu açıkladı. 

BİTTİ 


</TEXT>
</DOC>
