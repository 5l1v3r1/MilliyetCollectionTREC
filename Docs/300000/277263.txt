<DOC>
<DOCNO> 277263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur43.html </URL>
<DATE> 2004/10/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gözaltına alınan Sedat Peker, Emniyet Müdürlüğü'ne getirildi 
</HEADLINE>
<TEXT>

     İstanbul'da başlatılan operasyon kapsamında 2 kardeşinin de aralarında bulunduğu 33 kişiyle birlikte gözaltına alınan Sedat Peker, Emniyet Müdürlüğü'ne getirildi. 
     İstanbul Organize Suçlar Şube Müdürlüğü'nce gerçekleştirilen operasyon sonucu Beykoz'daki evinde gözaltına alınan Peker, Haseki Hastanesi'nde sağlık kontrolünden geçirildikten sonra İstanbul Emniyet Müdürlüğü'ne getirilerek, garaj bölümünden şubeye çıkartıldı. 
     Peker'in evi ile ofis ve işyerlerinde yapılan aramalarda ele geçirilen çok sayıda CD, 2 bilgisayar ve kayıtların bulunduğu 2 koli ile 1'i cip 4 araç da emniyete getirildi. 
     Operasyon kapsamında ele geçirilen 1 av tüfeği ile 4 tabanca, daha önce emniyete ulaştırılmıştı. 
     Polis yetkilileri, Sedat Peker ile diğer kişiler hakkında ''4422 sayılı Çıkar Amaçlı Suç Örgütleriyle Mücadele Kanunu'na muhalefet etmek'', ''ihalelere fesat karıştırmak'', ''adam yaralamak'', ''tehdit'' ve ''haraç almak'' gibi suçlardan dolayı işlem yapılacağını kaydettiler. 
     Bu arada, Peker hakkında çeşitli illerde yapılan suç duyuruları dosyalarının da İstanbul Cumhuriyet Başsavcılığı'na gönderileceği ifade edildi. 
     
</TEXT>
</DOC>
