<DOC>
<DOCNO> 295210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy16.html </URL>
<DATE> 2004/12/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Paşa, ailesiyle yargılanacak, Genelkurmay'dan açıklama var... 
</HEADLINE>
<TEXT>

     İSTANBUL Milliyet 

Eski Deniz Kuvvetleri Komutanı emekli Oramiral İlhami Erdil, "görevi kötüye kullanmak", "ihmal" ve "mal beyanında eksik bulunmak" suçlarından sanık oldu. Genelkurmay Başkanlığı Askeri Savcılığı tarafından, eşi, kızı ve emir subayıyla birlikte suçlanan Erdil, 9 yıla kadar hapis istemiyle Ankara'daki Askeri Mahkeme'de yargılanacak. Askeri Savcılığın soruşturmayı 1 ay önce tamamladığı bildirildi. Davada, Erdil'in eşi Fisun Erdil, kızı Deniz Erdil, emir subayı Yüzbaşı Yalçın Kayatunç ve Erdil'in kızının gizli ortağı olduğu ileri sürülen Şirin Hekim de "sanık" olarak yargılanacak. 
     Savcılığın iddianamesindeki, suçlamalardan birinde, Erdil'in, Yalçın Kayatunç'un kardeşi Engin Kayatunç'a iş vermesi için Kuzey Saha Deniz Komutanlığı'nda görevli Albay Bahri Mısırlı'ya tavside bulunup, baskı yaptığı öne sürülüyor. Askeri binaların tadilatıyla ilgili açılan yaklaşık 20 milyar liralık ihaleyi, Tuzla Tersane Komutanlığı'na takdim ve tavsiye edilen Deniz Erdil'in arkadaşı Şirin Hekim'in aldığına dikkat çekiliyor. 
     
     Cep'te kabarık fatura 

     Bir başka iddia ise, Erdil'in "komutanlığa ait cep telefonlarını emir subayının özel kullanımına" vermek. Devlet hizmetinde değil de kişisel amaçlarla kullanıldığı öne sürülen telefonların faturasının aylık 3 milyar lira olduğu iddianamede yer alıyor. 
     Erdil, Etiler'de kızına ve kendisine ait birer daireyi mal varlığında göstermemekle suçlanıyor. Bu evlerin ne şekilde temin edildiğinin de ispatlanmasının gerektiğine dikkat çekiliyor. 
     
     Yemekte usulsüzlük 

     Erdil'in eşi Fisun Erdil ise konutta ve Kuvvet Komutanlığı'nda verilen yemekli davetler nedeniyle suçlanıyor. Yemeklerin dışardan pişmiş olarak alınması gerektiği, 160 milyar liralık yemek malzemesinin ham mamül olarak alınmasının usule uygun olmadığı belirtiliyor. 
     Erdil'in emir subayının da yine kuralların dışına çıkılarak, İstanbul'a sık sık gidip uzun süreli kaldığı öne sürülüyor. 
     
     Beymen'den alman vazolara iki ödeme 

     İdaaya göre Erdil'in eşi Füsun Hanım Ankara Beymen mağazasında kristal bardak, vazo ve kül tablasıyla bir çerçeve beğendi. İlhami Erdil de Destek Kıtaları İkmal Kısım Amiri Binbaşı Tanju Türk'e talimat vererek 3 milyar 117 milyon tutarındaki bu malzemeyi 30 Kasım 2000'de satın aldırdı. Dönemin kurlarıyla yaklaşık 6 bin dolar Bu mallar daha sonra Deniz Kuvvetleri'ne malzeme veren Bilsan Billuriye tarafından Komutanlığa satılmış gibi ikinci kez sahte belgelerle faturalandırdı. Komutanlık katı ve konutta yapılan aramalarda bu malzemelerin bulunamadı. 
     
     GENELKURMAY'DAN AÇIKLAMA VE UYARI 

     Genelkurmay Başkanlığı, Deniz Kuvvetleri Komutanlığı'ndaki bazı işlemlerle ilgili olarak emekli Oramiral İlhami Erdil ve 4 kişi hakkında 8 Kasım'da kamu davası açıldığını, bu kişilerin suçlu olup olmadıklarının bağımsız yargı tarafından yapılacak yargılama sonucunda karara bağlanacağını bildirdi. 
     Genelkurmay Başkanlığı Genel Sekreterliği, eski Deniz Kuvvetleri Komutanı Oramiral İlhami Erdil hakkındaki iddialarla ilgili olarak yazılı açıklama yaptı. Açıklama şöyle 
     ''1999-2001 yıllarında, Deniz Kuvvetleri Komutanlığı'nda cereyan eden bazı işlemlere ilişkin iddiaların ortaya çıkması üzerine Genelkurmay Başkanlığı'nca 15 Eylül 2003 tarihinde bu iddiaların araştırılması için soruşturma emri verilmiş, yapılan askeri savcılık soruşturmasının ardından zamanın Deniz Kuvvetleri Komutanı Emekli Oramiral İlhami Erdil ve diğer 4 kişi hakkında 8 Kasım 2004 tarihinde Genelkurmay Askeri Mahkemesi'nde kamu davası açılmıştır. 
     Anılan şahısların suçlu olup olmadıkları, bağımsız yargı tarafından yapılacak yargılama sonucunda karara bağlanacaktır. 
     Bahse konu dava hakkında yapılacak yayınlarda bu evrensel hukuk kuralının dikkate alınmasının uygun olacağı saygı ile duyurulur.'' 

     
</TEXT>
</DOC>
