<DOC>
<DOCNO> 274776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yasam/yas05.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavacık'taki kaza İstanbul'u felç etti 
</HEADLINE>
<TEXT>


GÖKHAN KARAKAŞ İstanbul 

Kavacık otoyolu üzerinde meydana gelen trafik kazası nedeniyle İstanbul trafiği dün felç oldu. Kaza nedeniyle oluşan araç yoğunluğuna hafta sonu trafiği de eklenince, sürücüler, Boğaz ve Fatih Sultan Mehmet Köprüsü bağlantılarında saatlerce bekledi. Kavacık mevkiinden Ankara yönüne giden Tahsin Kara'nın kullandığı yolcu otobüsü, dün öğle saatlerinde emniyet şeridinde seyreden ve bir kamyonetin çektiği Karayolları işçilerini taşıyan römorköre çarptı. Kazada römorkördeki 4 işçi ile otobüsteki firma yetkilisi hafif yaralandı. Kaza sırasında otobüste yolcu bulunmadığı bildirildi. Kazanın ardından otobüs ve kamyonetin çekilebilmesi için yol bir süre trafiğe kapatıldı. Kazanın sebep olduğu araç sıkışıklığına, her cuma günü yaşanan trafik yoğunluğu da eklenince sürücüler çileden çıktı. 



</TEXT>
</DOC>
