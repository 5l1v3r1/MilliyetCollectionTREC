<DOC>
<DOCNO> 299062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/congar.html </URL>
<DATE> 2004/12/20/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
17 Aralık'ın evrensel önemi ve Kıbrıs 
</HEADLINE>
<TEXT>


AB'nin 17 Aralık kararının, etkileri aslında Türkiye'yi de AB'yi de aşan bir tarihi dönemece karşılık geldiğini en iyi ifade edenlerden biri, Beyaz Saray Sözcüsü Scott McClellan oldu. 
McClellan, AB Konseyi'nin kararını resmileştirmesinden birkaç saat sonra, bir soru üzerine, önündeki yazılı açıklamayı okuyarak, "Türkiye'nin, büyük çoğunluğu Müslüman olan bir toplumda, laik demokrasiyi inşa edebilmek için, öncü nitelikli reformlar yapma konusundaki 150 yıllık deneyimi, geniş Ortadoğu'da ve ötesinde özgürlük, refah ve adalet özlemini taşıyan herkes için örnek oluşturmaktadır" dedi ve hem Erdoğan hükümetini, hem de AB Konseyi'ni "vizyon sahibi liderlik" göstermeleri nedeniyle kutladı. 
İşte aslında, Bush yönetiminin 17 Aralık kararını alkışlamasının ve bu kararın çıkması için de elinden geleni yapmasının üç temel nedeninden belki de en önemlisi, bu "örnek olma" durumu. 
Evet, ABD öteden beri, Türkiyeli bir AB'yi de, AB'ye tam anlamıyla entegre olmuş bir Türkiye'yi de kendisinin Atlantik aşırı çıkarlarına çok daha uygun buluyor. 
Ancak Washington 17 Aralık kararını, yine öteden beri yakından ilgilendiği, hele uluslararası denklemler 11 Eylül sonrasında yeniden yazılalı beri hem çok daha merkeze oturttuğu, hem de bakışını ciddi bir revizyonla yenilediği Müslüman dünyanın dönüşümü açısından da önemsiyor. 

ABD gözüyle... 
Washington'ın gördüğü 17 Aralık tablosu şöyle de tanımlanabilir 
Bir yanda, nüfusunun yüzde 99'u Müslüman olan hem de başında İslami kimliği aşikar bir hükümet bulunan Türkiye. Diğer yanda, nüfusunun büyük çoğunluğu Hıristiyan tarihi, kültürü ve felsefesi Hıristiyanlıkla yoğrularak şekillenmiş Avrupa. 
Bu Türkiye, bu Avrupa ile aynı birlik çatısı altında, aynı ilkeler ve kurallar doğrultusunda, siyasi egemenliği paylaşma niyetlisi. Bu niyetini gerçekleştirebilmek için gerekli adımları da, kaybedilmiş yılların ardından, şimdi büyük kararlılık ve hızla atıyor. 
Avrupa ise, Türkiye'nin bu adımlarıyla geldiği noktanın karşılığını, belki tam gönülden değil, çekincesiz ve kaygısız hiç değil, ancak Ankara için ideal olmasa bile kabul edilebilir parametrelerde veriyor. "Sen farklısın" deyip Türkiye'ye kapıyı kapatamıyor. 
3 Ekim 2005'te AB ile Türkiye arasında, "tam üyelik hedefli" müzakerelerin başlatılması kararı, bugüne dek Batı ittifakının hiçbir kurumunun sağlayamadığı türden bir birlik niyetinin de beyanı. Zira bu karar, demokrasi, insan hakları, temel özgürlükler, hukuk düzeni, serbest piyasa ekonomisi gibi ana paydalarda ortaklaşan toplumların, dinleri ne olursa olsun "bir" olabileceğini belgeliyor. 
Bu karar, geniş Ortadoğu ve ötesine, farklı dinsel ve kültürel medeniyetlerin ortak bir siyasi, iktisadi, hukuki medeniyette buluşabileceğini haber veriyor. 

Sorun ertelendi... 
Washington, 17 Aralık kararını, bütün o diplomatik söz oyunlarının, uzun pazarlıkların, menzili kısa siyasi hesapların ötesinde, öncelikle ve özellikle, bu basitlikte algıladığı içindir ki, 17 Aralık öncesinde hissettiği sorumluluğu, sonrasında da hissetmelidir. 
Brüksel'de alınan kararın hayata geçebilmesi ve 3 Ekim 2005'te tam üyelik müzakerelerinin başlayabilmesi için esasen Kıbrıs engelinin aşılabilmesi gerektiğini düşünerek, AB - Türkiye ilişkisi bazında, önümüzdeki dokuz ayda Washington'a düşen sorumluluğun adını da "Kıbrıs" koyabiliriz. 
Kıbrıs denklemini iyi bilen bir ABD'li kaynağın deyişiyle, "Türkiye'nin bir yandan Gümrük Birliği'ni 25 üyeyi kapsayacak şekilde genişletirken, bir yandan da Güney Kıbrıs'ı resmen tanımadığını belirten bir çekince belgesi sunması ile sorun çözülmeyecek. Bu orta yola, Kıbrıslı Rumlar son anda taş koyabilir." 
Bu sözleri, "Kıbrıs sorunu çözülmeden, müzakereler rayına oturmaz. 17 Aralık'ta alınan karar, aslında Brüksel Zirvesi'ni kurtarmıştır, ama müzakere sürecinin önündeki engeli tümden kaldırmamıştır" diye de okuyabilirsiniz. 
Buna karşı şöyle denebilir tabii 
AB'nin Güney Kıbrıs dahil 25 üyesi, 3 Ekim 2005 tarihini verdikten, Kıbrıs konusundaki "protokoler imza - resmen tanımama" keyfiyeti AB yetkililerince de teyid edildikten sonra artık sürecin önü kesilemez. 
Bir bakıma doğru. Ancak 17 Aralık öncesinde, Yunanlı diplomatlardan duyduğum şu sözün, 3 Ekim'e giden yolda da geçerli olabileceği kaygısındayım 
" Güney Kıbrıs, Türkiye'ye karşı veto kullanmaz. Ama Papadopulos kullanabilir." 
Bu paradoksal cümle, Kıbrıs Rum Yönetimi'nin "devlet" ve toplum olarak Türkiye'ye kapıyı kapatmanın tarihi hata olacağını kavradığı, ancak Rum lider Tasos Papadopulos'un sağının solunun belli olmayacağı, bazen toplumunun çıkarlarına aykırı bir davranışta da bulunabileceği anlamına geliyor. Ve, dediğim gibi, Atina'da konulmuş bir teşhisi yansıtıyor. 

Washington'ın rolü... 
İkinci Bush kabinesinin, dış politikadaki yeni kadrolarını yerine oturtmasıyla birlikte, önünde bulacağı kritik dosyalardan biri de Kıbrıs olacak. 
ABD, 17 Aralık kararının evrensel yönüne ilişkin bakışının gereğini yapacak olursa, Kıbrıs dosyasını rafa kaldırmayacak ya da "Kıbrıs AB üyesi, Türkiye de müzakere tarihi aldı. Bu sorun, artık AB'nin meselesi" deyip işin içinden çıkmayacaktır. 
Tıpkı Clinton yönetiminin Kuzey İrlanda sorununa, "Avrupa'nın işi AB çözsün" diye sırtını çevirmediği gibi, Bush yönetimi de Kıbrıs meselesinin, Annan Planı'nın parametrelerinde, ancak yaratıcı yaklaşımlarla Rumlar'ın da anlaşmaya yanaştırılmasını sağlayarak çözüm yoluna sokulmasında etkin rol üstlenebilir. Üstlenmelidir. 
Esasen başta Almanya olmak üzere, Washington'a "Türkiye konusunda sessiz olun" diyen bazı AB ülkeleri, ABD'nin Kıbrıs'ta çözüm için devrede kalmasından yanalar. 
Ankara'nın da, dokuz ayın hızla geçeceğini bilerek, hiç zaman kaybetmeden ve birçok koldan, ABD'yi de özellikle zorlayarak, Kıbrıs'ta çözüm dinamiğini yeniden yaratmak için çalışması gerekiyor. 
KKTC'nin çözümden yana tutumunu ödüllendirip, Rum Yönetimi'ne çözümü engellemenin bedelini hissettirecek önlemlerde yavaş kalan ABD, şimdi yaratıcı bir Kıbrıs angajmanından geri durmamalı. Bu, 17 Aralık kararının hayata geçmesi için de elzem. 



</TEXT>
</DOC>
