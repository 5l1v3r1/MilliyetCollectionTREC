<DOC>
<DOCNO> 282378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yasam/axyas01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaya bir Türk gidecek 
</HEADLINE>
<TEXT>


Özel eğitimden geçirilen 8 Türk savaş pilotu, astronot eğitimi almak için ABD'ye gönderildi. Biri, uzaya çıkan ilk Türk olacak 

Barkın Şık 

Türk Hava Kuvvetleri Komutanlığı, 2020'de uzaya Türk astronot göndermek için düğmeye bastı. 8 pilotunu Stanford Üniversitesi'ne eğitime gönderen Türkiye, TBMM'nin Türk Uzay Ajansı'nın kurulmasına ilişkin kanunu kabul etmesinin ardından, ABD ile mutabakat muhtırası imzalayacak. Pilotların 2010'a kadar astronot eğitimine, 2020'de ise uzaya gönderilmesi hedefleniyor. 
Türk Silahlı Kuvvetleri'nin uzun süredir üzerinde çalıştığı proje, Genelkurmay Başkanı Orgeneral Hilmi Özkök'ün 2002'deki ABD ziyareti sırasında hız kazandı. 
Aero-space hava-uzay konsepti çerçevesinde, Amerikan Havacılık ve Uzay Dairesi'nin NASA eğitim programlarına dahil olması muhtemel pilotlardan 8'i Stanford Üniversitesi'ne, 10'u İstanbul Teknik Üniversitesi'nin master programına gönderildi. 
Pilotların 4 yıllık astronot eğitimine 2010'da başlaması planlanıyor. En başarılı pilot, ABD uzay programları kapsamında 2020'de yola çıkacak. 


</TEXT>
</DOC>
