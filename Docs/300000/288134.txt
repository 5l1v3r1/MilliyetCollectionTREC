<DOC>
<DOCNO> 288134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur20.html </URL>
<DATE> 2004/11/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bayramda 'merdiven altı' şekere dikkat .. 
</HEADLINE>
<TEXT>

     Bayram nedeniyle çikolata ve şekerleme talebinin artmasının, ''merdiven altı'' tabir edilen sağlıksız şeker üretimini artırdığı bildirildi. 
     TMMOB Gıda Mühendisleri Odası Adana İl Temsilcisi Zerrin Erginkaya, AA muhabirine yaptığı açıklamada, şekerli ürünlerde tehlikeli katkı maddelerinin başında renklendiricilerin geldiğini söyledi. 
     Erginkaya, şekerlerde ve pasta süslerinde kullanılan renklendiricilerin ve bazı diğer katkı maddelerinin yasalar çerçevesinde izin verilenden daha fazla kullanılması durumunda, özellikle bu ürünleri daha çok tüketen çocukların sağlıklarının riske atıldığını söyledi. 
     Kakao ürünleri ve çikolatalı ürünlerin çikolata kısmında renklendirici kullanımına yasalarca izin verilmediğini belirten Erginkaya, şunları söyledi 
     ''Kakao ve kakaolu ürünlerde ve çikolatada en sık rastlanan sağlık riski, salmonella enfeksiyonudur. Üretimde kullanılan hammaddeler süt tozu, kakao kalitesiz ve hijyenik olmayan koşullarda üretilmişse, salmonella üründe bulunmakta ve tüketimi sonucu enfeksiyon söz konusu olmaktadır. Bilinçsiz renklendirme ise deri ve saç dökülmeleri, astım gibi alerjik hastalıklara davetiye çıkarmaktadır.'' 
     
     NELERE DİKKAT ETMEK GEREKİR 
     Türkiye'de kaliteli çikolata ve şekerleme üretildiğine de dikkati çeken Zerrin Erginkaya, şekerli ürünler satın alırken, tüketicilerin özellikle dikkat etmesi gereken noktaları şöyle açıkladı 
     ''Tüketiciler, açıkta satılan ürünleri kesinlikle almamalı ve ambalajlı ürünleri tercih etmelidir. Ambalajlı ürünlerde etiket bilgilerini dikkatlice okumaları, Tarım ve Köyişleri Bakanlığı'ndan alınmış üretim iznini gösteren tarih ve sayıyı kontrol etmeleri gerekir. 
     Lokum, cezerye ve baklava gibi geleneksel yöntemlerle üretilen ürünleri satın alırken, satış yerlerinde üzerleri kapalı olarak muhafaza edilip edilmediğine bakılmalı ve ürünlerin saklandığı dolapların güneş ışınından etkilenmediği konusunda emin olunmalıdır. Ayrıca satış yerinin Tarım ve Köyişleri Bakanlığı'ndan aldığı üretim izni ve meslek odaları tarafından verilen sorumlu yönetici belgesi sorulmalıdır.'' Erginkaya, kalitesiz ve sağlığa zararlı hammadde ve katkı maddeleri kullanarak haksız rekabete neden olan firmaların ve ''merdiven altı'' üretiminin azalmasını sağlamak için tüketicinin bilinçlenmesi gerektiğini ifade ederek, ''Bilinçli tüketici, üreticilerin kaliteli ve sağlıklı üretim yapmasını zorlayarak, hem güvenli gıda üretimiyle halk sağlığını koruyacak, hem de haksız rekabeti önleyecektir'' diye konuştu. 
     
</TEXT>
</DOC>
