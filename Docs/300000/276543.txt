<DOC>
<DOCNO> 276543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo10.html </URL>
<DATE> 2004/10/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Saffet Susiç Konyaspor'da... 
</HEADLINE>
<TEXT>

     Konyaspor, Teknik Direktör Saffet Susiç ile 1 yıllık sözleşme imzaladı. 
     Konyaspor Kulübü Başkanı Mehmet Köseoğlu, düzenlenen imza töreninde, ligin 6. haftasında Sakıp Özberk ile yollarını ayırdıklarını anımsatarak, geçen hafta oynanan Malatyaspor maçının ardından da teknik direktör arayışlarını hızlandırdıklarını söyledi. 
     Yapılan araştırmalar sonucu, Saffet Susiç'in Konyaspor'a en uygun teknik adam olarak belirlendiğini ifade eden Köseoğlu, ''Takımımızı bir yıllığına kendisine teslim edeceğiz. Onun Konyaspor'a verecek çok şeyi olduğuna inanıyoruz. Umarım önümüzdeki günlerde hep beraber çok güzel işler başaracağız'' dedi. 
     Kendisini bir bir yıllığına Konyaspor Teknik Direktörü yapan imzayı atan Saffet Susiç ise Konyaspor'a gelmekten dolayı büyük mutluluk duyduğunu söyledi. 
     Konyaspor'un çok iyi bir ekip olduğunu ifade eden Susiç, takımı ligde daha üst sıralara taşımak için ciddi ve hızlı bir çalışma temposu içine gireceklerini kaydetti. 
     Konyaspor tesislerini gezdiğini ve çok beğendiğini belirten Susiç, şöyle konuştu 
     ''Sahada futbolcularımla buluşup çalışmak için can atıyorum. Ümit ederim ki Konyaspor üç büyüklerden sonra gelen diğer kulüpler arasında yerini alacak. Konyaspor'u tanıdığım sürece iyi sonuçlar alacağımıza inanıyorum. Konyaspor'u bugün olduğundan daha iyi yerlere getireceğiz. Ben onun için buradayım. İstanbulspor'da 3 yıl birlikte çalıştığım Hamza Hamzoğlu ile güzel işler yapacağız. O da benim sağ kolum olacak.'' 
     
</TEXT>
</DOC>
