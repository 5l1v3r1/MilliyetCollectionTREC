<DOC>
<DOCNO> 279543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur45.html </URL>
<DATE> 2004/10/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Pompalı tüfekle korku saçtı... 
</HEADLINE>
<TEXT>

     Pompalı tüfekle evinin balkonundan aşağıya doğru ateş eden genç, kendisini kilitlediği evinden polislerin uzun süren ikna çabaları sonucu çıkarıldı. 
     AA muhabirinin edindiği bilgiye göre, psikolojik sorunları olduğu ve son günlerde çevresindeki insanlarla sürekli kavga ettiği belirtilen Abdulhalim Büyükkoyuncu 28 , girdiği bunalımın etkisiyle Rauf Denktaş Caddesi'ndeki evinin balkonuna çıkarak, pompalı tüfekle aşağıya doğru birkaç el ateş etti. 
     Apartmanın önünde park halinde bulunan Seril Şenel'e ait otomobilin yan camları, pompalı tüfekten çıkan saçmalarla kırıldı. Olayda, ölen ya da yaralanan olmadı. 
     Ardından eve giren genç, olay yerine gelen polislere yaklaşık 2 saat boyunca kapıyı açmadı. Büyükkoyuncu, Konya Emniyet Müdürlüğü Asayiş Şube Müdürü Ercan Taştekin'in konuşmasının ardından kapıyı açarak, teslim oldu. 
     Büyükkoyuncu, ifadesi alınmak üzere polis merkezine götürüldü. 
     
</TEXT>
</DOC>
