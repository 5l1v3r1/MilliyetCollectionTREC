<DOC>
<DOCNO> 277528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur20.html </URL>
<DATE> 2004/10/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Akraba evililiklerinin sonucu... 450 nüfuslu köyün 36'sı özürlü .. 
</HEADLINE>
<TEXT>

     Muş'un Bulanık İlçesi'ne bağlı Bingöldek Köyü'nde, yaygın olan akraba evliliği nedeniyle 36 özürlü çocuk bulunuyor. Tedavileri de mümkün olmayan çocukların sayısı, köyde devam eden akraba evlilikleri nedeniyle her yıl artıyor. 
     AA muhabirinin edindiği bilgiye göre, Bingöldek Köyü'nde yaygın olan ve özürlü çocuklar dünyaya gelmesine rağmen sürdürülen akraba evlilikleri, köyde acı bir tablo oluşturdu. 
     Akraba evliliklerinin bir gelenek olarak kabul edildiği 450 nüfuslu köyde, bu evlilikler sonucu 36 özürlü çocuk bulunuyor. 
     
     KÖYDEKİ ACI TABLO 
     Bingöldek Köyü'nde akraba evliliği yapan çiftlerden, Ramazan ve Vasfiye Kara çiftinin 7 çocuğundan 4'ü özürlü. Yaşları 6 ile 13 arasında değişen, 2'si kız 4 çocuk, yürüyemiyor ve konuşamıyor. Çocuklarının durumuna üzüldüğünü belirten baba Kaya, çocukların, tedavi edilemeyecek derecede özürlü olduğunu söyledi. 
     Akraba evliliği sonucu 4 özürlü çocuk dünyaya getiren ve bunların 2'sini kaybeden Zernişan Özdemir de kalan 2 çocuğunun akıl hastası olduğunu ve evden dışarı çıkamadıklarını anlattı. 
     Dayısının oğlu Kerem Durmaz ile yaptığı evlilikten 4'ü özürlü 15 çocuk dünyaya getiren Sultan Durmaz da yaşları 10 ile 19 arasında değişen özürlü çocuklarının bakımını sürdürmekte güçlük çektiğini söyledi. 
     
     36 HANENİN 27'Sİ AKRABA EVLİLİĞİ 
     Köy Muhtarı Nurettin Özdemir, köyde 36 hane bulunduğu, bunların 27'sinin akraba evliliğiyle kurulan ailelerin oluşturduğunu ifade etti. 
     Acı tabloya rağmen akraba evliliklerinin önüne geçemediklerini belirten Özdemir, ''Bu kadar çok sayıda özürlü çocuk olmasına rağmen köyde akraba evlilikleri halen devam ediyor'' diye konuştu. 
     Özdemir, bu acı tablonun önüne geçmek için çaba harcadıklarını kaydetti. 
     
</TEXT>
</DOC>
