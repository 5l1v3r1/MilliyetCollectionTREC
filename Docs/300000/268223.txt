<DOC>
<DOCNO> 268223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur10.html </URL>
<DATE> 2004/09/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Otobüs minibüsle çarpıştı 1 ölü, 11 yaralı 
</HEADLINE>
<TEXT>

     Bolu'da bir minibüsle şehirlerarası yolcu otobüsünün çarpışması sonucu 1 kişi öldü, 11 kişi yaralandı. 
     AA muhabirinin aldığı bilgiye göre, İsmail Eskioğlu'nun kullandığı 14 AP 644 plakalı minibüs, D-100 Karayolu çıkışında, Yalçın Çelik'in kullandığı 34 TK 3419 plakalı yolcu otobüsüyle çarpıştı. 
     Yolcu otobüsü, çarpışmanın etkisiyle bariyerleri aşıp 50 metre sürüklendikten sonra Orman Bölge Müdürlüğü'ne ait sosyal tesislerin bahçesine girdi. 
     Kazada, minibüs sürücüsü İsmail Eskioğlu 22 , kaldırıldığı İzzet Baysal Devlet Hastanesi'nde yaşamını yitirdi. Otobüs sürücüsü Yalçın Çelik ile Fatma Yaman, Turgut Yılmaz, Kerim Işık, Mahmut Çavdar, Ebuzer Kalemoğlu, Şakir Demir, Sebahattin Erdoğan, Duran Çelik, Rıdvan ve Şükriye Uçar yaralandı. 
     Kazanın ardından D-100 Karayolu uzun süre ulaşıma kapandı. 
     
     OTOBÜSÜN BAGAJINDA CENAZE NAKLEDİLİYORDU 
     Bu arada, yolcu otobüsünde inceleme yapan polis ekipleri, bagajda bir cenaze taşındığını tespit etti. Yapılan araştırmada otobüs yolcularından birine ait olan cenazenin İstanbul'dan Ordu'ya götürüldüğü ve otobüste bulunanların da ölen kişinin yakınları olduğu anlaşıldı. 
     Cenaze, 112 Acil Yardım ekiplerince İzzet Baysal Devlet Hastanesi'ne kaldırıldı. 
     
</TEXT>
</DOC>
