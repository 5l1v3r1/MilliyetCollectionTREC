<DOC>
<DOCNO> 259981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy12.html </URL>
<DATE> 2004/08/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AB işi yokuşa sürüyor 
</HEADLINE>
<TEXT>

     Avrupa Komisyonu’nun, Türkiye için kritik önem taşıyan İlerleme Raporu’nu tamamlamadan önce AB başkentlerine danışmayı planladığı bildirildi. İlk defa bu yola başvuran Komisyon, üyelerin onayını almadan raporu yayınlamayacak. 
     Brüksel merkezli ABHaber.com sitesine göre, AB Komisyonu, Türkiye konusunda alınacak müzakere kararında belirleyici olacak İlerleme Raporu’nu tamamlamadan önce AB başkentlerine danışmayı planlıyor. Haberde şöyle denildi 
     "AB Komisyonu, 25 üye ülkenin ’olurunu’ almadan İlerleme Raporu’nu sonuçlandırmayacak. Bu yeni uygulama, Türkiye’deki reformları mercek altına alan ve objektif olması gereken raporun siyasi etkilere açılmasını beraberinde getirecek." Ekim ayında açıklanacak İlerleme Raporu’nun temel çerçevesinin tamamlandığı belirtilen haberde şu unsurlara dikkat çekildi 
     "AB Komisyonu, gelecek haftalarda Türkiye’de reform ve uygulama alanında yaşanan gelişmelere göre eklemeler yapılacak. Ancak AB Komisyonu’nun asıl zorlandığı konu reformları izlemek değil, İlerleme Raporu’nda Türkiye ile müzakerelere başlayıp başlamama konusunda yer vereceği öneriyi hazırlamak oluşturuyor." 
     
     LİDERLER TOPU KOMİSYON’A ATMIŞTI 

     AB liderlerinin, 2002 yılındaki Kopenhag Zirvesi’nde Türkiye’nin müzakerelere başlaması konusunda AB Komisyonu’nun hazırlayacağı "rapor ve öneri" doğrultusunda 2004 yılında karar alacaklarını bildirdiklerini anımsatılan haberde Komisyon’un bu ağır sorumluluk nedeniyle bu yıl ilk kez, rapor ve öneriyi tamamlamadan önce 25 AB üyesi ülkeye danışmayı planladığı kaydedildi. 
     Komisyon’un, önceki yıllarda İlerleme Raporu’nu üye ülkelere açmadığı, yalnızca dikkat çekilmesi gereken konular hakkında gayrı- resmi görüşlerini aldığına işaret edilen haberde "Ancak bu kez 25 üye ülkenin ’oluru’ alınmadan İlerleme Raporu’nun açıklanmayacağı öğrenildi" denildi. 
     
ANKA 

     
</TEXT>
</DOC>
