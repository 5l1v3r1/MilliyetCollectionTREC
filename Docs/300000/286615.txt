<DOC>
<DOCNO> 286615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun11.html </URL>
<DATE> 2004/11/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Le Monde Arafat dünyanın en zengin yöneticileri arasında 
</HEADLINE>
<TEXT>

     Fransa'da yayımlanan Le Monde gazetesinin yarın çıkacak sayısında yer alan bir haberde, Paris'te tedavi gördüğü hastanede ölüm kalım savaşı veren Filistin lideri Yaser Arafat'ın, dünyanın en zengin yönetici ve kralları arasında yer aldığı bildirildi. 
     ''Arafat'ın en az 300 milyon dolarlık servete sahip olduğu'' kaydedilen haberde, ''en zengin krallar ve yöneticiler arasında Filistin liderinin 6. sırada yer aldığı'' ifade edildi. 
     
     ''HEP MÜTEVAZI YAŞADI'' 
     ''Arafat'ın hiçbir zaman lüks içinde yaşamadığına ve mütevazı bir hayat sürdüğüne'' dikkat çekilen haberde, Filistin liderinin elindeki mali gücü, iktidarını güçlendirmek, bazı grupların sadakatine kazanmak ve yine bazı grupları sakinleştirmek için kullandığı belirtildi. 
     Toplanan vergiler, kamu şirketlerinden ve gümrüklerden elde edilen gelirlerin Arafat'ın mali servetinin önemli bir bölümünü oluşturduğu kaydedilen haberde, 1995-2002 arasında kamu fonlarından toplanan 900 milyon doların resmi Filistin bütçesine girmediği ifade edildi. 
     Haberde, Arafat'ın, Coca Cola ve Tunus'taki bir telekom şirketinde hisseleri olduğu yolundaki görüşlere de yer verildi. 
     Bu arada, Arafat'ın, eşi Süha'nın Paris'teki hesaplarına İsviçre'den 2002-2003 yılları arasında 9 milyon euro aktardığı bildirildi. 
     
</TEXT>
</DOC>
