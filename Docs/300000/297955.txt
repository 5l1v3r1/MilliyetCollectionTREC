<DOC>
<DOCNO> 297955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo24.html </URL>
<DATE> 2004/12/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Galatasaray'da Orhan Ak yeniden doğdu... 
</HEADLINE>
<TEXT>

     Galatasaray'ın, Teknik Direktör Gheorghe Hagi tarafından uzun süre kenarda unutulan futbolcusu Orhan Ak, son 3 haftada adeta yeniden doğdu. 
     Sarı-kırmızılı ekibin Malatyaspor ile sahasında 1-1 berabere kaldığı maç Orhan için dönüm noktası oldu. Savunmanın solundaki bölgeyi Hakan Ünsal'dan Ankaragücü karşılaşmasıyla devralan Orhan Ak, daha sonra formayı bırakmadı. 
     Ankaragücü ile ligin 14. haftasına yapılan karşılaşma öncesi 13 maçın sadece ikisinde, Samsunspor maçında 6 ve Akçaabat Sebatspor maçında 45 olmak üzere toplam 51 dakika sahada kalan Orhan Ak, Ankaragücü, Gençlerbirliği ve Fenerbahçe maçlarında ise 90'ar dakika forma giydi. 
     Oynadığı futbolla Teknik Direktör Hagi'nin gözüne giren ve hata yapmayan Orhan, Ankaragücü maçında penaltı yaptırıp, takımın galibiyetinde büyük katkı sağladı. Orhan, Gençlerbirliği maçında ise savunma oyuncusu olmasına rağmen takımının ilk golünü atarak Galatasaray'ın önemli deplasmanda aldığı 3 puanın yolunu açtı. 
     Orhan, 1-0 kazanılan Fenerbahçe maçında ise görevini en iyi şekilde yaparak, sarı-lacivertlilerin sağ kanattan atak geliştirmesine engel olmaya çalıştı. 
     
     5 MAÇTA 2 GOL ATTI 
     Galatasaray'ın savunma oyuncularından Orhan Ak, 5 maçta 2 gol atmayı başardı. 
     Toplam 321 dakika sahada kalan Orhan, Akçaabat Sebatspor ve Gençlerbirliği maçlarında fileleri havalandırdı. Galatasaray'ın forvet oyuncularından Ümit Karan 6 maçta 2, Arif ise 8 maçta yer almasına rağmen 1 gol bulabildi. 
     
</TEXT>
</DOC>
