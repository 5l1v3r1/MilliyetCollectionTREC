<DOC>
<DOCNO> 274786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/dundar.html </URL>
<DATE> 2004/09/25/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kurt ile kuzu 
</HEADLINE>
<TEXT>


Hangi filme gitsek, oğlum baştan soruyor "Hangisi iyiler, hangisi kötüler " 
Çocuk dünyası, hayatın düğümlerini çözebilmek için bu iki ibrişime tutunmaya mecbur 
Aklar ve karalar... 
Siyahlar ve beyazlar... 
Dostlar ve düşmanlar... 
Hainler ve kahramanlar... 
Gri noktaları olmayan bu kutuplar oyunu, fanatizmin dölyatağı aynı zamanda... 

Alman gazetesi Bild'in gazete editörlerine sorduğu "Tayyip Erdoğan kurt mu, kuzu mu " sorusu, Türkiye'ye dair Batı'nın zihnindeki çocuksu kargaşanın en bariz örneği... 
Anlamaları zor 
Dünün "şeytani Batı kulübü"ne üye olabilmek için neredeyse kendini sil baştan yaratan bu adam, nasıl olup da bir yandan da zinacıları hapse tıkmak için uğraşıyor 
Batılının kafası karışıyor. 
"Vaatlerine bakıp kuzu sandığımız bu adam, yoksa ay ışığında dişleri uzayan bir kurt mu " 
Kişisel olarak Erdoğan'ın, kitlesel olarak da Erdoğan'ın hükmettiği tabanın AB ile ilişkisinde de aynı şüpheci tedirginlik var 
"Acaba vaatleriyle ağzımızı sulandıran bu kulüp, bizi parçalayıp yok edecek bir kurt mu " 

Hem Avrupa'ya hem AKP tabanına, oğluma verdiğim cevabı vermek isterim "Hayat, kurtlarla kuzuların karşılıklı cepheleştiği bir cenk meydanı değil. 'Kurtlar' ve 'kuzular' yok insanın içinde kurtluk ve kuzuluk tohumları var. Koşullara göre bazen biri, bazen diğeri filizleniyor ve o insanı 'iyi' ya da 'kötü' diye tanımlamamıza yol açıyor. Ama iyi sandığımızın içindeki kötülük, kötü bildiğimizin içindeki iyilik her an açığa çıkabiliyor". 
İnsanı böyle görünce, hem o "reformist Erdoğan"ın aniden "Burası Türkiye, yok öyle" diye tırnaklarını çıkarmasını anlayabiliyoruz... 
... hem de "çok kültürlülüğü" şiar edinmiş Avrupa'nın her krizde neredeyse ırkçı bir yaklaşımla Türkleri dışlamaya çalışmasını... 
Çünkü hayat gemisi, zifiri deryalarda ya da billur okyanuslarda gezinmiyor kah iyiliğin kah kötülüğün limanına uğraya uğraya, yalpalaya yalpalaya yol alıyor. 
"İyilerle kötüler çekiştirmiyor ipi... İyilik ve kötülükten örülmüş ibrişimin kendisi..." 
Aynı beden içinde kurtla kuzu çatışıyor mütemadiyen... 
Medeniyet denen şey de, içimizdeki kurdu, dişlerini törpüleye törpüleye kuzulaştırma çabamız değil mi son tahlilde.. 

İnsan, melek ile zebaninin tek bedende çalkalanmasından yapılan eşsiz bir kokteyldir. 
Bunu anlayana kadar Ademoğulları cadı avında yüzyıllar harcadı. 
Sonunda, taşladığı şeytan, içinde çıktı. Sonradan yıkılmamak için, kimseye - ne Avrupa'ya, ne Erdoğan'a - sorgusuz bel bağlamayın ama insandan umudunuzu da kesmeyin. 
Hepimiz hem içimizdeki hem iktidardaki "kurt adam"ı ıslah için seferber olmalıyız. 



</TEXT>
</DOC>
