<DOC>
<DOCNO> 264538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas11.html </URL>
<DATE> 2004/08/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Berlin'de dönerci rekabeti gazetede... 
</HEADLINE>
<TEXT>

     Almanya'da yayımlanan Berliner Kurier gazetesi, başkentte tüm hızıyla süren dönerciler arasındaki rekabeti, ''Kusursuz döner savaşı'' başlığıyla okuyucularına aktardı. 
     Haberde, Berlin'de sayıları gittikçe artan döner büfelerinden dolayı dönerin fiyatının çoğu yerde 1 ila 1,40 euro arasında değiştiğine dikkat çekildi. 
     ''Planet Food'' adlı döner büfesinden Abbas Gazi, gazeteye yaptığı açıklamada, ''Gerçek döner yüzde yüz dana etinden olur. Büyük dilimler şeklinde şişe geçirilir'' derken, ağabeyi Ali Gazi, büfelerinde tavuk dönerini de 1,70 euro'ya sattıklarını ve tadının limonla daha lezzetli olduğunu söyledi. 
     Berlin'deki dönerin turistler arasında da çok sevildiği ve çoğu turistin ucuzluğundan dolayı 2'şer ya da 3'er döner bile yediği kaydedilen haberde, dönerin fiyatının Almanya'nın batısındaki Köln kentinde 3, İspanya'nın Barcelona kentinde 3,50, Hollanda'nın başkenti Amsterdam'da 5 euro olduğuna işaret edildi. 
     
</TEXT>
</DOC>
