<DOC>
<DOCNO> 295796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun13.html </URL>
<DATE> 2004/12/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Financial Times Erdoğan AB'ye meydan okudu 
</HEADLINE>
<TEXT>

     İngiliz gazetelerinden Financial Times, bugün sayfalarında Türkiye konulu iki habere yer veriyor. 
     Ankara mahreçli birinci haberde, 'Türkiye Avrupa Birliği zirvesi öncesinde koşullarını ortaya koydu' deniyor. 
     Gazete, Başbakan Tayyip Erdoğan'ın tarihi zirve öncesinde meydan okur bir havada yaptığı açıklamada, Avrupa Birliği'nin Türkiye'ye yeni koşullar getirmesinin 'kabul edilemez' olduğunu söylediğini bildiriyor. Gazete, Türkiye'nin üyelik görüşmelerini 2015'ten önce bitirmesinin beklenmediğini de kaydediyor. 
     Türkiye konulu ikinci haberde ise, Almanya muhalefetinin, üyelik görüşmeleri başarısız olursa daha gevşek bir ortaklığın gündeme geleceğinin, zirvede Türkiye'nin önüne açık biçimde konacağından emin olduğu bildiriliyor. 
     Gazete, Alman Hristiyan demokratlarının, üyelik görüşmelerinin başlamasının kaçınılmaz olduğunu kabul ettiğini ancak muhtemel alternatif seçenek koşulunu kısmi bir zafer olarak gördüklerini belirtiyor. 

     
</TEXT>
</DOC>
