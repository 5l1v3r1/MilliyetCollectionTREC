<DOC>
<DOCNO> 263878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur13.html </URL>
<DATE> 2004/08/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Antalya'ya 15 günde yarım milyondan fazla turist geldi... 
</HEADLINE>
<TEXT>

     Antalya'ya 15 gün içinde havayoluyla, yarım milyondan fazla turist geldi. Turist sayısı Ağustos ayında, aylık yüzde 17, yıllık oranda da yüzde 38 arttı. 
     Kültür ve Turizm İl Müdürlüğü'nden alınan bilgiye göre, dün havayoluyla Antalya Dış Hatlar Terminali'ne 44 bin 265 yolcu girişi oldu. 1-15 Ağustos tarihleri arasında ise havayoluyla 520 bin 6 turist Antalya'ya geldi. 
     Yılbaşından bu yana bölgeye gelen turist sayısı 3 milyon 794 bin 907'ye ulaştı. Bu rakamlarla birlikte Ağustos ayında Antalya'ya gelen turist sayısı aylık yüzde 17, geçen yılın aynı dönemine göre de yüzde 38 oranında artış gösterdi. 
     
     UÇAK İNİŞ VE KALKIŞINDA DA REKOR 
     Antalya Havalimanı, dün en yoğun günlerden birini yaşadı. Antalya Havaalimanı'nda dün 541 uçak iniş ve kalkış yaptı. 
     Antalya Devlet Hava Meydanları Müdürü Osman Serdar, AA muhabirine yaptığı açıklamada, uçak iniş ve kalkışındaki bu sayının tüm zamanların en iyi rakamı olduğunu söyledi. 
     Uçak iniş ve kalkışında hiç bir zaman 500'lü rakamlara ulaşmadıklarını belirten Serdar, ''Hem yolcu sayısında hem de uçak iniş ve kalkışında artış var. Dün 541 uçak iniş ve kalkış yaptı. Bu, tüm zamanların en büyük rakamı'' dedi. 
     İniş için havada uçak bekletmediklerini kaydeden Serdar, şöyle devam etti 
     ''Bunlar bizler için, Türkiye için harika şeyler. İkinci pist ve ikinci terminal hizmete girdiği zaman bu rakamlar ikiye katlanacak. Havalimanı kapasitesi ikiye katlanacak. Kasım ayında ikinci pist hizmete girecek. Gelecek yıl mart ayında da ikinci dış hatlar terminali açılacak. Havalimanı kapasitemiz yüzde yüz oranında artarak, saatteki 24 uçak kapasitemiz 48'e çıkacak. İki yıl önce 37 uçak park edebiliyorduk, bu yıl sonunda uçak park edebilme kapasitesi de 100'e ulaşacak.'' 
     
</TEXT>
</DOC>
