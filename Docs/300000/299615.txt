<DOC>
<DOCNO> 299615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur27.html </URL>
<DATE> 2004/12/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Orta Anadolu'da kuraklık tehlikesi düşündürüyor... 
</HEADLINE>
<TEXT>

     Konya, Aksaray ve Karaman'da bulunan baraj ve göllerdeki su seviyeleri geçen yıla göre yüzde 60'a varan oranlarda düşüş gösterdi. 
     DSİ 4. Bölge Müdürlüğü'nden edinilen bilgiye göre, bu yıl sonbahar mevsiminde çok az yağış alan Orta Anadolu, kuraklık sorunu yaşıyor. 
     Tarımsal üretim açısından önde gelen iller arasında olan Konya, Karaman ve Aksaray'da baraj ve göllerdeki su oranları geçen yıla göre ciddi boyutlarda azaldı. 
     Buna göre, Çavuşçu Gölü'ndeki su seviyesi yüzde 60 oranındaki düşüşle 27 milyon 200 bin metreküpe inerken, İvriz Barajı'nda su oranı yüzde 38 düşüşle 15 milyon 500 bin metreküpe geriledi. 
     May Barajı'ndaki su miktarı yüzde 43 oranındaki azalma ile 400 bin, Apa Barajı'ndaki su seviyesi ile yüzde 25 düşüşle 14 milyon 200 bin metreküpe indi. Geçen yılın aynı döneminde 8 milyon 200 bin metreküp suyu bulunan Altınapa Barajı'nda da su miktarı da yüzde 26 oranında azaldı. 
     Aksaray'daki Mamasun Barajı'nın su seviyesinin de 18 milyon 100 bin metreküpten 17 milyon 400 bin metreküpe indiğini belirten yetkililer, Karaman Gödet Barajı'ndaki su miktarının ise 23 milyon 300 bin metreküpten, 22 milyon 200 bin metreküpe gerilediğini bildirdi. 
     Karatay Ziraat Odası Başkanı Derviş Davaslı, kuraklık tehdidi altındaki Konya Ovası'nın sulama projelerine ne kadar ihtiyaç duyduğunun açıkça görüldüğünü anlattı. 
     Bu çerçevede Mavi Tünel Projesi'nin Orta Anadolu'nun sulanması açısından hayati önem taşıdığını dile getiren Davaslı, ''Sulama projelerinin uygulanmaya başlanması ile sulanabilir tarım arazisi artacak, birim alandan alınacak ürün miktarı ise yükselecektir'' diye konuştu. 
     
</TEXT>
</DOC>
