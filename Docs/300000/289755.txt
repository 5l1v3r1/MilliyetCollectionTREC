<DOC>
<DOCNO> 289755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun03.html </URL>
<DATE> 2004/11/18/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Irak'tan kaçan ABD'li askere soruşturma... 
</HEADLINE>
<TEXT>

     Görev yaptığı Irak'ta Haziran ayında kaybolduktan sonra Lübnan'daki akrabalarının yanında ortaya çıkan Amerikalı Müslüman asker Wassef Hassoun hakkında yeniden soruşturma açıldı. 
     Soruşturmanın Hassoun'un ordu kimlik kartı, sivil pasaportu, üniforması ve bazı kişisel eşyalarının Felluce'de bulunması üzerine yeniden açıldığı bildirildi. 
     Lübnan'da ortaya çıktığı 7 Temmuz tarihine kadar başından neler geçtiği sır olmaya devam eden Hassoun hakkında açılan iki ayrı askeri soruşturmaya ise daha önce son verilmişti. 
     Askeri kamptan ayrılarak kayıplara karışmasından sonra başlangıçta kayıtlara asker kaçağı olarak geçen Hassoun, gözleri bağlı olarak direnişçiler tarafından tehdit edildiğine dair video görüntülerinin yayınlanmasından sonra rehin alındığı şeklinde kayıtlarda yer almıştı. Hatta, bu görüntülerin yayınlanmasından bir kaç gün sonra Hassoun'un direnişçiler tarafından başının kesildiği haberleri yayılmıştı. 
     Hassoun'un yeni deliller çerçevesinde yeniden sorgulanacağı ifade edilirken, Felluce'nin Amerikan askerleri tarafından ele geçirilmesinden sonra Hassoun'un ordu kimlik kartı, sivil pasaportu ve üniformasının yanı sıra bazı şahsi eşyalarının bir paket içinde bulunduğu bildirildi. Hassoun'un silahı da kaybolmuş ve bulunamamıştı. 
     
</TEXT>
</DOC>
