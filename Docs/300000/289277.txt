<DOC>
<DOCNO> 289277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo21.html </URL>
<DATE> 2004/11/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gençlerbirliği'nin 'Ali'leri iddialı... 
</HEADLINE>
<TEXT>

     Gençlerbirliği futbolcularından Ali Tandoğan ve Ali Öztürk, takımlarının ligdeki hedeflerini tutturacağından umutlu olduklarını söylediler. 
     İlhan Cavcav Tesisleri'nde basın toplantısı düzenleyen futbolculardan Ali Tandoğan, İstanbulspor ve Kayserispor maçlarını kazanarak, üst sıralarda yer alan takımlarla aralarındaki puan farkını azalttıklarını söyledi. 
     Ligde kazandıkları maçlarla bir galibiyet serisi yakaladıklarını belirten Ali Tandoğan, ''Akçaabat Sebatspor maçını da kazanarak bu seriye devam etmek istiyoruz. İlk yarı için hedefimiz ilk 5 takım arasında yer almak. Bunu da başaracak güçteyiz. Takımdaki birlik, beraberlik ve çalışmalarımız üst düzeyde. Bunu devam ettirerek gelecek sezon UEFA Kupası'nda Türkiye'yi başarıyla temsil etmek istiyoruz'' diye konuştu. 
     Tandoğan, lige verilen aranın takımlar için yararlı olduğuna inandığını ifade ederek, ''Benim kanaatimce milli maç için verilen ara bizim için de diğer takımlar için de yararlı oldu. Bu süre içerisinde uzun süreli bir hazırlık dönemi geçirme şansını yakaladık. Eksiklerimizi giderdik'' dedi. 
     Ali Öztürk ise Akçaabat Sebatspor maçının zorlu geçeceğini kaydederek, şöyle konuştu 
     ''Rakibimiz buraya galibiyet için gelecek. Biz de bir çıkış yakaladık. Bu maçtan da 3 puanla ayrılıp yükselişimizi sürdürmek istiyoruz. Daha sonra puan olarak kendimize yakın olan üst sıralardaki takımlarla maçlarımız var. Onları da kazanarak ilk yarıyı en iyi yerde bitirmek istiyoruz.'' 
     
</TEXT>
</DOC>
