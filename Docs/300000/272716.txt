<DOC>
<DOCNO> 272716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur02.html </URL>
<DATE> 2004/09/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kadın pompacılar satışı ikiye katladı 
</HEADLINE>
<TEXT>

     Recep İSTEK KAYSERİ, DHA 
KAYSERİ'de, bir akaryakıt istasyonunda çalışan kadın pompacılar ilgi çekiyor. İstasyonda görevli 3 kadın pompacı, kadın sürücülerin rağbet ettikleri istasyonun satışlarını da ikiye katladı. 
     Akaryakıt istasyonunun sahibi Murat Karslı, bulundukları semtte kadın sürücülerin fazla olması nedeniyle, 2 aydır kadın pompacı çalıştırmaya başladıklarını belirterek, "Kadın pompacıları gören kadın müşterilerimiz daha rahat ediyor. Bu sayede, hem kadın müşterilerimizin sayısı arttı hem de satışlarımız ikiye katlandı. Kadın pompacıların bu kadar çok müşteri çekebileceğini tahmin etmemiştik'' dedi. 
     İstasyonda görevli 3 kadın pompacıdan 24 yaşındaki Zehra Alay, Kayseri'deki ilk kadın pompacıların kendileri olduğunu belirtti. Alay, başlangıçta çekindiğini ancak, zamanla işine alıştığını kaydetti. 
     Pompacı 35 yaşındaki Dilek Gökpınar ise, "Çalışma hayatında kadın-erkek ayrımını doğru bulmuyorum. Çalışarak aile bütçeme katkıda bulunuyorum. Bir yandan para kazanırker, özellikle kadın sürücülerin bizim istasyonu tercih etmeleri nedeniyle, işyerimize de kazandırıyoruz. Sürücüler, başlangıçta yadırgıyor, ancak bir süre sonra yaptığımız işten dolayı bizi tebrik ediyorlar'' diye konuştu. 
     
</TEXT>
</DOC>
