<DOC>
<DOCNO> 262451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo08.html </URL>
<DATE> 2004/08/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yaz olimpiyat oyunlarının yıldızı cimnastikçi Latynina... 
</HEADLINE>
<TEXT>

     Şimdiye dek düzenlenen Yaz Olimpiyat Oyunları'nda, en fazla madalya kazanan sporcular sıralamasında, eski SSCB'li bayan cimnastikçi Larissa Latynina, ilk sıradaki yerini koruyor. 
     1956-1964 yılları arasında katıldığı 3 olimpiyatta 9 altın, 5 gümüş ve 4 bronz olmak üzere toplam 18 madalya kazanan Larissa Latynina'nın rekoruna, daha sonraki 7 olimpiyatta da kimse erişemedi. 
     Latynina, bu 18 madalyanın 14'ünü bireysel olarak, 4'ünü de eski SSCB takımı olarak elde etti. 
     Sıralamada Latynina'yı, 1920-1928 yılları arasında kazandığı, 9'u altın 12 madalyayla, ''Uçan Finli'' lakaplı Finlandiyalı ünlü atlet Paavo Nurmi ve 1968 ile 1972 yıllarındaki oyunlarda, yine 9'u altın 11 madalya toplayan ABD'li yüzücü Mark Spitz izliyor. 
     Mark Spitz, 1972'de Münih'te kazandığı 7, D.Almanya'dan bayan yüzücü Kristin Otto da Seul'de kazandığı 6 altınla, Olimpiyat Oyunları tarihinde, bir olimpiyatta en fazla madalya kazanan erkek ve bayan sporcu unvanlarını da paylaşıyorlar. 
     Oyunlar tarihinde bireysel olarak en fazla altın madalya kazanan sporcu ise 1900-1908 arasındaki 3 olimpiyatta yarışarak toplam 8 altın madalya kazanan ABD'li atlet Ray C.Ewry oldu. 
     Öte yandan Olimpiyat Oyunları tarihinde aynı dalda üstüste 5 altın madalyaya ulaşan tek sporcu bulunuyor. İngiliz kürekçi Steven Redgrave, 1984-2000 yılları arasındaki oyunlarda 5 şampiyonluk kazanarak tarihsel bir başarıya imza attı. 
     4 olimpiyat şampiyonluğuna ulaşan da halen 3 sporcu var. Finn sınıfında 1948-1960 yılları arasında Danimarkalı ünlü yelkenci Paul Elvström, 1956-1968 yılları arasında disk atmada zirveyi kimseye kaptırmayan ABD'li atlet Alfred Oerter ile 1984 ile 1996 yılları arasında 100 metre ve uzun atlamanın efsaneleşen ismi ABD'li atlet CarI Lewis, 4'er altın madalya alarak tarihe geçtiler. 
     
</TEXT>
</DOC>
