<DOC>
<DOCNO> 251836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/yasam/ayas.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam Oyunları'nda kadınlara yer yok .. 
</HEADLINE>
<TEXT>


Kadınların spor yapmasının yasak olduğu Suudi Arabistan'ın düzenleyeceği 'olimpiyatlarda', sadece erkekler yarışacak... 

DIŞ HABERLER SERVİSİ 

Suudi Arabistan, Nisan 2005'te 'İslam Oyunları' adıyla mini bir olimpiyat düzenliyor. İslam Oyunları'na şimdiye kadar 30'un üstünde ülkenin katılım başvurusu yaptığı duyuruldu. 
Ancak 50'den fazla ülkeden 6000 atletin katılımının beklendiği oyunların sadece İslam ülkelerine açık olmasının dışında bir özelliği daha var. 

Okulda da yasak 
Spor tarihinin ilk İslam Oyunları'nda kadınlar yarışamayacak. Çünkü Suudi Arabistan'da birçok alanda olduğu gibi kadınların spor yapması da yasak. Ülkede, kadınların okulda bile spor yapmalarına izin verilmiyor. 

Suudiler, sporcu 
Suudi Arabistan, sportif açıdan Ortadoğu'nun en aktif ülkelerinden biri. Çok sayıda uluslararası turnuvaya katılan Suudi Arabistan Milli Futbol Takımı, 1994, 1998 ve 2002 yıllarında Dünya Kupası finallerinde de yer almıştı. 
Suudi Arabistan Krallığı, 1989 FIFA Dünya Gençler Şampiyonası'na da ev sahipliği yapmıştı. 

Türkiye 'bir bakacak' 

AYŞE YEŞİN Ankara 
Suudi Arabistan, 2005'te yapılacak 1. İslami Dayanışma Oyunları'na Türkiye'yi de davet etti. Gençlik ve Spor Genel Müdürlüğü'ne ulaşan davet mektubunu değerlendiren Genel Müdür Vekili Mehmet Atalay, Spor Faaliyetleri Daire Başkanlığı'ndan hangi federasyonların bu organizasyona katılmak istediği konusunda çalışma yapılmasını istedi. Suudi Spor Bakanlığı tarafından gönderilen davet mektubunda 5 - 20 Nisan 2005 tarihleri arasında Riyad'da gerçekleştirilecek oyunlar için erkek - kadın sporcu ayrımı yapılmaması dikkat çekti. Genel müdürlük yetkilileri, yıl sonunda İslami Dayanışma Oyunları ile ilgili yapılacak değerlendirme toplantısında konuya açıklık getirileceğini söylediler. Atalay'ın Türkiye'nin söz konusu organizasyona katılması eğiliminde olduğu, ancak son kararın federasyonlara bırakılacağı öğrenildi. 




</TEXT>
</DOC>
