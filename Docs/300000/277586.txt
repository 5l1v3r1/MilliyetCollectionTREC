<DOC>
<DOCNO> 277586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/dunya/axdun02.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel şart yok' 
</HEADLINE>
<TEXT>


AB Komisyonu Başkanı Prodi, tavsiye kararında, Türkiye'ye özgü bir şart ileri sürmeyeceklerini açıkladı 

BRÜKSEL Milliyet 


Avrupa Birliği Komisyonu Başkanı Romano Prodi, Komisyon'un Türkiye ile tam üyelik müzakerelerinin başlatılıp başlatılmayacağı ile ilgili tavsiyesi konusundaki kararını verirken, bu ülkeye özgü özel bir şart ileri sürmeyeceğini söyledi. 

'Acil fren sistemi' 
Son günlerde Türkiye ile ilgili olarak gündeme getirilen "ihtiyati ön tedbirler" gibi ifadelerin yanlış olduğunu belirterek, "Emin olunmalı ki, Türkiye'nin alınması süreci de diğer adaylarınki gibi olacak" dedi. Türkiye'ye yönelik olarek dile getirilen "acil fren sistemine" de değinen Prodi, insan hakları ihlallerinin önlenmesi için bundan önceki tüm genişleme dalgalarında bu yöntemin uygulandığını söyledi. Prodi, "İnsan haklarına saygı gösterildiğinden emin olmalıyız. Diğer müzakerelerde olduğu gibi Türkiye'ye yönelik tutumumuz da bu" diye konuştu. 
Müzakerelerin askıya alınması ya da durdurulması yöntemine de değinen Prodi, "Eğer geçen mayıs ayında AB'ye katılan diğer 10 ülkeyle yapılan tam üyelik müzakereleri sırasında bunlardan birisi insan haklarını ihlal etseydi, o ülkeyle de görüşmeleri durdurmaz mıydık " şeklinde konuştu. 
AB Komisyonu yetkilileri, geçmişte bu tür önlemlerin görünmeyen bir şekilde mevcut olduğunu ancak bu alandaki yeniliği bu önlemlerin ilk kez yüksek sesle dile getirilecek olmasının oluşturduğunu ifade ediyorlar. 


</TEXT>
</DOC>
