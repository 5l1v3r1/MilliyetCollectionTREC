<DOC>
<DOCNO> 272644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko18.html </URL>
<DATE> 2004/09/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Devekuşu eti, koyun eti fiyatıyla aynı 
</HEADLINE>
<TEXT>

     Piyasaya çıktığında sadece lüks marketlerde kilosu 25 ila 30 milyon liraya satılan devekuşu eti, koyun eti fiyatına düştü. 
     Edinilen bilgiye göre, Türkiye'de 10 yıl önce başlayan ve büyük ilgi gören devekuşu yetiştiriciliği, çiftlik sayısının bini aşmasıyla birlikte pazarlama sorununu aşamadı ve küçük işletmelerin bir çoğu teker teker kapandı. 
     Başlangıçta tanesi 3 bin dolara satılan damızlık devekuşlarının fiyatı 1000 dolara, 13 aylık kesimlik devekuşunun fiyatı da 500 dolardan 250 ila 300 dolara kadar geriledi. Çiftlik kurmak isteyenlerin aşırı talepleri doğrultusunda tanesi 200 dolara alıcı bulabilen 2-3 aylık devekuşu yavruları için ise 50 dolara müşteri bekler hale gelindi. 
     Kesim ve pazarlama sorunlarının aşılamaması nedeniyle de 3 yıl önce kilosu 25 ila 30 milyon liraya satılan, orta gelirli insanların tadımlık olarak bile alamadığı devekuşu eti, talebin az olması nedeniyle koyun eti fiyatına kadar geriledi. 
     Devekuşu yetiştiriciliği yapan ve devekuşu et işleme entegre tesisi kuran Alp Deniz, sektörün pazar sorunu nedeniyle bulunduğu konumu koruyamadığını söyledi. Deniz, önüne gelen herkesin devekuşu üretmeye başladığını ancak üretilen devekuşlarının istenilen fiyatlara satılamadığını belirterek, şunları kaydetti 
     ''Başlangıçta devekuşu yetiştiriciliği çok cazip olarak gösterildi. Herkes yavru ve yumurta peşine düştü. İki yıl öncesine kadar yumurta ve yavru talebini karşılayamıyorduk. Gazetelerde devekuşu yavrusu ve yumurtası arandığı ilanları çıkıyordu. Pazarlama sonucu aşılamayınca küçük işletmeler kapandı. Sayıları bini aşan işletme sayısı şu anda 220'ye kadar düştü. Devekuşunun damızlık, yavru ve et fiyatları yarı yarıya düştü. Ben marketimde kilosu 15 milyon liraya kemiksiz devekuşu eti satıyorum. Kemiksiz koyun eti ve pirzola da kilosu 15 milyon liraya satılıyor.'' Alp Deniz, devekuşu sektörünün pazar sorununu aşması için Tarım ve Köyişleri Bakanlığı'ndan destek istediklerini de ifade ederek ''Bakanlık, tavuk eti ihraç edenlere sağladığı kolaylığı, devekuşu eti ihraç etmek isteyenlere de sağlasın. Avrupa ülkelerinden devekuşu etine talep var. İhracat canlanırsa sektör kurtulur'' diye konuştu. 
     
</TEXT>
</DOC>
