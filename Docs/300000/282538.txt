<DOC>
<DOCNO> 282538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur12.html </URL>
<DATE> 2004/10/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çiftçilerden Erman Toroğlu'na protesto .. Maketini yaktılar .. 
</HEADLINE>
<TEXT>

     Eski hakem ve spor yazarı Erman Toroğlu'nun 18 Ekim'de konuk olduğu ATV Ana Haber Bülteni'nde Ben sera ürünleri yemem' sözleri Antalya'nın Kumluca İlçesi'ne bağlı Beykonak Beldesi'ndeki çiftçileri ayağa kaldırdı. Çiftçiler, protesto gösterisi yaparak Toroğlu'nu kınadı. 
     Beykonak Cumhuriyet Cumhuriyet Meydanı'nda toplanan yaklaşık bin çiftçi "Seralarımız futbol sahası, domates futbol topu, çiftçilerimiz futbolcu değil, ekmeğimizle oynama. Senin işin hakemlik mi, ziraatçılık mı, reyting için yalancılık mı '' diye sloganlar attı. Çiftçilere, Beykonak Belediye Başkanı Recep Turan, Mavikent Belediye Başkanı Erdeniz Yavuz, DYP İlçe Başkanı Zekai İlter, oda başkanları, Finike Ziraat Odası Başkanı Hüseyin Uygun da destek verdi. 
     
     MAKETİNİ YAKTILAR 

     Beykonak Belediye Başkanı Turan, "Birileri çıkıyor neyin ne olmadığını bilmeden konuşuyor. Bölgemizin ekonomisi seracılığa dayanmakta. Bunları kim söyletiyor bizler de bilmiyoruz'' dedi. 
     Ziraat Odası Başkanı Uygun ise, "30 yıllık üreticiyle afetler yaşadık. 8-9 aylık dönemlerde yetiştirdiğimiz ürünler sofralara kolay gelmiyor. Toroğlu, çiftçinin düşmanıdır'' diye konuştu. Çiftçiler daha sonra, miting alanına getirilen Toroğlu'nun maketini yaktı. 
     
     BİTKİ HORMONU GAY YAPAR MI 

     SPOR yorumcusu Erman Toroğlu'nun, bitki hormonlarının gayliğe neden olduğu yönündeki iddiaları üzerine Antalya Ziraat Mühendisleri Odası Başkanı Vahap Tuncer, "Bu görüş tartışılmayacak kadar saçma ve çirkin bir yakıştırmadır'' dedi. 
     Vahap Tuncer, son günlerde TV kanallarında sebze ve meyvede hormon kullanımı ile ilgili yapılan haberlerde, uzman olmayan kişilerin, tüketiciyi uyarma adına bilimsellikten uzak ve gerçeklerle ilgisi olmayan görüş belirttiğini söyledi. Bir TV kanalında yayınlanan ve konunun uzmanı olarak Erman Toroğlu'nun katıldığı programın da bunlardan biri olduğunu ifade eden Tuncer, "Konuyu bilen herkesi hayretler içinde bırakan hormonlu hıyarların Antalya'dan İstanbul'a gelirken 3 santimetre büyüdüğü ve iri çileklerin hormonlu olduğu tezi, bu ünlü kişiye aittir. Oysa hıyar bitkisinin partonekarp, yani döllenmeye ihtiyacı olmayan bir bitki olduğu herkes tarafından bilinmektedir. Çilekte hormon kullanılmamaktadır, iri meyveler çeşit özelliğinden kaynaklanmaktadır'' dedi. Bu yapılan açıklamalara rağmen benzer yanlışların yapılmasının düşündürücü olduğunu kaydeden Tuncer, "Bitki hormonlarının gayliğe neden olduğu görüşü ise, tartışılmayacak kadar saçma ve çirkin bir yakıştırmadır. Biber, çilek ve hıyar gibi ürünlerde hormon yoktur'' dedi. 
     
     KANTARIN TOPUZU KAÇIYOR 

     Sebze ve meyvelerde kullanılan Bitki Gelişim Düzenleyicileri'nin hormonlardan farklı olduğunu belirten Tuncer, bunların döllenme için uygun olmayan koşullarda kullanıldığını söyledi. Ülkemizdeki soğuk tip seralarda Bitki Gelişim Düzenleyicileri'nin kullanılması gerektiğini anlatan Tuncer, "Milyonda 1 oranında seyreltilerek kullanılan bu çözelti, hasada kadar bitki bünyesinde parçalanmaktadır. Bu nedenle insan sağlığı açısından zararlı olmaktan çıkmaktadır. Sebze ve meyvelerde asıl tehlike hormon değil, tarım ilaçlarının bilinçsiz kullanımıdır. Bunun yanında gündemde kalmak uğruna kulağa hoş gelen, bilimsellikten uzak, gerçek dışı görüşlerini uluorta sergileyen ve kantarın topuzunu kaçıran spor yorumcularının bu davranışlarının altında başka şeyler arnmalıdır'' dedi. 

     
</TEXT>
</DOC>
