<DOC>
<DOCNO> 292353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko26.html </URL>
<DATE> 2004/11/26/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Serdengeçti Yüzde 8'lik enflasyon tutturulabilecek bir hedef... 
</HEADLINE>
<TEXT>

     Merkez Bankası Başkanı Süreyya Serdengeçti, enerji sektöründeki fiyat artışlarının enflasyon üzerindeki etkisi konusunda, ''eğer zamların önemli bir kısmı, petrol ve doğalgaz ithal fiyat artışlarına bağlı olarak bekletilmeden yapılsaydı, enerji sektöründeki fiyat artışlarının dolaylı etkilerinin büyük bir bölümü, 2004 içinde gerçekleşmiş olacaktı'' dedi. 
     Serdengeçti, Yabancı Sermaye Derneği YASED tarafından Devlet Konukevi'nde dün akşam verilen resepsiyonda gazetecilerle sohbet etti. Serdengeçti, petrol fiyatlarının geleceği konusunda çok çeşitli tahminler yapıldığını, bazı analistlerin petrolün varilinin 80 doları geçebileceği, bazılarının ise 35 dolara gerileyeceğini ileri sürdüklerini de kaydetti. 
     Enerji ve tarım sektörü fiyatları konusuna da değinen Serdengeçti, her türlü önlemin alınması halinde bile, mevsimsel koşullar, doğal afetlerin tarım ürünlerine verebileceği zarar gibi konuların bilinemeyeceğini, bu çerçevede, enflasyona etkisi açısından tarım ve enerji fiyatlarının da öngörülemediğini kaydetti. 
     
     ENERJİ FİYATLARINDAKİ ARTIŞ VE ÇEKİRDEK ENFLASYON... 
     Enerji fiyatlarındaki artış ile çekirdek enflasyon arasındaki bağlantıya değinen Serdengeçti, enerji fiyatlarındaki yükselişin özellikle çekirdek enflasyon üzerindeki etkisini yakından takip etmek gerektiğine dikkati çekti. 
     
     2004 VE 2005 YILI ENFLASYONLARI... 
     Serdengeçti, 2004 yılı enflasyon hedefinin gerçekleşmesini tehlikeye sokacak bir unsurun bulunmadığını da vurguladı. 
     Enflasyonda düşüş beklentisinin sürdüğünü anımsatan Serdengeçti, gelecek yıl için öngörülen yüzde 8'lik enflasyon hedefinin tutturulabilecek bir hedef olduğunun altını çizdi. 
     Serdengeçti, Türkiye'de son 30 yılın en düşük enflasyon oranlarının gerçekleştiğini de hatırlattı. 
     
</TEXT>
</DOC>
