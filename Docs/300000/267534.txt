<DOC>
<DOCNO> 267534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun18.html </URL>
<DATE> 2004/08/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İsrail'de 800 Filistinli yeniden açlık grevinde 
</HEADLINE>
<TEXT>

     İsrail'in Aşkalon cezaevinde bazı taleplerinin yönetimce karşılanması üzerine cuma günü eylemlerine ara veren yaklaşık 800 Filistinli mahkum, ''hiçbir şeyin değişmediğini'' söyleyerek bugün açlık grevine yeniden başladı. Filistinli Mahkumlar Kulübü Başkanı Issa Qaraqe, kıyafetlerini çıkartmaya zorlanarak arama yapılmasının durdurulması ve aile ziyaretlerinin sıklaştırılması gibi konularda cezaevi yönetimiyle kısmi bir anlaşmaya vardıkları için greve ara veren mahkumların, bugün yetkililerle yapılması planlanan görüşmenin ani bir kararla iptal edilmesi üzerine eylemlerine yeniden başladığını kaydetti. 
     Qaraqe, İsrail'in mahkumlarla anlaşmaya varması gerektiğini belirterek, ''Grevin sürmesi tehlikeli. Cezaevlerinde ölümler olabilir ve bu büyük bir felakete yol açar'' diye konuştu. 
     Mahkumlarla diyalog halinde olduklarını kaydeden yetkililerse, grevin yeniden başladığını söylemek için henüz erken olduğunu belirterek, mahkumların hücrelerinde yemek yediğini ileri sürdüler. 
     Grevdeki yaklaşık 2800 mahkum, sağlık hizmetlerinin iyileştirilmesini ve cezaevlerine telefon hatlarının kurulmasını da talep ediyor. 
     Filistinlilerce İsrail işgaline direnişin bir sembolü haline gelen grevdeki Filistinli mahkumlar, 15 Ağustos'ta 1500 mahkumla başlayan grevde yalnızca sıvı tüketiyor. 
     
</TEXT>
</DOC>
