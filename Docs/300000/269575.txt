<DOC>
<DOCNO> 269575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonyas13.html </URL>
<DATE> 2004/09/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hastanelerin kabusu "Hastane enfeksiyonları"... 
</HEADLINE>
<TEXT>

     Eski bakanlardan Veysel Atasoy'un ölümüyle gündeme gelen hastane enfeksiyonlarının, yoğun bakım ünitelerinde diğer servislere oranla 10 kat daha fazla görüldüğü bildirildi. 
     Uludağ Üniversitesi UÜ Tıp Fakültesi Dekan Yardımcısı ve Hastane Enfeksiyonları Kontrol Komitesi Üyesi Doç. Dr. Halis Akalın, AA muhabirine yaptığı açıklamada, hastane enfeksiyonlarının tüm dünyada önemli bir sorun olduğunu söyledi. 
     Akalın, hastanelerin antibiyotiklerin yoğun olarak kullanıldığı yerler olduğunu belirterek, bu nedenle hastanelerdeki bakterilerin antibiyotiklere karşı daha dirençli olduklarını kaydetti. Türkiye'deki hastanelerde, yüzde 5-15 arasında rastlanan hastane enfeksiyonlarını sıfıra indirmenin mümkün olmadığını ifade eden Akalın, ''Hastanede yatan hastalar, genellikle altta yatan başka bir hastalığı olan, ameliyat geçirmiş veya bağışıklık sisteminde problem olan hastalardır. Hastayı yaşatmak için başvurulan katater ve sonda takılması, cerrahi işlemler ve suni solunum cihazı bağlanma gibi tedaviler, hastane enfeksiyonlarına yakalanma riskini artırıyor'' dedi. 
     Akalın, antibiyotiklere daha dirençli olan bu enfeksiyonların genellikle zatürree, sepsis, idrar yolu enfeksiyonu gibi rahatsızlıklara neden olduğunu dile getirerek, hastanelerin her bölümünde ortaya çıkabilen hastane enfeksiyonlarının, yoğun bakım ünitelerinde diğer servislere oranla 10 kat daha fazla görüldüğünü bildirdi. 
     
     EL YIKAMA EN ETKİLİ YÖNTEM 
     Bu enfeksiyonların steril cihazlar kullanılmasına rağmen bir türlü önlenememesinde, yardımcı sağlık personelinin sayısının az ve sağlık çalışanlarının el yıkama alışkanlıklarının yetersiz olmasının rol oynadığına dikkati çeken Akalın, şunları söyledi 
     ''Hastane enfeksiyonlarından korunmanın en etkili yolu, el hijyenine dikkat etmektir. Sağlık çalışanlarının el hijyenine dikkat etmeleri gerekiyor. Bu, sabunla ya da alkol içeren el antiseptikleri kullanılarak yapılabilir. Ayrıca enfeksiyonların en az seviyeye indirilmesi için hastanelerdeki hemşire sayısının da artırılması gerek. Dünyada genellikle yoğun bakım servislerinde iki hastaya bir hemşire önerilir. Ama, bizim hastanelerimizde hemşire sayısı yetersiz.'' 
     
</TEXT>
</DOC>
