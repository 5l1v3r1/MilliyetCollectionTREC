<DOC>
<DOCNO> 270356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun36.html </URL>
<DATE> 2004/09/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
St. Petersburg'da bir sinemada patlayıcı bulundu 
</HEADLINE>
<TEXT>

     Beslan'daki terörist eylemin ardından güvenlik önlemleri tüm Rusya genelinde artırılırken, polisin St. Petersburg'daki bir sinemada patlayıcı ve silah bulduğu bildirildi. 
     Bir polis yetkilisi, İnterfaks ajansına açıklamasında, kentte, tadilat için kapalı bulunan sinemada yapılan aramada 900 gram plastik patlayıcı, bir TNT kalıbı ve 2 fitil bulunduğunu söyledi. 
     Yetkili, polis merkezine çok yakın mesafede bulunan sinemadaki patlayıcı maddelerin buraya yapılacak olası bir terörist saldırı için kullanılabileceği olasılığını göz önünde bulundururken, binada patlayıcıların yanı sıra bir silah, değişik kalibrelerde 23 fişek ele geçirildiği belirtildi. 
     Yetkililer, binadaki aramayı eğitimli köpeklerle sürdürürken, binada daha fazla silah ve patlayıcı madde bulunabileceği kaydedildi. 
     Bu arada, Rusya'nın başkenti Moskova ve diğer kentlerde tüm yaya ve sürücüler Beslan'da hayatını kaybedenler için bu sabah 1 dakikalık saygı duruşunda bulundu. Saygı duruşu sırasında araçlarını durduran sürücüler, bir dakika boyunca klakson çalarak terörü kınadı. 
     Rusya Başsavcısı Vladimir Ustinov, dün Rusya Devlet Başkanı Vladimir Putin'e verdiği ilk resmi raporda, Beslan'daki terörist eylemde 326 kişinin hayatını kaybettiğini, bu sayının daha da artabileceğini belirtmişti. 
     Ustinov, eylemin, 2'si kadın 30 terörist tarafından yapıldığını belirtirken, teröristlerin kimliklerinin tespiti için oluşturulan komisyonun 10 kişinin kimliğini tespit ettiği açıklandı. 
     Teröristlerin kimlikleriyle ilgili ayrıntılı bilgi verilmezken, kimlik tespit çalışmasında sağ yakalanan teröristten faydalanıldığı açıklandı. 
     
     KASPAROV'UN İLANI 
     Rusya'nın dünyaca ünlü satranç şampiyonu Garry Kasparov, bugün bir Rus gazetesine verdiği ilanda, Beslan'daki rehine eylemindeki ölü sayısının çok olmasından Putin'i sorumlu tutarak, ''Putin gitmeli'' ifadesini kullandı. 
     ''Putin'in Beslan'daki rehin alma eyleminden sonra Sovyet tipi liderler gibi yaptığı açıklamada gerçek rengini gösterdiğini'' belirten Kasparov, ilanda şunları kaydetti 
     ''Putin'in halka yaptığı konuşmayı şu şekilde özetleyebiliriz 1 SSCB muhteşemdi, onun metotlarını tekrar kullanmalıyız. Rus halkı demokrasiye hazır değil, herkes merkezi otoriteyi izlemeli. 3 Benim güçlü lider şeklindeki kişisel imajım Rusların hayatından çok daha önemlidir.'' Demokratik bir ülkede Putin'in konuşmasının benzerini yapmanın gönüllü istifa nedeni olduğunu savunan Kasparov, ''Ancak Sovyetlerin lügatında gönüllü istifa diye bir kavram yoktur'' dedi. 
     
</TEXT>
</DOC>
