<DOC>
<DOCNO> 281836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko15.html </URL>
<DATE> 2004/10/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Emekli Almanlar Türkiye'yi tercih ediyor... 
</HEADLINE>
<TEXT>

     Emekli olan ya da emekli olmaya hazırlanan zengin Alman vatandaşlarının, Türkiye'de emlak almak için yoğun talepte bulunduğu bildirildi. 
     Almanya'da faaliyette bulunan Avrupa Emlak Akademisi Başkanı Gunther Brittnacher, AA muhabirine yaptığı açıklamada, Alman vatandaşlarının son 2-3 yıldır tatil amacıyla Türkiye'yi daha çok tercih ettiklerini söyledi. 
     Daha önce İspanya ve Mallarco Adası'na tatile giden Almanların, artık Türkiye'yi ve Antalya bölgesini tercih etmeye başladığını belirten Brittnacher, iklim koşullarının ve emlak fiyatlarının çok uygun olması nedeniyle emekli olan ya da emekliliğine az bir süre kalan Alman vatandaşlarının, Türkiye'den emlak satın alıp, burada yaşamak istediklerini kaydetti. 
     Alman vatandaşlarının daha önce Mallarco'dan yüksek fiyatlarla 2 ile 20 milyon Euro arasında fiyatlarla lüks villa ve konutlar satın aldığını anlatan Brittnacher, şöyle konuştu 
     ''Emekli olan ya da emekliliğine az süre kalan Alman vatandaşları bundan sonraki yaşamlarını devam ettirmek için Türkiye'yi, özellikle de Antalya'yı tercih etmeye başladı. Çünkü iklim koşulları ve emlak fiyatları çok uygun ve ucuz... Almanya ile Antalya arasında uçuş sorunu da yok. Almanya'dan 3 saatte Antalya'ya ulaşılabiliyor. Almanlar genellikle sahil kesimlerini tercih ediyor. Geçmiş yıllarda Alman vatandaşları Mallarco'da 2-20 milyon Euro arasında fiyatlarla villalar satın aldı. Almanlar'ın hayali şimdi sahilde bir konut satın almak. Bu nedenle Alman emlakçıları Türkiye'de de çalışmak istiyor.'' Avrupa Emlak Akademisi Başkanı Brittnacher, Almanya'da emlakçılık yapmak isteyen 17 kişiye Antalya'da seminer düzenlediklerini belirterek, kurumuyla ilgili bilgi verdi. Brittnecher şöyle devam etti 
     ''Avrupa Emlak Akademisi olarak, emlakçı olmak isteyenler için her yıl başka bir ülkede seminer veriyoruz. Bu yıl da Türkiye'yi tercih ettik. Emlakçılık yapmak isteyenlere, emlak alım satımı, binaların ve konutların değerleri ve emlak muhasebesi konularında seminerler veriyoruz.'' Seminer organizasyonunu üstlenen Rezzan Denstaedt ise seminerde Almanya'da emlakçılık yapacak olanlara, Türk halkı ve Türkiye'de emlak durumları, emlak alım satımı ve hukuki konularla, Mülk Edinme Yasası hakkında bilgi verdiklerini belirtti, Denstaedt, Alman emlakçı adaylarına, Antalya ve Alanya bölgelerinde turistik oteller ile lüks villa ve konut alanlarını gezdireceklerini bildirdi. 
     
</TEXT>
</DOC>
