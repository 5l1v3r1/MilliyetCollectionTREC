<DOC>
<DOCNO> 289885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo23.html </URL>
<DATE> 2004/11/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Trabzon Valiliği, Fenerbahçe maçı için özel önlem almayacak 
</HEADLINE>
<TEXT>

     Trabzon Valisi Hüseyin Yavuzdemir, Trabzonspor-Fenerbahçe maçında normal güvenlik önlemlerinin alınacağını söyledi. 
     Vali Hüseyin Yavuzdemir, yaptığı açıklamada, Trabzonspor-Fenerbahçe maçlarının her zaman büyük önem taşıdığını belirterek, ''Biz, sporun centilmenlik anlayışı içerisinde yapılması gerektiğine inanıyoruz'' dedi. 
     Maç sırasında en küçük bir olumsuzluğun yaşanmasını istemediklerini ifade eden Yavuzdemir, ''Maçta normal güvenlik tedbirleri alacağız. Olay çıkmaması için gerekli her türlü tedbiri şimdiden alıyoruz. Polis ve jandarma sayısı yeterlidir'' diye konuştu. 
     Maçtan önce her iki takım yöneticilerine de sorumluluk düştüğünü vurgulayan Yavuzdemir, şöyle devam etti 
     ''Trabzonspor-Fenerbahçe maçı öncesi her iki takımın yöneticilerine büyük sorumluluk düşüyor. Yöneticiler taraftarları tahrik edici açıklamalardan kaçınmalıdırlar. Ayrıca takımlarını desteklemek için Hüseyin Avni Aker Stadı'na gelecek olan taraftarların da bu desteklerini sadece tezahüratla göstermeleri gerekir. Sahaya en ufak bir cisim atmamalılar.'' Yavuzdemir, Fenerbahçe'den seyirci talebiyle ilgili bir bilginin henüz kendilerine gelmediğini bildirdi. 
     
</TEXT>
</DOC>
