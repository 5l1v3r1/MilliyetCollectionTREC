<DOC>
<DOCNO> 259916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun24.html </URL>
<DATE> 2004/08/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sudan'a havadan insani yardım... 
</HEADLINE>
<TEXT>

     Birleşmiş Milletler'e bağlı Dünya Gıda Programı, insani felaketle karşı karşıya bulunan Sudan'ın batısındaki Darfur bölgesine havadan gıda yardımına başladı. 
     Kenya'da konuşlu BM yardım örgütünün yetkilileri, insani krizin başlangıcından bu yana ilk havadan yardımın dün Batı Darfur'un Fur Buranga kentine yapıldığını belirttiler. 
     BM yetkilileri, yedi değişik noktaya yapılan insani yardımın, evlerinden edilen ve şiddetli yağışlar ile güvensizlik ortamı yüzünden zor durumda bulunan 70 bin kişiye yönelik olduğunu kaydettiler. 
     Bu arada, Arap Birliği üyesi ülkelerin dışişleri bakanları pazar günü Darfur'daki krizle ilgili olarak acil bir toplantı yapacak. 
     Arap Birliği Sözcüsü Hossam Zeki, Sudan hükümetinin talebi üzerine yapılacak toplantıya hazırlık amacıyla Genel Sekreter Amr Musa'nın üye ülkelerin dışişleri bakanlarıyla yoğun temaslarda bulunduğunu belirtti. 
     Birçok ülkenin dışişleri bakanının toplantının pazar günü yapılması için onay verdiğini kaydeden sözcü, toplantıda Arap Birliği'nin Darfur sorunu karşısında ortak bir tutum belirlemeyi amaçladığını bildirdi. 
     
</TEXT>
</DOC>
