<DOC>
<DOCNO> 258309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur09.html </URL>
<DATE> 2004/07/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Karaman'da 4 katlı bina yandı, 300 milyarlık hasar meydana geldi 
</HEADLINE>
<TEXT>

     Karaman'da çıkan yangında, 4 katlı bina kullanılamaz hale geldi, 300 milyar liralık maddi hasar oluştu. 
     Edinilen bilgiye göre, Külhan Mahallesi'nde, zemin katı tekstil ürünleri mağazası olarak işletilen 4 katlı binada, sabah saatlerinde henüz bilinmeyen nedenle yangın çıktı. 
     Kısa sürede büyüyen yangın sırasında, ev ve işyerlerinin bulunduğu binada kimsenin olmaması, muhtemel faciayı önledi. Çevredeki binalar da olası tehlikelere karşı polis tarafından boşaltıldı. 
     Tekstil mağazasında başladığı tahmin edilen ve itfaiye ekiplerinin müdahalesiyle söndürülen yangında, yaklaşık 300 milyar liralık maddi hasar meydana geldiği bildirildi. 
     Tekstil mağazanın sahibi Kamil Taşpınar, ''Hiçbir düşmanım yok. Yangının nasıl çıktığını bilmiyorum. Önce büyük bir patlama olmuş. Ben geldiğimde mağazam ve bina tamamen yanmıştı. İşyerim sigortalı da değildi. Ne yapacağımı bilemiyorum'' dedi. 
     Olayla ilgili soruşturma başlatıldı. 
     
</TEXT>
</DOC>
