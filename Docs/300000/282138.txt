<DOC>
<DOCNO> 282138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun45.html </URL>
<DATE> 2004/10/21/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
İran "AB'nin nükleer teklifini değerlendireceğiz" 
</HEADLINE>
<TEXT>

     İran, sürdürmekte olduğu zenginleştirilmiş uranyum üretim programını durdurma konusunda AB'den gelen teklifi değerlendireceğini açıkladı. 
     Fransa, İngiltere ve Almanya heyetleriyle bu konuda görüşmeler yapan İran heyetinin yetkilisi Sirius Naseri, gazetecilere yaptığı açıklamada, AB'nin teklifinin, ''zenginleştirilmiş uranyum üretimini durdurma karşılığı AB'nin kendilerine nükleer teknoloji vermesi'' olduğunu belirtti. 
     ''Bu öneriyi henüz kabul etmiş değiliz. Ancak üzerinde düşüneceğiz'' diyen Naseri, öneri üzerindeki görüşmelerin başlangıç aşamasında olduğunu ve her iki tarafın değerlendirme ihtiyacının bulunduğunu ifade etti. 
     ABD, AB'nin İran ile yaptığı görüşmelerin zaman kaybı olduğunu, bu ülkenin nükleer silah yapma kapasitesine ulaşmak için zaman çaldığını ileri sürüyor. 
     
</TEXT>
</DOC>
