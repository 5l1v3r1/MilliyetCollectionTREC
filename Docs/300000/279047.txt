<DOC>
<DOCNO> 279047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun13.html </URL>
<DATE> 2004/10/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta silahlar bırakılıyor... 
</HEADLINE>
<TEXT>

     Bağdat'ın Sadr semtindeki Şii milisleri, bu sabah silahlarını güvenlik güçlerine teslim etmeye başladı. 
     AFP muhabiri, silah teslim etme işleminin ilk saatlerinde fazla bir hareket gözlenmediğini ve yerel saatle 10.00'a kadar sadece bir milisin Nasır karakoluna giderek, iki tüfek teslim ettiğini bildirdi. 
     Amerikan ordusu da Cezayir ve Habibiye karakollarına milislerin silah getirdiklerini açıkladı, ancak ayrıntı vermedi. 
     Amerikalı bir sözcü, AFP muhabirine, ''Irak polisi, silah getirenlere para veriyor'' dedi. 
     Irak hükümetiyle Sadr milisleri arasında varılan anlaşma uyarınca, Mehdi Ordusu'nun milisleri, haklarındaki kovuşturmalardan vazgeçilmesi ve tutuklu arkadaşlarının serbest bırakılması karşılığında bugünden itibaren 5 gün içinde orta ve ağır silahlarını teslim edecekler. 
     
     2 ABD ASKERİ DAHA ÖLDÜ 
     Irak'ın başkenti Bağdat'ın güneyinde Amerikan askerlerine düzenlenen saldırıda 2 askerin öldüğü bildirildi. 
     Amerikan ordusunun bildirisinde, bu sabah başkentin güneyinde düzenlenen roket saldırısında 2 askerin öldüğü, 5 askerin yaralandığı belirtildi. 
     Bildiride, saldırıyla ilgili ayrıntılı bilgi verilmedi. 
     
</TEXT>
</DOC>
