<DOC>
<DOCNO> 276573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur06.html </URL>
<DATE> 2004/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Viagra yakalattı 
</HEADLINE>
<TEXT>

     Neşet KARADAĞ ADANA, DHA 
ADANA'da 2 ay önce, gerçek bilgiler kullanılarak, kopya edilen kredi kartlarını sahte kimlikle kullanarak dolandırıcılık yaptıkları iddia edilen ve bir eczaneden viagra satın almaları sonucu yakalanan 1'i kadın 10 kişinin yargılanmalarına başlandı. Duruşma sonunda tutuklu 8 sanıktan 1'i kefaletle tahliye edildi. 
     Adana 4'üncü Ağır Ceza Mahkemesi'ndeki duruşmaya tutuklu Murat Yaklav 30 , Bilal Çakar 27 , Seyithan Süthan 27 , Hasan İlker Yılmaz 25 , Süleyman Akpınar 36 , Mehmet Hatipoğlu 33 , Münir Çakar 34 , Nebil Çakar 30 ile tutuksuz yargılanan Cumali Deniz 34 ve Aysun Çolak 30 ile onları yakalatan, dolandırdıkları eczacı Hayriye Ulular katıldı. Sahte kredi kartı ile alışveriş yaparak nitelikli dolandırıcılık ve sahte nüfus cüzdanı düzenlemek' suçlarından 27'şer yıla kadar ağır hapis cezası istemiyle yargılanan sanıklardan Murat Yaklav ile Bilal Çakar suçlamaları kabul etti. Yaklav, kredi kartını kendisine Bilal'in verdiğini belirterek, "Mısır çarşısından sahte kartla 3 tane cep telefonu, eczaneden de ilaç aldık'' dedi. Çakar da, 8 sahte kredi kartını tanesi 750 milyon liradan Marmaris'te adını bilmediği bir kişiden satın aldığını iddia ederek, "Kredi kartlarından bir tanesi ile Mısır çarşısından kaçak eşya ile CD aldım. Eczaneden ilaç alımı sırasında Murat imzayı attı. Sonrasında polisler bizi yakaladı'' diye ifade verdi. Diğer sanıklar ise dolandırıcılık olayı ile ilgilerinin olmadığını belirterek tahliyelerini istedi. 
     
     392 MİLYON LİRALIK VİAGRA ALINCA... 

     Kredi kartı dolandırıcılığını ortaya çıkartan eczacı Hayriye Ulular ise, "Eczanede kalfam vardı. Pos makinesi normal işlemi yapmıştı, sorun yaşanmamıştı. Kartı veren kişinin nüfus kağıdı da vardı. Ancak, 392 milyon 500 bin liralık viagranın alınması tuhafıma gitti. Akbank'ın pos makinesi üzerindeki danışma numarasını aradım. Kalfama da ilaç alanların peşinden gitmesini söyledim. Yapı Kredi Bankası'nın Telecard'ına benzer bir karttı. Akpos danışma hattındaki görevli, bilgilerin American Express Bankası'na ait gerçek bilgiler olduğunu, ancak, kartın kopya edildiğini söyleyip, kullananları polise bildirmem gerektiğini ikaz etti. Ben de bunun üzerine polisi aradım. Kalfam onların gittiği aracın plakasını almıştı. Plakadan yola çıkan polis bu kişileri yakaladı'' dedi. 
     Mahkeme heyeti, Süleyman Akpınar'ı 3 milyar lira kefaletle tahliye ederken diğer tutuklu sanıkların tutukluluğunun devamına karar verdi. Tanıkların dinlenmesi ve eksik belgelerin tamamlanması için duruşma ertelendi. Tutuklu sanıklardan Yaklav, nezarethaneye götürülürken, "Asıl soyguncular dışarıda elini kolunu sallayarak geziyor. Biz sahte 2 kredi kartı bulundurduğumuz için içerdeyiz'' diye bağırdı. 
     
</TEXT>
</DOC>
