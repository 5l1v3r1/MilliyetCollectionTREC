<DOC>
<DOCNO> 277176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy04.html </URL>
<DATE> 2004/10/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP ile YTP'nin birleşmesi merkez sağı da harekete geçirdi... 
</HEADLINE>
<TEXT>

     CHP-YTP arasındaki sürpriz birleşme kararı sonrasında sağın önemli isimlerinden Mehmet Ali Bayar'dan, "Merkez sağın da çok ciddi, çok süratli bir değerlendirme yapmasına ihtiyaç var" çağrısı geldi. 
     Bayar, ANKA'ya yaptığı açıklamada CHP-YTP birleşmesi çerçevesinde sağda da bütünleşme konusuna değindi. Türk siyasetinde birleşme ve bütünleşmenin her şeyden önce fikri anlamda ve ilkeler etrafında ihtiyaç olması gerektiğini bildiren Bayar, CHP-YTP'ye "hayırlı olsun" dileğinde bulundu. 
     Bayar, bunun "demokrasi için sağlıklı bir gelişme" olduğunu söylerken, "Sağda da birlik, bütünleşme ihtiyacı var. Ama bunun sağlıklı zeminler, güçlü ilkeler üzerine bina edilmesi gerekir. Birleşmeler, bütünleşmeler yenilik getirmelidir. Yeni fikirler, enerjiler ortaya çıkarmalı. 
     Ancak o takdirde kamuoyu bu tür birleşmelere cevap verecektir" dedi. 
     "Bugün soldaki gelişmenin böyle bir başlangıç olmasını umarım, demokrasi için hayırlı bir gelişme olur, önemli olan halkın ne diyeceğidir" diyen Bayar, şöyle devam etti 
     "Merkez sağın da çok ciddi, çok süratli bir değerlendirme yapmasına ihtiyaç vardır. Bu bağlamda bir yeni oluşum ihtiyacı olduğuna inanmıyorum. Mevcut siyasi yapılar kendilerini yeniledikleri takdirde talebe cevap vereceklerdir. En şanslı gördüğüm de DYP'dir. Ancak mutlaka yenilik ve değişim şarttır." Bayar, birleşmelerde "her şey eskisi gibi olacak, bir şey değişmeyecek" gibi görüntülerin kamuoyu tarafından ilgi görmediğini de kaydetti. 
     
</TEXT>
</DOC>
