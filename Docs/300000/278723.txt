<DOC>
<DOCNO> 278723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo24.html </URL>
<DATE> 2004/10/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sağlam Fenerbahçe maçı zorlu geçecek... 
</HEADLINE>
<TEXT>

     Gaziantepspor Teknik Direktörü Nurullah Sağlam, ligin 8 haftalık bölümünde hedeflerinden 1-2 puan geride olduklarını söyledi. 
     Sağlam, futbolcu İlhan ile birlikte düzenlediği basın toplantısında, Diyarbakırspor ve Ankaragücü maçlarında çok önemli puanlar kaybettiklerine ve bunun telafi edilmesinin gerekli olduğuna dikkat çekti. 
     Son haftalarda, forvet oyuncuların sakatlığı nedeniyle büyük sıkıntı yaşadıklarını ifade eden Sağlam, ''Golcü futbolcularımız Hasan Özer, Jaziri ve Lazarov'un sakatlığı nedeniyle son maçlarımızda gol yollarında büyük sıkıntı yaşadık. Bu nedenle, Diyarbakırspor ve Ankaragücü karşısında çok önemli puanlar kaybettik'' diye konuştu. 
     Özellikle Ankaragücü maçında hiç de hak etmedikleri bir yenilgi aldıklarını savunan Sağlam, şöyle konuştu 
     ''Ankaragücü deplasmanında sahadan yenik ayrıldık. Rakibimiz, bu maçta iyi mücadele etmedi. Hiçbir organize atağı da yok. Biz ise iyi mücadele ettiğimiz halde, gol pozisyonlarını değerlendiremedik. Şu anda, golcü futbolcularımızın sakatlığının düzelip, takımdaki yerlerini almalarını bekliyoruz. 
     Şimdi, Fenerbahçe maçını düşünüyoruz. Tüm hesaplarımız ve hazırlıklarımız bu maçtan 3 puan almaya yönelik. Bu önemli maç öncesinde kart cezalısı olan Mehmet Polat dışında eksiğimiz yok. Bu zorlu maçtan galibiyetle ayrılıp, yeniden istikrarlı bir çıkış yakalamak istiyoruz.'' Sağlam, gazetecilerin Gaziantepsporlu futbolcuların 4 kırmızı, 25 de sarı kart görmesinin nedenini sorması üzerine şunları anlattı 
     ''Gaziantepspor, kazanma azmi yüksek olan bir takım. Bu, kart cezalarının fazla olmasının en büyük nedenlerinden. Tabii ki burada hakemlerin de etkili olduğunu düşünüyorum. Hakemlerin de kart konusunda biraz daha dikkatli olmaları gerekir.'' Sağlam, Ankaragücü maçında kırmızı kart gören Mehmet Polat'ın gereken cezayı alacağını, Mehmet Polat'ın da cezayı hak ettiğini kabullendiğini de sözlerine ekledi. 
     Gaziantepsporlu futbolcu İlhan ise ligde başarılı olmak istediklerini ve zorlu Fenerbahçe maçını düşündüklerini ifade ederek, şöyle devam etti 
     ''Önümüzde çok güçlü bir takım var. Hedefimiz, Fenerbahçe'yi yenmek. Yoğun bir hazırlık döneminden geçiyoruz. Bu maçta çıkıp elimizden gelen en iyi mücadeleyi yapacağız. Sahamızda puan kaybetmek istemiyoruz. Puan kayıplarımız var, bunları telafi etmek ve başarılı olmak istiyoruz.'' İlhan, Kamil Ocak Stadı'ndaki tel örgülerin kaldırılmasından yana olduğunu da kaydederek, ''Tel örgülerin kalkması çok iyi olur. Bu gerçekleşirse seyirciyi daha çok içimizde hissederiz'' dedi. 
     
</TEXT>
</DOC>
