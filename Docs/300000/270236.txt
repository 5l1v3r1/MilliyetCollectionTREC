<DOC>
<DOCNO> 270236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/guncel/axgun02.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bakanlığı uyarmıştık' 
</HEADLINE>
<TEXT>


1.5 yıl önce sualtından çekilen ve geminin çürüdüğünü belirleyen görüntülerin bakanlığa gönderildiği ileri sürüldü 


Mavi Taşımacılık ve Denizcilik Acentası, 1.5 yıl önce geminin sualtından görüntülerinin çektirilerek Çevre ve Orman Bakanlığı'na gönderildiğini öne sürdü. Görüntülerde, geminin alt kısmı ve pervaneler bölümünde midye ve yosunlaşma oranının yüksek olduğu ve buna bağlı olarak da geminin çürüdüğünün görüldüğünü bildiren acente yetkilileri, "Görüntülerle birlikte geminin batma tehlikesi olduğunu anlatan bir yazıyı bakanlığa göndererek önlem alınmasını istedik. Ancak kimse bizi dikkate almadı" dedi. İspanya Çevre Bakanlığı'ndan yapılan açıklamada, asıl suçlunun yükün sahibi Asland Çimento ile Türkiye'nin olduğu belirtildi. Çevre ve Orman Bakanı Osman Pepe ise, "tazminat ödemeyeceğiz" açıklaması yapan İspanya'yı muhatap almadıklarını söyledi. 

Büyükelçi çağrıldı 
İspanya Dışişleri Bakanı Miguel Angel Moratinos'un isteği üzerine Türkiye'nin Madrid Büyükelçisi Volkan Vural, Dışişleri Bakanlığı'na çağrıldı. Vural'ın görüştüğü Ekonomik Uluslararası İlişkiler Genel Direktörü Emilio Fernandez Castano, İspanya'nın olaydan dolayı büyük üzüntü duyduğunu dile getirdi. 


</TEXT>
</DOC>
