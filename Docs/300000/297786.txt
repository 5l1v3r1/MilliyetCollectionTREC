<DOC>
<DOCNO> 297786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yazar/gureli.html </URL>
<DATE> 2004/12/15/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yeniden doğuş 
</HEADLINE>
<TEXT>


Türkiye'ye özgü "hallerimiz" az değil. "Nedir bu hallerimiz " derseniz, genellemeyle lafı uzatmadan bir örnek verelim. 
Cerrahpaşa Tıp Fakültesi'ne bağlı olarak 1976'da kurulan Kardiyoloji Enstitüsü 1983'te doğrudan rektörlüğe bağlanmıştı. Enstitü giderek gelişmiş, 1990'larda Türkiye'nin tek Kardiyoloji Enstitüsü olarak "marka" haline gelmiş, namı Anadolu'ya kadar yayılmıştı. 
Teknolojik donanımı tamam, uzman kadrosu seçkin ve zengindi. Bugünün kardiyoloji alanında "kalburüstü" isimlerinin çoğu bu Enstitü'den gelmekte. 
Ne olduysa oldu, 1998'de Enstitü'nün talihi ters döndü. Önce yönetmeliğin bir "bürokratik yorumu" ile asistan gelişi durduruldu. Sonra profesör kadrosu büyük ölçüde dağıtıldı. Özellikle asistan kadrosu kalmayınca hizmetler önemli ölçüde azaldı 2003'e gelindiğinde acil servis ve yoğun bakım iş göremez durumdaydı. Enstitü'nün kapatılacağı söylentileri yayılmıştı. 
İşte, bir kez daha ne olduysa oldu 2003 Eylül'ünde Prof. Dr. Erdoğan Teziç'in YÖK Başkanlığı'na gelmesiyle İ. Ü. Kardiyoloji Enstitüsü'nün kaderi değişti. Ardından İstanbul Üniversitesi Rektörlüğü'nde bir değişim gerçekleşti. 
Bu değişimler Kardiyoloji Enstitüsü için bir "milat" oldu, bir "yeniden doğuş" yaşanmaya başladı. 
Tekrar Enstitü Müdürlüğü'ne getirilen Prof. Dr. Muzaffer Öztürk, asistanlık sorununun çözüldüğünü, 2005 Nisan'ında yapılacak Tıp Uzmanlık Sınavı'ndan sonra haziranda 23 asistan alınacağını belirtiyor. Böylece, bugün çalışamaz duruma gelen acil servis ve yoğun bakım yeniden tam kapasite hizmet verebilecek. 
Enstitü'nün personel kadrosunda 110 açık var. Haziranda asistanların gelişini beklemeden şimdiden Maliye Bakanlığı hiç değilse 5-6 asistan kadrosu verirse, milyarlık teknik donanım da işlevsel duruma gelecek. Halen asistan nöbetlerini proflar tutuyor. 
Prof. Dr. Öztürk 120 yataklı Enstitü'nün 1998'de 8 milyon dolar ciro yaptığını hatırlatıyor. O yıl 70'i by-pass 542 kalp ameliyatı, 500'ü koroner yoğun bakım 3 bine yakın kişiye yataklı tedavi yapılan ve binlerce kalp hastasına çeşitli hizmetler verilen Enstitü'nün verimi son dönemde yarı yarıya düşmüştü. 
Şimdi "bu yeniden doğuş"u kısa sürede tamamlamak gerekiyor. 

Bir şiir 
Dizelerimiz İzmir'den, Kurtuluş İzbek'ten geliyor 
"Günün yorgunluğunu saçmışım gökyüzüne bulut olmuş Çıkmış oturmuşum üstüne Fırçam gül tarlası telekli kikirik bir kuş Alıp alıp sürüyorum üstüne." 



</TEXT>
</DOC>
