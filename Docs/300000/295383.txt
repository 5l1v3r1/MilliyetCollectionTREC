<DOC>
<DOCNO> 295383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/gun02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da mankenli yardım 
</HEADLINE>
<TEXT>


Samatya İstanbul Eğitim Hastanesi'nde, maddi geliri az olan personele yeni yıl hediyesi olarak 200 adet kazak dağıtıldı. Basının da davet edildiği törene bir manken de katıldı 

ŞÜKRAN PAKKAN İstanbul 

SSK Samatya İstanbul Eğitim Hastanesi'nde, maddi geliri az olan personele, davet ettikleri manken eşliğinde kazak dağıtıldı. Yeni yıl hediyesi kazaklar, basın mensuplarının çağırıldığı bir törenle tek tek başhekimin odasına alınan çalışanlara verildi. 

Sadece Seçkin Piriler 
Bir tekstil firması, hastane yönetiminin ricasıyla personele dağıtılmak üzere 200 adet erkek kazağı gönderdi. Hastane yöneticileri de yardımı, patlayan flaşlar ve kamera ışıkları altında yapmayı tercih etti. Hastanenin yeni başhekimi Op. Dr. Özgür Yiğit ve basın danışmanı Savaş Uğurlu'nun birlikte organize ettiği dünkü törene, birçok medya temsilcisi çağrıldı. Törene, İbrahim Tatlıses, Cüneyt Arkın, Vahe Kılıçarslan gibi birçok isim de davet edildi. Ancak, törene sadece fotomodel - şarkıcı Seçkin Piriler katıldı. Yiğit, personele yeni yıl hediyesi verdiklerini söyleyerek, sponsor firmaya teşekkür etti. 
Konuşmanın ardından yeni yıl hediyesi kazaklar, başhekimin odasına sırayla alınan çalışanlara Piriler ve Yiğit tarafından verildi. Yiğit, yardımın neden basın mensupları önünde yapılmasına gerek duyulduğu sorusuna, "Basın danışmanımızın fikriydi, ben de olumlu baktım. Hem siz onları tanımıyorsunuz, isim isim nereden bileceksiniz" dedi. 
Basın duyurusunda "Maddi geliri az kimselere" diye yazıldığı ve personelin görüntülerinin alındığının kendisine hatırlatılması üzerine ise Yiğit, "Duyuruda yanlış yazılmış" diye konuştu. 


</TEXT>
</DOC>
