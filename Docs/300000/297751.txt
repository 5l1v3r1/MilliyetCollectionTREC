<DOC>
<DOCNO> 297751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/siy02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da tarih oyunu 
</HEADLINE>
<TEXT>


Uzanlar, İmar Bankası'na el konulmasından bir gün önce, kendi isimlerini banka sahip ve hissedarlığından çıkarmış... 

Tolga Şardan - Ankara 


Şişli Cumhuriyet Başsavcılığı'nın operasyon başlattığı Uzanlar'ın, İmar Bankası'nın sahip ve hissedarları arasından kendi isimlerini çıkarmak amacıyla sahte belgelerle geriye dönük olarak "naylon operasyon" yaptıkları saptandı. Uzanlar'ın, devletin el koyduğu şirketleri, yine kendilerine ait olmasına karşın başkalarının üzerinde gösterdikleri şirketlere borçluymuş gibi göstererek icra takibiyle para tahsilatı peşine düştükleri de ortaya çıktı. 
Soruşturma dosyasında, 150'si paravan 298 şirketi saptanan Uzanlar'ın uzun süredir yürüttükleri "şirket imha operasyonu" da belirlendi. 
Emniyet Genel Müdürlüğü'nün dinlemelerinin yanı sıra TMSF uzmanlarının katıldığı çalışmalarda Uzan ailesinin paravan şirketleri üzerinden yine kendilerine ait şirketlere yönelik icra takibi başlattığı saptandı. 

Sahte ödeme planı 
Özellikle faal olan İstanbulspor A.Ş., Telsim gibi şirketlerin, başkalarının üzerine kayıtlı görünmesine karşın yine Uzanlar'a ait olan şirketlerden mal ve hizmet karşılığı eski tarihle borçlandırıldığı ve sahte ödeme planlarıyla Kıbrıs ve Ürdün'de kurulu şirketlerin icra takibi başlattığı tespit edildi. Mahkemeden icra kararı peşinde olan yurtdışında kurulu bu paravan şirketlerin, devletin elindeki Uzan şirketlerinden trilyonlarca lira tahsil etmeyi amaçladığı görüldü. Uzan ailesinin, Ağustos ve Eylül 2004'te İstanbul'daki bir noterde sahte işlem yaptırdığı da saptandı. Buna göre Uzanlar, bankaya el konulan 4 Temmuz 2003'ten bir gün önce, saat 17.20'de noterde işlem yapmış gibi gösterip kendi isimlerini banka sahip ve hissedarlığından çıkardı. Halen aslı kayıp olan "banka hisse pay defteri"nin bir sureti üzerindeki "yeni" sahte düzenleme sonrası, Uzanlar'ın "sorumluluktan kaçmayı" amaçladığı anlaşıldı. Noter gözaltına alındı. 


</TEXT>
</DOC>
