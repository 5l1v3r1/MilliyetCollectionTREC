<DOC>
<DOCNO> 293101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy18.html </URL>
<DATE> 2004/11/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Macar Bakan Somogyi Yeni AB üyesi olarak Türkiye'ye desteğe hazırız 
</HEADLINE>
<TEXT>

     Macaristan Dışişleri Bakanı Ferenc Somogyi, AB sürecinde Türkiye'ye destek vermeye hazır olduklarını belirterek, 17 Aralık'taki beklentinin müzakere sürecine ilişkin olarak Türkiye'ye açık bir mesaj verilmesi olduğunu söyledi. 
     Dışişleri Bakanı ve Başbakan Yardımcısı Abdullah Gül ile görüşmesinin ardından düzenlenen ortak basın toplantısında açıklamasına Macarca başlayan Somogyi, uyarılması üzerine, ''Birbirimize yakın ilişkiler içindeyiz, o nedenle kullandığım dili anlayacağınızı düşündüm'' dedi ve açıklamasına İngilizce devam etti. 
     Her alanda ortak bir dil bulunması gerektiğini ifade eden Somogyi, görüşmelerinde ikili ilişkiler ve Türkiye'nin AB perspektifini değerlendirdiklerini söyledi. Somogyi, ikili ilişkilerin son derece olumlu olduğunu, son 3-4 yılda sadece siyasi değil, ekonomik alanda da büyük ilerleme kaydedildiğini belirtti. 
     Ekonomik ve ticari ilişkilerin daha da geliştirilmesi ve yatırımların artması için büyük fırsatlar olduğunu ifade eden Somogyi, bu çerçevede bazı anlaşmalar yapılabileceğini, böylece çok daha güvenilir ve şeffaf hukuki çerçeveler hazırlanarak, daha fazla işbirliğinin sağlanabileceğini kaydetti. 
     Somogyi, Türkiye'nin AB sürecinin uluslararası siyasetin en önemli gündem maddelerinden biri olduğunu ve bu konuda iki ülkenin ortak bir görüşü paylaştıklarını kaydederek, şunları söyledi 
     ''AB'nin Türkiye'ye gerçek bir fırsat verme çabası, Türkiye'nin de AB'nin bir parçası haline gelmesi için yaptığı çabalar çok büyük önem taşıyor. Bizler bu alanda şeffaf bir sürecin olması, Türkiye'nin yapması gerekenlerin açıkça belirtilmesi ve bu sürecin mutlaka Türkiye'nin performansına dayalı olması gerektiğini düşünüyoruz. Böylece Türkiye'nin performansı somut olarak değerlendirilebilir, müzakereler konusunda bir karar verilebilir.'' Bu süreçte Macaristan'ın yardımını sunmaktan büyük mutluluk duyduğunu ifade eden Somogyi, ''Yeni bir AB üyesi olarak Türkiye'ye yardımcı olmaya hazırız. Kendi deneyimlerimizi paylaşmak istiyoruz. Türkiye'den AB ve NATO sürecinde nasıl destek aldıysak, biz de AB sürecinde Türkiye'ye yardıma hazırız'' dedi. 
     Somogyi ayrıca, mevcut sorunların tartışılarak sürecin şeffaflaşmasında da Türkiye'ye yardımcı olabileceklerini, böylece sürecin daha adil olabileceğini söyledi. 
     Konuk Bakan, bir soru üzerine, 17 Aralık'taki AB zirvesinden beklentilerinin Türkiye'ye açık mesaj verilmesi olduğunu belirterek, şunları kaydetti 
     ''Bizim beklentimiz müzakere sürecine ilişkin Türkiye'ye açık bir mesajın verilmesi ve bu müzakerelerin de Türkiye'nin AB'nin bir parçası olması yolunda ilerlemesidir.'' Müzakere sürecinin ne kadar süreceğinin bilinemeyeceğine işaret eden Somogyi, ''Temel nokta, Türkiye'ye üye olması açısından mutlaka adil bir şans verilmesi gerekiyor. Bu, Türkiye'nin performansına dayalı olmalı. Temel kriter bu olmalı. Bu çerçevede Macaristan Türkiye'ye desteğini vermeye hazırız'' diye konuştu. 
     
</TEXT>
</DOC>
