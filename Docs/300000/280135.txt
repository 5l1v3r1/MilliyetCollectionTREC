<DOC>
<DOCNO> 280135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur44.html </URL>
<DATE> 2004/10/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tuvalette unutulan tabancayı, belediye başkanı buldu... 
</HEADLINE>
<TEXT>

     Trabzon'un Araklı İlçesi'nde tuvalette unutulan ruhsatlı tabancayı, belediye başkanı buldu. 
     Alınan bilgiye göre, ilçenin Merkez Mahallesi Hükümet Konağı Caddesi'nde Belediye'ye ait tuvalete giden Halis Kazancı 54 , 9 milimetre çapındaki taşıma ruhsatlı tabancasını kapıdaki askıya astı. Ancak çıkarken tabancayı almayı unuttu. 
     Bu arada, Kazancı'nın ardından tuvalete giden Araklı Belediye Başkanı Ümit Çebi, tabancayı fark ederek aldı ve polise teslim etti. 
     Bir süre sonra tabancasının belinde olmadığını fark eden ve geri döndüğünde silahını bıraktığı yerde bulamayan Kazancı, Araklı İlçe Emniyet Amirliği'ne başvurarak durumu anlattı. 
     Başkan Çebi'nin polise teslim ettiği tabanca, Trabzon Emniyet Müdürlüğü'ne gönderildi. 
     Kazancı'nın, konuyla ilgili olarak Cumhuriyet Savcılığı'na ifade verdikten sonra tabancasını teslim alabileceği öğrenildi. 
     
</TEXT>
</DOC>
