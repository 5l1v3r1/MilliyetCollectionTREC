<DOC>
<DOCNO> 267615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo28.html </URL>
<DATE> 2004/08/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Emre Belözoğlu Zor maçlar oynayacağız ama iyi başlamak istiyoruz 
</HEADLINE>
<TEXT>

     A Milli Futbol Takımı aday kadrosunda yer alan futbolcular, Gürcistan'ı yenerek, 2006 Dünya Kupası grup eleme maçlarına iyi başlamak istiyor. 
     Polat Renaissance Oteli'nde basın mensuplarının sorularını yanıtlayan Hakan Şükür, Gürcistan maçının çok önemli olduğunu vurgulayarak, ''Gürcistan'ı yenerek, eleme grubuna galibiyetle başlamak istiyoruz'' dedi. 
     Rakiplerinin de ilk maçı kazanmak isteyeceğini kaydeden Hakan, ''Ancak bizim seyirci avantajımız olacak. Kendi sahamızda ilk maçımızdan 3 puan alarak Yunanistan maçına moralli çıkmak istiyoruz'' diye konuştu. 
     Hakan Şükür, ligin ilk haftalarında oynanan futbolun çok iyi olmamasıyla ilgili olarak, ''İlk haftalardaki ligin durumu, milli takımı etkilemez. Burada çok farklı bir hava var'' dedi. 
     
     EMRE BELÖZOĞLU ''ZORLU MAÇLAR YAPACAĞIZ'' 

     Emre Belözoğlu ise 2006 Dünya Kupası eleme grubunda 2 önemli maç yapacaklarını belirterek, ''Zor maçlar oynayacağız, ama iyi başlamak istiyoruz'' dedi. 
     Milli takımın Gürcistan ve Yunanistan'ı yenebilecek güçte olduğunu kaydeden Emre, ''Her takımı yenebilecek güçteyiz. İlk iki maçı kazanarak, 6 puan almak istiyoruz. Sezon daha yeni başladı. Herkes istenilen seviyede olmayabilir. Ama bu bizi etkilemez'' diye konuştu. 
     Emre, transferiyle ilgili bir soru üzerine ise ''Bugün bu konuyu noktalamak istiyorum. Türkiye'ye dönmeyi düşünmüyorum. Inter'den ayrılmam söz konusu değil, orada mutluyum. Eğer Inter'den ayrılırsam, Avrupa'da oynamak isterim'' şeklinde konuştu. 
     Bu arada, milli futbolcular, Polat Renaissance Otel'de kampta olan A Milli Basketbol Takımı oyuncularıyla sohbet edip, beraber fotoğraf çektirdi. 

     
</TEXT>
</DOC>
