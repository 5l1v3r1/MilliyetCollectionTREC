<DOC>
<DOCNO> 278929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur03.html </URL>
<DATE> 2004/10/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bakırköy'de otomobile bombalı tuzak... 
</HEADLINE>
<TEXT>

     Bakırköy'de, park halindeki otomobilin arkasına bağlanan bomba, araç hareket ettiği sırada patladı. Olayda sürücü yaralanmazken, 4 araçta hasar meydana geldi. 
     AA muhabirinin aldığı bilgiye göre, Kartaltepe Mahallesi Terakki Caddesi 91 numarada oturan Pınar Katinoğlu, evinin önündeki 34 PNR 49 plakalı otomobilini çalıştırarak hareket ettirdiği sırada, aracın arkasında patlama oldu. 
     Katinoğlu, olayı yaralanmadan atlatırken, otomobili ile çevredeki 3 araçta maddi hasar meydana geldi. 
     Olay yerinde inceleme yapan polis ekipleri, patlamaya, otomobilin arkasına iple bağlanan bir bombanın yol açtığını belirledi. 
     Tekstil işiyle uğraştığı öğrenilen Pınar Katinoğlu'nun ifadesine başvuruldu. 
     Bombanın türünün belirlenmesine çalışıldığı ve olayla ilgili soruşturmanın sürdürüldüğü bildirildi. 
     
</TEXT>
</DOC>
