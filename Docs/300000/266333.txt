<DOC>
<DOCNO> 266333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo24.html </URL>
<DATE> 2004/08/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Karşıyaka, Galatasaraylı Emrah ile 3 yıllık sözleşme imzaladı 
</HEADLINE>
<TEXT>

     İkinci Lig A Kategorisi ekiplerinden Karşıyaka, eski oyuncusu Galatasaraylı Emrah Umut ile sözleşme imzaladı. 
     Fatih Terim'in isteği üzerine geçen sezon devre arasında Karşıyaka'dan Galatasaray'a transferi gerçekleşen, ancak bu sezon kadroya giremeyen Emrah Umut, kulüpte düzenlenen törenle, 3 yıllığına eski takımına döndü. 
     Karşıyaka Kulübü Başkanı Levent Aziz Güngil, Emrah'ın alt yapılarından yetiştiğini, yeniden takıma kazandırmakla mutlu olduklarını söyledi. Güngil, ''Emrah ile savunmaya güç kazandırdık. Transferini teknik direktörümüz Hüseyin Hamamcı da arzu ediyordu'' dedi. 
     Basın sözcüsü Ahmet Diker de futbolcunun lisansını çıkartıp bu hafta İzmir'de oynayacakları Antalyaspor maçına yetiştirmeye çalışacaklarını bildirdi. 
     Emrah Umut da Karşıyaka'ya dönmekten duyduğu memnuniyeti dile getirdi. 
     
</TEXT>
</DOC>
