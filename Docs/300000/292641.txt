<DOC>
<DOCNO> 292641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo14.html </URL>
<DATE> 2004/11/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe-Diyarbakırspor maçı öncesi güvenlik toplantısı yapıldı 
</HEADLINE>
<TEXT>

     Birinci Süper Lig'de bu akşam yapılacak Fenerbahçe-Diyarbakırspor maçı öncesi, Futbol Federasyonu'nun belirlediği bir gözlemci başkanlığında FB Şükrü Saraçoğlu Stadı'nda güvenlik toplantısı yapıldı. 
     Federasyon yetkililerinin yanı sıra, Gençlik ve Spor İl Müdürlüğü, İl Sağlık Müdürlüğü, İstanbul İtfaiyesi, Emniyet Müdürlüğü ve Fenerbahçe Kulübü yetkililerinin katıldığı toplantıya, Diyarbakırspor yetkililerinden katılan olmadı. 
     Toplantıda, sporda şiddeti önlemeye yönelik olarak Futbol Federasyonu ve İl Spor Güvenlik Kurulu tarafından belirlenen önlemlerin statlarda uygulanmasına yönelik bilgilendirme yapıldı. 
     Daha önce, kale arkası tribünler dahil bütün biletlerin numaralı olması, merdivenlerin kesinlikle boş bırakılması ve statlara biletsiz girişi önlemeye yönelik kamera sistemlerinin kurulması gerektiği şeklinde kararlar alınmıştı. 
     Toplantıda federasyon gözlemcisi, FB Şükrü Saracoğlu Stadı'nın bu alınan önlemlerin bir çoğunu bünyesinde barındırdığını ve küçük değişikliklerle belirlenen kurallara tamamıyla uygun hale geleceğini söyledi. 
     Maç öncesi güvenlik toplantıları, bundan sonra Birinci Süper Lig'de oynanacak tüm maçlar öncesinde yapılacak. 
     
</TEXT>
</DOC>
