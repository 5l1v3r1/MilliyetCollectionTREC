<DOC>
<DOCNO> 294912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/sazak.html </URL>
<DATE> 2004/12/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arhavi yolu 
</HEADLINE>
<TEXT>


Bu katliama kim dur diyecek Doğu Karadeniz'in Artvin'e doğru en güzel kıyıları olan Ardeşen, Arhavi, Hopa'nın sahil şeridi, otoyol projesinin kurbanı oluyor. Arhavi geçişi ve Fener burnunda deniz, üzerinden yol geçecek diye betonla dolduruluyor. 
Arhavi Belediye Başkanı Musa Ulutaş ve çevreci kuruluşlar, 'Sahillerin betonlaşmasına izin vermeyeceğiz' diyerek, yasal yollardan inşaatı durdurmaya çalışırken, 'idarenin' baskısıyla mühürleri kıran yapımcı firmalar, Karadeniz Sahil Yolu Projesi'nin Arhavi geçişinden vazgeçmeyeceklerini açıkladılar. 
Artvin'in Arhavi ilçesinde deniz doldurularak yapılacak geçiş, ilçenin Karadeniz bağlantısını keseceği için, İdare Mahkemesi'nce yürütmenin durdurulmasına karar verilmişti. Ancak inşaat firmaları, 'proje' üzerinde bazı değişiklikler yaparak yasağı delmeye çalışıyorlar. Arhavi Belediyesi ise planda olmayan düzenlemeler nedeniyle yetkisini kullanarak, yol inşaatını mühürlemişti. Gelinen aşamayı dün Artvin CHP Milletvekili Yüksel Çorbacıoğlu ile konuştuk. Arhavi sahilinin üç yerden betonlaştırılmak istendiğini belirterek, 'Karadeniz Otoyolu'nda geçen dönemin bakanlarını nasıl yolsuzluktan Yüce Divan'a gönderdiysek, bugünkü iktidarı da hukuksuzluktan yargı karşısına çıkaracağız' diye tepki gösterdi. 9.5 km uzunluğunda kıyısı bulunan Arhavi, Karadeniz'in en güzel sahillerinden birine sahipti. Fener burnu, dolgu çalışmasıyla yok edildi. 
Peki bu katliama nasıl göz yumuldu 
Arhavi geçişi için alternatif bulunamaz mıydı 
Belediye Başkanı Ulutaş'a göre, 'denize dokunmadan şehrin 1.5 km güneyinden, yani arkasından geçen bu yolun tercih edilmesi' halinde, Arhavi sahili kurtulacak. Üstelik bu yolun maliyeti daha ucuzmuş. 
Üniversitelerin raporunda, güzerg h değişikliği halinde 107 milyon dolar olan yolun 65 milyon dolara çıkabileceği belirtiliyor. Müteahhit biraz daha kazansın diye, Karadeniz'in doğası, en güzel sahilleri katlediliyor. İlginç olan, bu darbeyi bölgeye Karadenizli siyasetçiler vuruyor. 
KTÜ İnşaat Mühendisliği Bölümü öğretim üyesi Doç. Fazıl Çelik, Milliyet'e şu uyarıda bulunmuş 'Arhavi'de hukuk çiğneniyor. Karadeniz Otoyolu adı altında yapılan tüm projelerde olduğu gibi müteahhit k rı burada da öncelikli. Güney projesi, devletin parasını ve doğayı kurtaracaktır.' 
Mühür kırarak inşaatı sürdürmek yerine, Erzurum İdare Mahkemesi'nin 'yürütmeyi durdurma' kararı dikkate alınarak, Arhavi geçişi güneyden sağlanmalıdır. 
Hukuk yol gösteriyor. 
Arhavi sahilini betonlaştırmayın. 



</TEXT>
</DOC>
