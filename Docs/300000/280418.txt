<DOC>
<DOCNO> 280418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur03.html </URL>
<DATE> 2004/10/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Vurulduğunu unutup atılan gole sevindi 
</HEADLINE>
<TEXT>

     Ufuk BALKİS ANTALYA, DHA 

ANTALYA'da Danimarka- Türkiye milli maçını sevgilisiyle birlikte bir kafede izleyen 23 yaşındaki Uğur Yetilmezler, kimliği belirsiz iki kişinin silahlı saldırısına uğradı. Ayağından vurulan Yetilmezler, yerde kıvranırken milli takımın beraberlik golü attığını öğrenince, sevinçten çığlık attı. 
     Radyoda DJ'lik yapan Uğur Yetilmezler ve kız arkadaşı Ferran Aslan, Danimarka- Türkiye milli maçını izlemek üzere Işıklar Caddesi üzerindeki Astamanana adlı cafeye geldi. Burada otururken iki gencin bakışlarının üzerlerine odaklandığını fark eden Yetilmezler, ayağa kalkarak, "Maç mı izliyorsunuz, yoksa sevgilimle beni mi '' diye çıkıştı. Kapı önünde bulunan 20 yaşlarındaki iki genç, kafeye girerek bellerindeki tabancayı çıkartıp, müşterilerin gözü önünde Yetilmezler'e kurşun yağdırdı. Ayağından vurulan Yetilmezler yerde kanlar içinde kalırken, zanlılar olay yerinden uzaklaştı. 
     Sevgilisi Ferran Aslan olayın şokunu yaşarken, yaralı gence ilk müdahaleyi çevredekiler yaptı. Bu sırada acılar içinde kıvranan Yetilmezler, milli takımın beraberlik golünü kaydettiğini öğrenince, sevincinden çığlık attı. Kendisine yardımcı olan müşterilerin, "Türkiye gol attı'' sesiyle bir anda sevince boğulan Yetilmezler, bir süre sonra da ayağındaki acı nedeniyle bağırmaya başladı. 
     Olay yerine gelen ambulansla Antalya Devlet Hastanesi'ne kaldırılarak tedavi altına alınan Uğur Yetilmezler'in sağlık durumunun iyi olduğu belirtildi. Sevgilisi Ferran Aslan ise ekipler tarafından ifadesi alınmak üzere Asayiş Şube Müdürlüğü'ne götürüldü. Polis, Yetilmezler'i vuranların yakalanması için çalışma başlattı. 

     
</TEXT>
</DOC>
