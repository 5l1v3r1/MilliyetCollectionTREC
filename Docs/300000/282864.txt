<DOC>
<DOCNO> 282864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yasam/yas02.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da deprem 
</HEADLINE>
<TEXT>


Japonya'nın kuzeybatısındaki 6.8, 6.2 ve 5.9 büyüklüğündeki depremler 13 kişiyi öldürdü, 700'den fazla kişiyi de yaraladı 

DIŞ HABERLER SERVİSİ 

Japonya'nın kuzeybatısında dün art arda meydana gelen 3 şiddetli depremde 13 kişi öldü, 700'ü aşkın kişi yaralandı. Başkent Tokyo'nun 256 km kuzeybatısındaki Ojiya kentinde yerel saatle 17.56'da TSİ 11.56 meydana gelen ve bir dakika süren 6.8 büyüklüğündeki depremden birkaç dakika sonra 6.2 ve 5.9 büyüklüğünde 2 artçı sarsıntı hissedildi. Tokyo'da da şiddetli şekilde hissedilen depremler, sarsıntılara dayanıklı yapılarıyla bilinen ülkede evlerin yıkılmasına, bir hızlı trenin raydan çıkmasına, birçok tren seferinin ertelenmesine, yaklaşık 250 bin evde elektriklerin kesilmesine, bazı bölgelerde doğalgaz ve telefon servisinin çökmesine yol açtı. Yetkililer, artçı depremlerde yıkılan binalarda ölenlerin arasında 2 aylık bir bebek ve biri 65, diğeri 70 yaşında 2 kişinin de bulunduğunu kaydetti. 

Tokyo'yu vursaydı... 
Yetkililer, sarsıntıların kalabalık nüfusun yaşadığı alanlardan uzak, kırsal bir bölgede meydana gelmesinin bir şans olduğuna dikkat çekerken, Japonya hükümeti, bu tür şiddetli bir sarsıntının Tokyo bölgesini vurması durumunda, ölü sayısının 7 bini bulabileceğini bildirdi. Ojiya bölgesinde 4 saat içinde 125 kadar artçı sarsıntı kaydedildi. 


</TEXT>
</DOC>
