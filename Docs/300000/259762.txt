<DOC>
<DOCNO> 259762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonsiy06.html </URL>
<DATE> 2004/08/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sağlık Bakanı İlaçlara yeni bir zam sözkonusu değil 
</HEADLINE>
<TEXT>

     Sağlık Bakanı Recep Akdağ, ilaç fiyatlarına yeni bir zammın söz konusu olmadığını belirterek, ''Son 3 ayda kurda yaşanan artışlar nedeniyle ilaç fiyatlarında ortalama yüzde 8'lik bir artış oldu'' dedi. 
     Abant Palas Otel'de eşi Şeyma ve çocukları Ramazan, Cemile, Havvanur ve Havva ile 2 gündür tatil yapan Bakan Akdağ, AA muhabirinin sorularını yanıtladı. Hükümet olarak vatandaşlara, Avrupa'nın en ucuz ilacını vermeyi istediklerini belirten Bakan Akdağ, şöyle konuştu 
     ''Bu düşüncemiz doğrultusunda ilaç fiyatlarında önemli bir düşüş yapıldı. Biz ilaçların fiyatlarını indirdiğimiz dönemde kurda yaşanan düşüş de ilaç fiyatlarına olumlu yansıdı. İlaç kararnamemizde kur değişiklikleri zaten göz önünde bulunduruluyor. Son 3 ayda kurda yaşanan artışlar nedeniyle ilaç fiyatlarında yüzde 8 civarında kurdan kaynaklanan bir artış oldu. İlaçlara yapılan yeni bir zam söz konusu değil. Kurda önümüzdeki günlerde düşüş yaşanırsa ilaç fiyatları da tekrar ucuzlayacak.'' 
     
     PAMUKOVA'DA YAŞANANLAR... 

     Bakan Akdağ, Pamukova'da yaşanan tren kazası sonrasında ölü ve yaralı sayısı konusunda çelişkili bilgiler verilmesiyle ilgili olarak da şunları söyledi 
     ''Kaza sonrasında olay yerine ulaşan ekiplerin verdiği ilk bilgiler bizi yanılttı. Bazı ekipler mükerrer ölü ve yaralı sayısı bildirince böyle bir tablo ortaya çıktı. Kazadan 2 saat sonra kesin rakamları kamuoyuyla paylaştık. 
     Bu kazada Sağlık Bakanlığı'nın Adapazarı, Bursa ve Kocaeli'nden bölgeye gönderdiği tam donanımlı afet kurtarma ekiplerinin yaptığı çalışmalar göz ardı edildi. Bu arkadaşlarımız onlarca insanın hayatını, yaptıkları bilinçli müdahalelerle kurtardılar.'' Sağlık Bakanı Akdağ, daha sonra eşi ve çocuklarıyla Abant Gölü çevresinde yürüyüş yaptı. 
     
</TEXT>
</DOC>
