<DOC>
<DOCNO> 298900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko07.html </URL>
<DATE> 2004/12/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Vergi iadesi formları TL cinsinden doldurulacak, YTL olarak alınacak 
</HEADLINE>
<TEXT>

     İşçi ve memurlar ile emeklilerin vergi iadesi telaşı başladı. Çalışanlar ve emekliler, 2004 yılına ait vergi iadesi formlarını Türk Lirası cinsinden dolduracak, ancak vergi iadelerini Yeni Türk Lirası olarak alacak. 
     Ücretliler için ''Vergi indirimi'' olarak düzenlenen vergi iadesinde, 2004 yılına ait olan gıda, giyim, sağlık, eğitim ve kira harcama belgeleri, mevcut tutarlar üzerinden bildirimlere işlenecek. 
     Bu şekilde çalışanlar, vergi iade formlarını Türk Lirası cinsinden dolduracak, 20 Ocak 2005 tarihine kadar da işyerlerine teslim edecek. 
     Ancak, 1 Ocak 2005 tarihinden itibaren ücretlerin Yeni Türk Lirası cinsinden ifade edilmesi, mahsubun da yine YTL cinsinden yapılacak olması nedeniyle, TL olarak düzenlenen iade bildirimleri, işverenler tarafından YTL'ye çevrilecek. Maliye Bakanlığına da YTL olarak beyanda bulunulacak ve vergide bu şekilde indirime gidilecek. 
     2004 yılında işten ayrılan, emekli olan ve ölenlere ait bildirimler hakkında da aynı şekilde işlem yapılacak. 

     
</TEXT>
</DOC>
