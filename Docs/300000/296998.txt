<DOC>
<DOCNO> 296998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun20.html </URL>
<DATE> 2004/12/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Filistin Kurtuluş Örgütü'nden 'Saddam' özrü 
</HEADLINE>
<TEXT>

     Filistin Kurtuluş Örgütü FKÖ lideri Mahmud Abbas, Filistinlilerin 1990-1991 Körfez Savaşı'nda dönemin Irak Devlet Başkanı Saddam Hüseyin'i desteklemelerinden dolayı özür diledi. 
     Abbas, Arap ülkeleriyle ilişkilerin tazelenmesi amacıyla çıktığı Ortadoğu gezisi kapsamında geldiği Kuveyt'te, gazetecilerin ''Filistinlilerin Saddam'ın Kuveyt'i işgal etmesine destek vermesiyle'' ilgili bir sorusunu, ''Bunu yaptığımız için özür diliyoruz'' diye yanıtladı. 
     Kuveyt hükümeti, Abbas'ın ziyaretinden memnuniyet duyacağını ve yeni Filistin liderliğine yönelik barış jestinde özürlerin önemli olmadığını belirtmişti. 
     Abbas'ın ziyareti Kuveyt'te tartışmalara da neden oldu. Bir grup milletvekili, bugün yaptığı açıklamada, ''FKÖ Kuveyt halkından resmen özür dilemeden önce, bu ziyareti kesinlikle kabul etmediklerini'' bildirmişti. 
     
</TEXT>
</DOC>
