<DOC>
<DOCNO> 273019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun08.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği inzivada mı 
</HEADLINE>
<TEXT>



Ermeni cemaatinin gazetesi Agos, bir süre önce "görülen lüzum üzerine" ifadesiyle, belirsiz bir süre için makamından ayrı kalacağı açıklanan Türkiye Ermenileri Patriği 2. Mesrob'un, Yunanistan'ın Patmos Adası'nda bulunduğu ve kiliselere inanç ziyaretleri yaptığını açıkladı. Ziyaretle ilgili "ayrıntılı bilgi yine yok" yorumunu yapan Agos'un bu haftaki sayısında "Patriğin inziva bilmecesi" başlıklı haberde, Patriklik bülteni Lraper'deki haberde ziyaretle ilgili, ayrıntı verilmediğinin altı çizildi. Haberde ayrıca inzivayla ilgili ulusal basında yer alan "Patriğin devletçe uyarılmış olabileceği" yönündeki söylentilere de yer verilerek, patrikliğin bu konuda da açıklama yapmadığı vurgulandı. Gazete, 2. Mesrob'un yeni öğretim yılı nedeniyle Patmos'tan "sert bir yazılı açıklama" yaparak Türkiye'deki Ermeni toplumunun gerçek bir kimlik bunalımı yaşadığını belirttiğini kaydetti. 


</TEXT>
</DOC>
