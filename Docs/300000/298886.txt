<DOC>
<DOCNO> 298886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun18.html </URL>
<DATE> 2004/12/19/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Şakacı İtalyan, 2 ülkeyi alarm durumuna geçirdi... 
</HEADLINE>
<TEXT>

     Sidney-Viyana seferini yapan Lauda Austrian Airlines şirketine ait bir uçakta bulunan İtalyan turistin ''şakası'', uluslararası düzeyde maksimum güvenlik alarmı verilmesine neden oldu. 
     Avustralya Ulaştırma Bakanlığı sözcüsü John Anderson, bugün yaptığı açıklamada, geçen Pazar günü Antonio Casale adlı turistin uçağının Sidney'den havalanmasının ardından cep telefonuyla karısına ''şaka yapmak amacıyla'' ''uçağın aşırı dinci teröristlerce kaçırıldığı, teröristlerin uçağın kontrolünü ele alarak, uçağı bilinmeyen bir yöne doğru yönelttiğine'' dair kısa mesaj attığını, karısının da bunun üzerine paniğe kapılarak İtalyan polisine durumu ihbar ettiğini belirtti. 
     Anderson, daha sonra İtalyan polisinin derhal Canberra'daki İtalyan büyükelçiliğiyle temasa geçtiğini, ardından da 11 Eylül 2001 terör saldırıları tipinde yeni bir terör saldırısı olabileceği endişesiyle Avustralya federal polisiyle temasa geçildiğini kaydetti. 
     Tüm bu gelişmelerin ardından anti terör elemanlarının, uçuşuna devam eden uçağın pilotuyla temasa geçtiklerini ve pilotun böyle bir kaçırma girişiminden haberi olmadığını söylediği belirtildi. 
     Yetkililerin kısa süre içinde ''saka sahibini'' tespit ettiklerini söyleyen sözcü, bu olayın, terör tehdidi durumunda yetkililerin derhal eyleme geçebilecek durumda olduklarını ispatladığını kaydetti. 
     Bu arada, Sunday Telegraph gazetesi, İtalyan turistin uçakta alıkonularak Viyana'da Avusturya polisine teslim edildiğini, polis tarafından sorgulanan İtalyanın, daha sonra salıverildiğini bildirdi. 
     
</TEXT>
</DOC>
