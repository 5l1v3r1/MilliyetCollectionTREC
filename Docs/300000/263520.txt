<DOC>
<DOCNO> 263520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/spo02.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Surlar dikiliyor 
</HEADLINE>
<TEXT>


Christoph Daum, tüm olumsuzluklara rağmen takımının performansından memnun kaldığını belirtti, "Hedefimiz Şükrü Saracoğlu Stadı'nı kalemiz haline getirmek" dedi 


"Taraftarla başaracağız" 
FENERBAHÇE'NİN hocası Daum, kendi sahalarını maç kaybetmedikleri bir yer haline dönüştürmeyi amaçladıklarını söyledi. Alman teknik adam, "Hedefimiz bu stadı kalemiz haline getirmek. Bunu da bizi destekleyen muhteşem taraftarlarımızla başaracağımıza inanıyorum" yorumunu yaptı. Samsun maçında sıcaklığın ve zeminin olumsuz etkilediğini kaydeden Daum, "Tüm bu etkenlere rağmen takımımın performansından memnunum" diye konuştu. 

"Daha atak oynamalıyız" 
İLGİNÇ açıklamalar yapan Daum, "Bir antrenör için kazanılmış maçta değerlendirilmeyen pozisyonlar varsa mutluluk vericidir. Umut ediyorum ki bu pozisyonları önümüzdeki maçlara saklamışızdır. Yenilerin takıma uyumu gayet iyi" ifadelerini kullandı. Tecrübeli çalıştırıcı, "Ancak bundan sonraki maçlarda daha tempolu futbol oynayıp daha çok ayağa pas yapmamız gerekiyor. Fenerbahçe her zaman atak oynamak zorunda. Bu mutluluğu taraftara da yaşatmalıyız" diye konuştu. 

"Hooijdonk dursa yeter" 
DAUM, oyuncuları hakkında ise şu yorumları yaptı "Alex'in takıma uyum sağladığını görüyoruz. İlk goldeki katkısını da izledik. Fatih gibi Önder de milli oyuncu. Birini kenarda tutsam, yine başka biri dışarıda kalacak. Fatih'i mesela stoperde de oynatabilirim. Bence o Milli Takım'a alınmalıydı. Ama Milli Takım sorumlusu ben değilim. Tuncay'ı nerede ihtiyaç varsa orada oynatıyorum. Hooijdonk olmasaydı şampiyon olamazdık. Sadece sahada durması bile yeter. Bir lider o". 

"Fabiano lige alışmalı" 
SAVUNMANIN solunda sorun olduğunu kabul eden Fenerbahçe teknik patronu, "Ancak geçen yıl da bu sorun vardı. Belki şampiyon olabilmek için bu sorunun olması şart" değerlendirmesini yaptı. Daum, "Orada Ümit ve Serkan da oynar. Fabiano'nun oynadığı Rize maçında ikinci yarıda biraz fazla açık verdik. Çünkü, Fabiano fazla ofansa dönük oynadı. Onun lige alışması lazım. Ben geçmişte 8-9 defans oyuncusuyla çıkıp yenildiğimi biliyorum. Rakibe göre kadro çıkartıyoruz" dedi. 

Sağlam üzgün 

SAMSUNSPOR Teknik Direktörü, ikinci yarıda Şenol'un sakatlanıp çıkmasıyla defans dengelerinin alt üst olduğunu söyledi. Ertuğrul Sağlam, "Rakibin uzun oyuncuları duran toplarda tehlike yaratmaya başladılar. 1-0 geriye düşünce risk aldık. Bu sırada ikinci golü yedik ve maçtan koptuk" dedi. Genç hoca, Alex de beğendiğini sözlerine ekledi. 

Kaies korkuttu 

SAMSUNSPOR'UN tecrübeli oyuncusu Kaies, 20. dakikada Serkan ile girdiği mücadele sonrası yerde kaldı. Nefes almakta güçlük çeken Kaies'in tedavisi için sağlık görevlileri sahaya girdi. Oyun bir süre dururken, Kaies daha sonra kenara alındı. Tedavisi tamamlanan başarılı futbolcunun yeniden oyuna girmesiyle herkes rahat nefes aldı. 


</TEXT>
</DOC>
