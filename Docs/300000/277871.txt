<DOC>
<DOCNO> 277871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas03.html </URL>
<DATE> 2004/10/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İşte müzik dünyasının, yeni albüm çıkaracak starları... 
</HEADLINE>
<TEXT>

     Yeni albüm için sonbaharı bekleyen müzik dünyasının üç dev ismi, çalışmalarını hayranlarıyla buluşturacak. Efsane rock topluluğu U2, Eminem ve Beyonce Knowles'ın topluluğu Destiny's Child'ın albümleri gün sayıyor. 
     Internetteki ''msnbc'' sitesinin haberine göre, sonbahar bu yıl düşen sarı yapraklar, kapıdan baktırmaya başlayan soğuk, kalın giysiler ve ''yeni albümlerle'' geliyor. 
     Müzik şirketleri sonbaharla birlikte harekete geçerken, birbiri ardına patlayacak bombalar arasında efsane rock topluluğu U2'nun son albümü de var ''How to Dismantle an Atomic Bomb''. Tıpkı adı gibi tam bir ''atom bombası'' olan çalışma, uzun süredir merakla bekleniyor. 
     Yıllardır insan hakları, AIDS, Afrika'daki açlık sorunu ve üçüncü dünya ülkelerinin problemleri başta olmak üzere pekçok toplumsal olayla da yakından ilgilenen İrlandalı topluluğun beyni Bono Vox, sonunda biraz ihmal ettiği müziğe dönerek yeni albüme imza attı. Albümün 23 Kasım'da müzik marketlerinin raflarındaki yerini alması bekleniyor. 
     
     EMİNEM GELİYOR 

     Rap dünyasının çılgın çocuğu Eminem de ''Encore'' adlı çalışmasıyla fırtına gibi esecek. 
     ''8 Mil'' adlı filminden sonra ilk çalışmasını hayranlarıyla buluşturmaya hazırlanan Eminem, bu albümdeki ''Just Lose It'' adlı ilk klibinde de Madonna'yla dalga geçerek yine dikkatleri üzerinde topladı. Eminem'in albümü 15 Kasım'da yayınlanacak. 
     Önce ayak parmağını kıran, daha sonra da dizinin arkasındaki kirişleri koparan müzik dünyasının en kazazede yıldızı Beyonce Knowles ve arkadaşları da yeni albümle geliyor. 
     Beyonce Knowles, Kelly Rowland ve Michelle Williams'tan oluşan ''Destiny's Child'' topluluğunun yeni albümü de Kasım'da yayınlanacak. 
     Punk müziğin günümüzdeki temsilcilerinden olan Green Day de ''American Idiot'' adlı albümü sunuyor. Bir tema albümü olan çalışma, topluluğun turnesinde de tanıtılacak. 
     ABD Başkanı George Bush'a karşıt sanatçıların yürüttüğü kampanya çerçevesinde Bruce Springsteen, Sheryl Crow, Pearl Jam gibi müzisyenlerle birlikte turnede olan R.E.M, bir yandan da yeni albüm heyecanını yaşıyor. Topluluğun ''Around the Sun'' adlı çalışması da sonbaharda müzikseverlerle tanışacak. 
     Sonbaharda müzik marketlerde yerlerini alacak diğer albümler ve sahipleri ise şöyle 
     
</TEXT>
</DOC>
