<DOC>
<DOCNO> 251673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko40.html </URL>
<DATE> 2004/06/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Başkan Bush konuştu, Türkiye kazandı... 
</HEADLINE>
<TEXT>

     Dünyanın en iyi korunan liderlerinin başında gelen ABD Başkanı George W. Bush'un, İstanbul'da Galatasaray Üniversitesi'nde 'arkada Ortaköy Camii, Boğaziçi Köprüsü ve Boğaz manzarası içinde' açık havada yaptığı konuşmanın, Türkiye'nin güvenli bir ülke imajına, tanıtımına ve reklamına olumlu katkı sağlayacağı bildirildi. 
     Turistik Otelciler, İşletmeciler ve Yatırımcılar Birliği TUROB Başkanı Timur Bayındır, AA Muhabirine yaptığı açıklamada, ABD Başkanı George W. Bush'un bu konuşmasının ''Bu kadar güzel, açık bir yerde, bu kadar sakin ben konuşmayı yapabiliyorsam sizler de bu ülkeye rahatça gelebilirsiniz, emniyetli'' mesajını içerdiğini söyledi. 
     Birtakım devlet büyüklerinin İstanbul'da olmasının, Türkiye'nin tanıtımı açısından çok önemli olduğunu, bütün ülkelerin televizyonlarının bu görüntüleri verdiğini vurgulayan Bayındır, Bush'un Galatasaray Üniversitesi'ndeki konuşmasında arkasında güzel Boğaz manzarasının görülmesinin Türkiye'nin tanıtımına pozitif etkisi olacağını belirtti. 
     Bush'un Galatasaray Üniversitesi'nce davet edildiğini ifade eden Bayındır, ''dolayısıyla iyi bir imajla da çıkarttılar, bence güzel oldu'' dedi. 
     Timur Bayındır, bu işin protestocularının daha çok gençler olmasına rağmen konuşmanın üniversitede yapılmasının her şeyin ne kadar sakin gittiğini görüntüleyen güzel bir konuşma olduğunu söyledi. 
     
     MİLYAR DOLARLIK TANITIM 
     Tanıtımın çok masraflı olduğuna işaret eden Bayındır, ''1 milyar dolara belki böyle bir tanıtım yaptırabilirdik, halbuki bir kuruş vermeden yaptırdık'' dedi. 
     Bayındır, bu görüntülerin belki sadece ABD'de 20 kanalda yayınlanacağını, Avrupa'da en az 50 kanalda, Afrika'da İslam ülkelerinde yayınlanacağını, Irak'ta bile televizyonların bu görüntüleri vermiş olabileceklerini söyledi. 
     Bayındır, ''Bütün bizim müşterimiz olan ülkeler, bu programları seyretmiştir'' dedi. 
     NATO Zirvesi sırasında Taksim ve Kongre bölgesindeki bütün otellerin tamaman dolduğuna işaret eden Bayındır, şunları kaydetti 
     ''Bu işin tanıtım boyutu ve konaklama giderlerine ilişkin olarak ben başında 2 milyar dolar telaffuz etmiştim. İnanıyorum ki bu paranın girdisi olmuştur. Çünkü bunlar bir kısmı bazen mal olarak geldi, bir kısmı tanıtım olarak yapıldı.'' Türkiye'nin ve İstanbul'un herkesin kafasında yer ettiğini ifade eden Bayındır, ''İnşallah seneye çok daha iyi bir sezon geçireceğiz'' diye konuştu. 
     
     TYD BAŞKANI OKTAY VARLIER 
     Türkiye Turizm Yatırımcıları Derneği TYD Başkanı Oktay Varlıer de, ABD Başkanı Bush'un Galatasaray Üniversitesi bahçesinde Boğaz manzarası içinde bir konuşma yapmasının ve bunun dünya basınında gösterilmesinin, İstanbul'un güzelliklerini ortaya koyması açısından yarar sağlayacağını vurguladı. 
     NATO toplantısının Türkiye'de yapılmış olmasının da, turizm açısından İstanbul'u ön plana çıkarmada olumlu katkısı olacağını ifade eden Varlıer, ''Başkanların hanımlarının gelmesi, Kapalıçarşı'ya gitmeleri, Boğaz'da gezmeleri her zaman ilgi uyandırır. Bunların yaratacağı olumlu etkiyi inkar etmek mümkün değildir'' dedi. 
     Varlıer, bunun önümüzdeki yıl içerisinde İstanbul'a daha fazla turist gelmesi ve daha fazla kongre turizmi yapılması anlamına geldiğini söyledi. 
     Oktay Varlıer, ''Böyle bir aktivitenin Türkiye'de olması ve başarılı bir şekilde sonuçlanması, yüzlerce milyon dolarlık değerlere malolacak tanıtım kampanyasına bedeldir'' dedi. 
     
</TEXT>
</DOC>
