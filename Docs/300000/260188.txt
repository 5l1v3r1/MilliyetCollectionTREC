<DOC>
<DOCNO> 260188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun27.html </URL>
<DATE> 2004/08/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Araştırmacılar Afganların 3'te 2'sinden fazlası depresyonda... 
</HEADLINE>
<TEXT>

     Amerikalı araştırmacılar, 15 yaş üstü Afganların 3'te 2'sinden fazlasının depresyonda olduğunu bildirdi. 
     Afganistan'da 799 kişiyle 2002 yılının sonunda yapılan anket sonuçlarına göre, Afganlar savaş ve anlaşmazlıkların etkisi altında kalmış diğer toplumlara oranla depresyon, anksiyete endişe ve travma sonrası stres bozukluğundan daha fazla şikayetçi. 
     Atlanta'daki ABD Hastalık Kontrol ve Koruma Merkezi'nin araştırmasını yöneten Barbara Lopes Cardozo, hazırladığı raporda, ankete katılan kadın ve engelli Afganların ruhsal durumlarının, erkeklere ve engelli olmayanlara oranla önemli ölçüde zayıf olduğunu belirtti. 
     Raporda, engelli olmayan Afganların yüzde 68'inin depresyon, yüzde 72'sinin anksiyete, yüzde 41'ininse travma sonrası stres bozukluğu belirtileri gösterdiği, bu oranların engelli vatandaşlar için daha yüksek olduğu kaydedildi. 
     Araştırmacılara göre, ülkelerinde tedavi olma şansları neredeyse bulunmayan çoğu Afgan, bu sorunların üstesinden, genellikle dua ederek ya da zaruri ihtiyaçlarını elde etmeye yoğunlaşarak gelmeye çalışıyor. 
     Cardozo, raporun sonunda, bu araştırmanın Afganistan'daki ruh sağlığı tedavi merkezleri ve bu konuda eğitimli personel ihtiyacına dikkat çektiğini belirtti. 
     
</TEXT>
</DOC>
