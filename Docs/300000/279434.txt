<DOC>
<DOCNO> 279434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko35.html </URL>
<DATE> 2004/10/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Topbaş Londra ile Singapur arasında finans merkezine ihtiyaç var 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Avrupa Birliği ile ilgili gelinen son noktadan sonra İstanbul'da yatırım yapmak isteyen yatırımcı sayısının hızla arttığını ve kendilerinden randevu isteyenler olduğunu söyledi. 
     Topbaş, ''12. Uluslararası Türkiye, Hazar ve Orta Asya Bankacılık ve Finans Zirvesi''nde yaptığı konuşmada, İstanbul'un 4 bin 500 yıllık geçmişi bulunduğuna ve geçmişte de dünyanın çok ciddi finans merkezlerinden biri olduğuna dikkati çekti. 
     İstanbul'un finans sektöründe yetişmiş insan gücü ve teknolojiyle bölgede önemli bir yer tuttuğunu belirten Topbaş, ''Londra ve Singapur arasında bir zaman diliminde yeni, güçlü bir finans merkezi olması gerekmektedir. Türkiye iyiye giden ekonomisi, AB'ye tam üyelik müzakere süreci ve İMKB gibi önemli finans merkezi bulunması nedeniyle dünyada önemli bir finans merkezinin ışıldaması anlamına geliyor'' diye konuştu. 
     Kadir Topbaş, zirveye katılanları Türkiye'de yatırıma davet ederek, şöyle dedi 
     ''Hedefim, 24 saat dünyaya açık, özgür bir kent, İstanbul oluşturmak. Bunun için ciddi adımlar atıyorum. Yatırımcıları İstanbul'a bekliyorum, geç kalmayın. İstanbul'da birlikte yaşayalım.'' Gazetecilerin sorularını da yanıtlayan Topbaş, İstanbul'u ilgilendiren her konuda doğru adımlar atmak ve işler yapmak zorunda olduklarını vurgularken, ''biz, İstanbul'da halkımızın bize verdiği destek ve güvenle görevi yapıyoruz'' dedi. 
     Zirveye, Karadeniz çevresindeki ülkelerden gelen birçok temsilci ve finans kuruluşu olduğuna dikkati çeken Topbaş, şunları kaydetti 
     ''Toplantı, İstanbul'un finans merkezi olması için çok önemli. Onun için buradayım. Londra ile Singapur arasında bir zaman diliminde bir finans merkezine daha ihtiyaç var. Bu da, İstanbul'dur. Donanım, teknik altyapı olarak İstanbul bu iş için çok ideal noktada bulunuyor.'' 
     
     BALTALİMANI'NDAKİ YIKIM 
     Topbaş, Moskova'daki toplantıya neden gitmediğinin sorulması üzerine, Karadenize sahili olan ülkelerin ulaşımla ilgili toplantısına İETT Genel Müdürü'nü gönderdiğini ifade ederken, İstanbul'daki toplantının kendisi için daha önemli olduğunu söyledi. 
     Gazetecilerin, ''yağışla bir ilgisi yok değil mi '' sorusuna karşılık Kadir Topbaş, bazı programların aylar öncesinden hazırlandığına dikkat çekerek, ''Tabi ki, icra göreviniz var. Temsil göreviniz de var. Kenti temsil edeceksiniz, dünya böyle gelişiyor'' yanıtını verdi. 
     Topbaş, İstanbul'un gelişen ekonomisiyle çok dikkat çektiğini ifade ederek, şunları söyledi 
     ''Hele AB ile ilgili gelinen şu son noktadan sonra, İstanbul'da yatırım yapmak isteyen yatırımcı sayısı hızla arttı. Bizden tekrar randevu isteyen insanlar var. Bunu, İstanbul'un lehine doğru kullanmamız gerekiyor. Finans kaynakları, kalkınması noktasında özellikle de katma değer üreterek istihdam alanları oluşturmada bunları kullanmamız lazım.'' Başkan Topbaş, yıkımlara ilişkin soru üzerine, şunları kaydetti 
     ''Bizim programa aldığımız Alibeyköy Deresi vardı, o bitti. Baltalimanı'ndan TEM'e çıkış yolumuz var ki, trafik açısından orada oturanlarda bile artık rahatsız oluyor. Bu bir ihtiyaç, o yolun açılması gerekiyor. Onun talimatını verdik. Yarın, orada bir çalışma yapılacak.'' Topbaş, kendisine rapor edilen yıkılacak bina sayısının 68 olduğunu bildirdi. 
     
</TEXT>
</DOC>
