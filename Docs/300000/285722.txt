<DOC>
<DOCNO> 285722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko12.html </URL>
<DATE> 2004/11/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şahenk Türkiye doğru yolda, yeni kriz belirtisi görmüyoruz 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Türkiye'nin doğru yolda olduğunu ve yeni bir kriz belirtisi görmediklerini belirtti. 
     Doğuş Holding Yönetim Kurulu Üyeleri, Niğde Üniversitesi Derbent Kültür Merkezi'nde düzenlenen konferansta, üniversite öğrencileri ile bir araya geldiler. 
     Holding Yönetim Kurulu Başkanı Ferit Şahenk, burada yaptığı konuşmada, Türkiye'nin kendi bölgesinde olduğu gibi dünya genelinde de kendini kabul ettirmiş en önemli dünya devletlerinden biri olacağını ifade etti. 
     Türkiye'de yıllardır bazı bölgelerin ve tarım sektörünün ihmal edildiğini ileri süren Şahenk, ''Gelişmenin ve büyümenin yolu sanayileşmiş tarımdan geçmektedir. Tarım, bir devlet politikası olmalıdır. Yatırımlarda da il ve bölge ayrımının yapılmaması gerekmektedir.'' dedi. 
     Türkiye'nin dünyaya iyi şekilde tanıtılmasının gelişme ve büyümeyi hızlandıracağını kaydeden Şahenk, şöyle konuştu 
     ''İş gereği birçok yabancı ülkede temaslarda bulunuyoruz. Bizdeki dinamizm, özlem, memleketine ve cumhuriyetine bağlılık hiçbir memlekette yok. En önemli eksiğimiz kendimize olan güvenimiz. Hepimiz bir hedef için koşuşturuyoruz. Bu hedef, Türkiye Cumhuriyeti'nin hak ettiği yere gelebilmesidir. Milletlerarası ilişkilerde, anlaşmalarda Türkiye'mizi en iyi şekilde anlatmamız gerekir. Türkiye'nin sahip olduğu potansiyeli tüm dünyaya anlatmalıyız. Bunun için de her şeyi devletten beklememek gerekir.'' Türkiye'de yeni bir krizin olmasını beklemediklerini, şirketlerinde senaryo bazlı bütçeler yaptıklarını anlatan Şahenk, AB sürecinde alınan bazı önlemlerin 1994, 1998 ve 2001'de yaşanan krizler gibi yeni bir krizin yaşanmasını engelleyeceğini söyledi. 
     AB'nin Türkiye'ye katkısından çok, güçlü ekonomisiyle Türkiye'nin AB'ye katkı sağlayacağını savunan Şahenk, ''Türkiye doğru yolda, yeni bir kriz belirtisi görmüyoruz. AB sürecinde ekonomi hızla büyüyor ve ülke gelişiyor.'' dedi. 
     Konferansın ardından Niğde Üniversitesi Rektörü Prof. Dr. Ferhat Ece, Ferit Şahenk ile konferansa katılan holding yönetim kurulu üyelerine plaket verdi. 
     
</TEXT>
</DOC>
