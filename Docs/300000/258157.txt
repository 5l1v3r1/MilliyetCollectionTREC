<DOC>
<DOCNO> 258157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/spo02.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haydi Alex gel artık' 
</HEADLINE>
<TEXT>


Fenerbahçe taraftarı, Brezilyalı futbolcuyu takımda görebilmek için sabırsızlanıyor 


BREZİLYA Milli Takımı forması altında harikalar yaratan Fenerbahçeli Alex için Sarı - Lacivertli taraftarlar sabırsızlanıyor. Köln karşısında galip gelememenin can sıkıntısını yaşayan Fenerbahçeliler, Brezilyalı futbolcunun katılmasıyla takımın büyük bir enerjiye kavuşacaklarına inanıyor. Alex'i televizyondan hayranlıkla izleyen taraftar, "Onun Sarı - Lacivertli formayı giymesi hücum gücümüzü iki kat artırır" diye konuşuyor. 

Çifte şok 

NOBRE ve Kemal'in sezon başına yetişemeyecek olmalarının ardından, şimdi de Serkan Balcı ile Deniz'in sakatlıkları kafilede büyük üzüntü yarattı. Siegen ile oynanan karşılaşmada sakatlanan ve sağ arka adalesinde yırtık tespit edilen Serkan'ın 10 gün, yine adalesinde çekme bulunan Deniz'in 20 gün takımdan uzak kalacağı açıklandı. Deniz, ligin ilk maçında Rize önünde forma giyemeyecek. Serkan'ın kesin durumu ise İstanbul'daki son kontrollerin ardından netlik kazanacak. 

Fener frikik mağduru 2-2 

İyi başladılar 
FENERBAHÇE, dün Köln karşısında hızlı başladı, kötü bitirdi. Alman ekibinin kalesini ilk dakikalarda ablukaya alan Sarı - Lacivertliler, aradığı golü 12. dakikada Tuncay ile buldu. Ancak 30'da Streit'in frikiği skoru 1-1 yaptı. 38'de Murat durumu 2-1'e taşıdı. Fakat 73'te bu kez Podolski'nin frikiği maçın sonucunu belirledi 2-2. 

Şişe yağmuru 
KÖLN'ÜN yenilenen stadının açılış maçında Fenerbahçe, ilk kez ciddi bir rakip karşısında kendini denedi. 77. dakikada hakemin Pierre van Hooijdonk'a gösterdiği sarı kart, gurbetçileri sinirlendirdi. Türk taraftarlar sahayı şişe yağmuruna tuttu. Öte yandan Köln Teknik Direktörü Huub Stevens maç sonrası Hooijdonk'un formasını aldı. 

Maçın karnesi 
HAKEMLER Jürgen Jansen, Marc Seemann, Mark Borsch 
KÖLN Wessels 6 - Lell 5 , Streit 6 , Sinkiewicz 6 , Cullmann 6 - Voigt 5 Achenbach Dk.76 , Benschneider 4 Scherz Dk.62 4 , Feulner 4 Podolski Dk.62 5 , Guie-Mien 5 - Springer 6 , Ebbers 4 Sinkala Dk.62 4 
FENERBAHÇE Volkan 4 - Önder 5 , Luciano 5 Fatih Dk.70 5 , Servet 4 , Fabiano 5 - Serhat 6 , Ümit Özat 7 , Aurelio 6 , Tuncay 6 - Van Hooijdonk 5 , Murat Hacıoğlu 5 Selçuk Dk.70 5 
GOLLER Tuncay Dk.12 , Streit Dk.30 , Murat Dk.38 , Podolski Dk.73 
SARI KARTLAR Fabiano, Önder, Van Hooijdonk Fenerbahçe , Sinkiewicz Köln 

'Hocamla tartışmam' 

DAUM'UN dünkü maç nedeniyle eleştirdiği genç kaleci, "Hocamın düşündüklerine saygı duyuyorum. Onunla tartışmaya girmek gibi bir tavrım olamaz" dedi. Volkan, "İki golde de hatam olduğunu kabul ediyorum. Ama genelde iyi oynadığıma inanıyorum. Kaleci konusuyla ilgili ne karar alınırsa, buna uymakla yükümlüyüm" diye konuştu. Daum ise hakem Jensen'in ortamı gerdiğini belirtti, "Herhalde kariyerine bir de Hooijdonk kartı eklemek istedi" yorumunu yaptı. 

Yönetim hesap soracaklar 

Şaşkınlığa uğradılar 
TEKNİK Direktör Daum'un Almanya kampının son günündeki açıklamaları, Fenerbahçe Yönetimi'ne bomba gibi düştü. Özellikle hocanın idareciler hakkındaki konuşmaları nedeniyle şoke olan Sarı - Lacivertliler, Alman hoca ile İstanbul dönüşünde bir görüşme yapacak. Yönetim, Daum'dan düşüncelerini açıkça dile getirmesini veya detaylı bir rapor hazırlamasını isteyecek. 

Kontenjan beklentisi 
FENERBAHÇE çalıştırıcısının, daha önce de bazı yöneticileri hedef alan açıklamaları, dün de buna benzer konuşmaları nedeniyle uyarılacağı vurgulandı. Bu arada, Sarı - Lacivertli yönetim, kaleci konusunda da Futbol Federasyonu'ndan çıkacak kararı bekleyecek. Yabancı kontenjanının artmaması durumunda bile Aurelio'nun takımda kalacağı ifade edildi. 


</TEXT>
</DOC>
