<DOC>
<DOCNO> 275608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko24.html </URL>
<DATE> 2004/09/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
TOKİ'den, erken ödeme yapana indirim kampanyası... 
</HEADLINE>
<TEXT>

     Toplu Konut İdaresi TOKİ , satılan konutların borçlarının erken satılmasını sağlamak üzere, bedelinin peşin veya en fazla 4 eşit taksitte ödenmesi halinde, borç tutarlarında indirim yapacak. 
     Ekim'de başlayacak ''indirimli borç kapatma'' uygulamasından, TOKİ'nin kendi arsaları üzerinde yaparak sattığı konutlardan alan 13 bin 111 kişi ile Emlakbank konutlarından alan 15 bin 87 kişi yararlanacak. 
     Uygulamadan yararlanmak isteyenlerin, 11-28 Ekim günleri arasında ilgili banka şubelerine başvurmaları gerekiyor. 
     Ankara-Eryaman 5. Etap, İstanbul-Halkalı 3. Etap, İzmit-Yahyakaptan, Bozcaada, Gökçeada, Şanlıurfa, Diyarbakır, Hakkari, Şırnak, Samsun-Pelitköy, Kars ve Erzincan projelerinden konut alanlara, borç bakiyelerini peşin ödemeleri halinde, Ekim itibariyle hesaplanan borç tutarından yüzde 24 indirim yapılacak. Söz konusu konutları iki eşit taksitte ödeyeceklere yüzde 21, 4 eşit taksitte ödeyeceklere de yüzde 16 indirim uygulanacak. 
     Borçlarını iki taksitte kapatmak isteyenlerin ilk taksidi bu yıl 11-28 Ekim, ikinci taksidi gelecek yıl 17-31 Ocak günlerinde, borçlarını 4 eşit taksitte kapatmak isteyenlerin de ilk taksit bu yıl Ekim'de olmak üzere, diğer taksitleri gelecek yıl Ocak, Nisan ve Temmuz aylarında ödemesi gerekiyor. 
     
     -EMLAKBANK KONUTLARINDA TAKSİTLİ BORÇ KAPATMA YOK 

     İndirimli borç kapatma uygulamasından, Emlakbank'ın İstanbul-Sinanoba, Mimaroba, Bahçeşehir, Bizimkent, Ataşehir, Ataköy, İzmir- Mavişehir, Ankara-Bilkent, Ümitkent, Elvankent, Gebze-Mutlukent, Çerkezköy Tekirdağ -Emlakkent, Adana-Seyhan, Edirne, İzmir-Aliağa projelerinden konut alanlar yararlanacak. 
     Söz konusu projeler için sadece peşin ödeme halinde borç bakiyelerinde indirim yapılacak. 
     Emlakbank konutlarında, indirim oranları da TOKİ projelerine göre düşük tutuldu. 
     Borçların peşin ödenmesi halinde, İstanbul-Sinanoba, Mimaroba, Emlakkent, Mutlukent ve Bizimkent projelerinde yüzde 2.5, Ankara-Elvankent, Ümitkent, İstanbul-Ataköy projelerinde yüzde 5, İzmir-Mavişehir projesinde yüzde 7.5, İstanbul-Bahçeşehir, Ataşehir, Adana-Seyhan, Edirne, İzmir-Aliağa projelerinde yüzde 10, Ankara-Bilkent konutlarında ise yüzde 18 indirim uygulanacak. 
     TOKİ, borçların erken kapatılmasını sağlamak üzere geçen yıl da indirim uygulaması yapmıştı. 

     
</TEXT>
</DOC>
