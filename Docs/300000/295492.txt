<DOC>
<DOCNO> 295492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun38.html </URL>
<DATE> 2004/12/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Irak seçimleri birkaç haftaya yayılabilir 
</HEADLINE>
<TEXT>

     Irak Başbakanı İyad Allavi, Irak'ta 30 Ocakta yapılacak seçimlerin iki-üç haftaya yayılabileceğini söyledi. 
     Cenevre'de yayımlanan Le Temps gazetesine verdiği demeçte, seçimlerin süren şiddet olaylarına rağmen planlanan şekilde gelecek ayın sonunda yapılması gerektiğinde ısrar eden Allavi, ancak Irak'taki tüm aşiretler ve dini grupların seçimlerde güvenli bir şekilde yer almasını sağlamak için seçimin birkaç haftaya yayılabileceğini kaydetti. 
     Allavi, seçimlerin farklı vilayetlerde farklı günlerde düzenlenebileceğini, bunun, gerekli güvenlik önlemleri alınmasına olanak vereceğini belirtti. 
     Ülkedeki 18 vilayetten 14-15'inde sükunetin sağlandığını kaydeden Allavi, gelecek ayın sonunda yapılması gerektiğinde ısrar ettiği seçimlerin adil ve özgür olacağını, yabancı gözlemcilerin seçimin her aşamasında bulunmasına izin verileceğini söyledi. 
     
</TEXT>
</DOC>
