<DOC>
<DOCNO> 269193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun16.html </URL>
<DATE> 2004/09/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Saddam'ın yardımcısı İzzet İbrahim El Duri yakalandı 
</HEADLINE>
<TEXT>

     Eski Irak Devlet Başkan Yardımcısı İzzet İbrahim El Duri'nin yakalandığı bildirildi. 
     Irak Savunma Bakanlığı sözcüsü, El Duri'nin Irak'ın kuzeyinde yakalandığını açıkladı. 
     
     Klinikte basıldı 

     Eski Irak Devlet Başkan Yardımcısı İzzet İbrahim El Duri'nin, Irak'ın kuzeyindeki Tikrit kentinde bir klinikte yakalandığı bildirildi. 
     Irak Savunma Bakanlığı sözcüsü Salih Serhan, El Hurra televizyonuna telefonla yaptığı açıklamada, El Duri'nin Irak'ın kuzeyinde tedavi gördüğü bir klinikte yakalandığını söyledi. 
     El Duri'nin, Irak'ın Tikrit çevresinde başlatılan büyük bir operasyon çerçevesinde yakalandığını belirten Serhan, operasyon sırasında Amerikan birliklerine Iraklı sivil savunma birliklerinin de yardım ettiğini kaydetti. 
     İzzet İbrahim El Duri, ABD askeri ve istihbarat yetkilileri, işgalden sonra oluşturulan ve çoğu ele geçirilen 55 kişilik en çok arananlar listesinin 6. sırasında yer alıyordu. 
     
     KAN KANSERİ 

     Irak Eyalet İşleri Bakanı Vail Abdüllatif, Tikrit kentindeki operasyonda yakalanan kişinin devrik Irak lideri Saddam Hüseyin rejiminin ''2 numaralı adamı'' olarak kabul edilen İzzet İbrahim El Duri olduğundan yüzde 75-90 emin olduklarını söyledi. 
     Abdüllatif, Amerikan askerleriyle Irak ulusal muhafızlarının düzenlediği operasyon sırasında El Duri'nin 70 yandaşının da öldürüldüğünü belirtti. 
     El Duri olduğu sanılan kişinin, kan kanseri olduğunu ve sağlık durumunun kötüleştiğini belirten Abdüllatif, operasyon sırasında El Duri'nin 80 destekçisinin de yakalandığını söyledi. 
     
     EL DURİ KİMDİR 

     Saddam dönemindeki Devrim Komuta Konseyi'nin Başkan Yardımcısı olan ve devrik rejiminin en önemli isimleri arasında bulunan El Duri, 16 Mart 1988'de 5 bin Kürt'ün öldüğü, binlercesinin de sakat kaldığı Halepçe katliamı sırasında Irak'ın kuzeyinden de sorumluydu. 
     Irak'ın devrik lideri Saddam Hüseyin'le 1968'de Baas Partisi'nin iktidara gelmesi için birlikte mücadele eden El Duri, Saddam'ın en güvendiği yardımcısıydı. 
     Kızını Saddam'ın büyük oğlu Uday'la evlendiren El Duri, 1942 yılında Tikrit yakınlarında doğdu. 
     Irak'taki koalisyon güçleri, El Duri'nin yakalanması için bilgi verene 10 milyon dolar ödül vaat etmişti. 
     İzzet İbrahim El Duri, ABD askeri ve istihbarat yetkilileri, işgalden sonra oluşturulan ve çoğu ele geçirilen 55 kişilik en çok arananlar listesinin 6. sırasında yer alıyordu. 

     
</TEXT>
</DOC>
