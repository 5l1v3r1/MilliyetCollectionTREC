<DOC>
<DOCNO> 280424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur09.html </URL>
<DATE> 2004/10/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Suç makinasını 'kulak izi' ele verdi 
</HEADLINE>
<TEXT>

     Ceyhun KÖSE- Ercan VARDAR DHA 

BURSA'da polis, kulak izi' sayesinde cinayet ve çok sayıda hırsızlık olayına karışan bir kişiyi yakaladı. Emniyet Genel Müdürlüğü de bir yazı göndererek, bu başarısından dolayı Bursa polisini kutladı. 
     Bursa, İstanbul ve İzmir'de 34 evde hırsızlık yaptığı iddia edilen ve olay yerinde hiçbir iz bırakmayan 23 yaşındaki Murat Okçu, üç ay önce Yıldırım İlçesi'nde hırsızlık için girdiği evin kapısında kulak izi' kaldı. Evde kimsenin olup olmadığını dinlemek için kapıya kulağını dayayan Okçu, evdeki değerli eşyaları çaldıktan sonra kaçtı. Olay yerine gelen polis, evde yaptığı incelemede zanlıya ait hiçbir ize rastlamazken, sadece evin kapısında kulak izi buldu. Polis, titizlikle aldığı kulak izini delil olarak kayıtlara geçti. 
     Polis, hırsızlık olayları ile ilgili soruşturmasını sürdürürken, Murat Okçu, Yıldırım İlçesi Karaağaç Mahallesi'ndeki başka bir eve tekrar hırsızlık için girdi. İhbar üzerine olay yerine gelen polis, çevrede yaptığı incelemelerde Okçu'yu yakaladı. Okçu'nun kulak izini, daha önce kapıdan alınan izle karşılaştıran Kimlik Tespit ve Olay Yeri İnceleme Şubesi ekipleri, izlerin birbirine uyması üzerine, çok sayıda hırsızlık olayının failini de ortaya çıkarmış oldu. Okçu, yapılan sorgulamasında 3 büyük kentte 34 evden ziynet eşyası ve 3 tabanca çaldığını ayrıca Ankara'nın Sincan İlçesi'nde bir arkadaşını tabancayla öldürdüğünü itiraf etti. 
     Kulak izinden sanığa giden Bursa polisinin bu başarısı, Emniyet Genel Müdürlüğü'nden gönderilen bir yazıyla kutlandı. Bursa Emniyet Müdürü Hüseyin Çapkın, Türk Polis Teşkilatı'nın olay yerini incelerken yüksek teknoloji imkanlarını sonuna kadar kullandığını belirtip, "Bütün delilleri kayıt altına alıyoruz. Parmak izinin yanısıra, ayak, avuç, kulak ve ayakkabı izi başta olmak üzere herşeyi inceliyoruz. Olay Yeri İnceleme Şube Müdürlüğü ilgili şubelerle irtibata geçip uyarıyor. Bu şekilde kentte 40 olay aydınlatıldı'' dedi. 
     
</TEXT>
</DOC>
