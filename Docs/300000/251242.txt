<DOC>
<DOCNO> 251242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko05.html </URL>
<DATE> 2004/06/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dünya Bankası Türkiye'de 10.3 milyon yoksul var... 
</HEADLINE>
<TEXT>

     Dünya Bankası'na göre, Türkiye'de 10 milyon 300 bin yoksul bulunurken, bunların 5.8 milyonu yeşil kartlı, 4.5 milyonu ise hem yoksul hem de sigortasız. 
     Bu arada kuruluş, genel sağlık sigortası için yüzde 12.5 oranında prim kesilmesini öneriyor. 
     A.A muhabirinin edindiği bilgiye göre, Dünya Bankası'nca hazırlanan ''Türkiye'de Genel Sağlık Sigortasına Hazırlık'' konulu raporda, ülkede bu alanda yaşanan gelişmeler ile alternatif çözüm önerileri ortaya konuldu. 
     Türkiye'de sigortalı olmayanların sayısına dair tahmin kargaşası bulunduğu öne sürülen raporda, bu konuda 2 ile 22.2 milyon arasında rakamlar konuşulduğu, SSK'lı adedi için de 20 ile 30 milyon arasında tahminler yapıldığı belirtildi. 
     Halen geçerli olan yeşil kart sayısıyla ilgili olarak da 2 ile 11 milyon arasında değişen rakamlar telaffuz edildiği kaydedilen raporda, DPT ve Ulusal Sağlık Hesapları Araştırmasından alınan bilgiler ışığında şu değerlendirmeler yapıldı 
     
     4.5 MİLYON HEM YOKSUL, HEM SİGORTASIZ 
     ''-Türkiye'de 1992'den beri 12 milyonu onaylanan toplam 15 milyondan fazla yeşil kart başvurusu yapılmıştır. Yeşil kart, sadece 1 yıl için geçerlidir. Her yıl verilen yeni yeşil kart sayısı 1 ile 1.4 milyon arasında değişmektedir. Yeşil kart yenileme başvurularıyla ilgili veri ise bulunmamaktadır. 
     -Sigortalı olmayanların sayısı 20.9 milyon olarak tahmin edilmektedir. Bu rakam sağlık sigortası olmayan yoksulları ve yoksul olmayanları kapsamaktadır. 
     -Yoksul sayısının 10.3 milyon olduğu tahmin ediliyor. 5.8 milyon yoksulun yeşil kartı vardır. Kalan 4.5 milyon kişi ise yoksul ve sigortasızdır. 
     -Mali sürdürülebilirlik tahmininde SSK sigortalılarının sayısı 23.02 milyon, Bağ-Kur sigortalılarının 9.15 milyon, Emekli Sandığı sigortalılarının 10.7 milyon, yeşil kart sahiplerinin 5.8 milyon, sigortası olmayanların ise 20.9 milyon olarak alındı.'' 
     
     GENEL SAĞLIK SİGORTASI 
     Dünya Bankası raporunda, genel sağlık sigortasının hükümetin Acil Eylem Planının köşe taşlarından olduğu da belirtilerek, sağlık sektöründeki tüm kamu fonlarının SSK, Bağ-Kur, Emekli Sandığı ve Yeşil Kart Genel Sağlık Sigortası Fonu altında toplanması teklif edildi. 
     Halihazırdaki sigortasızların sigortalı olmasıyla, genel sağlık sigortasının sağlık sektöründeki fonların akışını önemli ölçüde değiştireceği kaydedilen raporda, çok sayıda ödeme merciinin yerini tek bir ödeme merciinin almasının da fon akışında etkili olacağı ifade edildi. Yeni dönemde verimliliği artırmak için alınan önlemlerin de harcamalarda değişiklik yaratacağının altı çizildi. 
     
     GENEL SAĞLIK SİGORTASI PRİMLERİ 
     Dünya Bankası raporunda, genel sağlık sigortası gelir önerisi ile sistemin yıllar itibariyle ekonomik faturası da ortaya konuldu. 
     Raporda, genel sağlık sigortası primleri konusunda şu önerilerde bulunuldu 
     ''-Devlet, sadece yoksullar adına hane başına asgari ücretin yüzde 12.5'u kadar sağlık sigortası primi ödeyecek. 
     -Yoksul olmayan sigortasızlar, hane başına sigortalanabilir gelirin yüzde 12.5'u kadar sağlık sigortası primi ödeyecek. 
     -Halen sigortalı olanların tamamı, hane başına sigortalanabilir gelirin yüzde 12.5'u kadar sağlık sigortası primi ödeyecek.'' Rapora göre, mevcut durum devam ederse, Türkiye'de 2005 yılında yaklaşık 20 katrilyon, 2011'de 20 katrilyonun biraz üzerinde, 2015'de de yaklaşık 40 katrilyon lira genel sağlık harcamasında bulunulacak. Bu rakam 2021'de 60 katrilyona, 2025'de ise 80 katrilyon liraya çıkacak. 
     Genel sağlık sigortası, reform yapılmadan Türkiye'ye 2005'de 20 katrilyon, 2011'de 40 katrilyon, 2015'de 60 katrilyon liranın üzerinde, 2021'de de 100 katrilyon liranın üzerinde bir maliyet çıkaracak. Bu rakam 2025 yılında ise 160 katrilyon liraya yaklaşacak. 
     Genel sağlık sigortasının reformlarla yürürlüğe konulması halinde ise maliyet tutarı, 2010'lara kadar 20 katrilyon lira düzeyinde kalacak. Söz konusu rakam, 2015'de 40, 2021'de yaklaşık 60, 2025'de ise 80 katrilyon lira olacak. 
     
     MALİYET TABLOSU 
     Dünya Bankası raporunda, programla ilgili varsayımlar da şöyle sıralandı 
     ''Halk sağlığı genel sağlık sigortası kapsamında olmayacak. Mevcut yeşil kart harcamaları ve sigortası olmayanlarla ilgili yapılan harcamalar, kişi başı SSK harcamaları düzeyine çıkacak Sigortalı nüfus içinde kişi başına en düşük harcama düzeyi. Genel sağlık sigortası kapsamına alınmalarıyla, sigortalı olmayanların cepten yaptığı harcamalar azalacak.'' Raporda, genel sağlık sigortasının 2002 yılı fiyatlarıyla maliyet tablosu da şu şekilde çıkarıldı 
     -Tam kapsam. Faydalanma biçimlerinde değişiklik yok. 
     Toplam program maliyeti 14 katrilyon 113 trilyon lira. Ek kamu maliyeti 3 katrilyon 826 trilyon lira. Ek sosyal maliyet 2 katrilyon 91 trilyon lira. Cepten yapılan ek harcamalar -1 katrilyon 734 trilyon lira. 
     -Genel sağlık sigortasını takiben faydalanma düzeyi ve biçimlerinde beklenen değişikliklerin gerçekleşmesi 
     Toplam program maliyeti 17 katrilyon 5 trilyon lira, Ek kamu maliyeti 6 katrilyon 462 trilyon lira. Ek sosyal maliyet 4 katrilyon 728 trilyon lira. Cepten yapılan ek harcamalar -1 katrilyon 734 trilyon lira. 
     -Genel sağlık sigortasını takiben faydalanma düzeyi ve biçimlerinde beklenen değişikliklerin gerçekleşmesi ve aile hekimliği uygulamasının başlatılması 
     Toplam program maliyeti 16 katrilyon 755 trilyon lira. Ek kamu maliyeti 6 katrilyon 213 trilyon lira. Ek sosyal maliyet 4 katrilyon 214 trilyon lira. Cepten yapılan ek harcamalar -1 katrilyon 998 trilyon lira. 
     -Genel sağlık sigortasını ve aile hekimliği uygulamasını takiben faydalanma düzeyi ve biçimlerinde beklenen değişikliklerin gerçekleşmesi, ilaç, yatan hasta ve hastane bazlı ayakta tedavi harcamalarını azaltacak tedbirlerin alınması 
     Toplam program maliyeti 14 katrilyon 2 trilyon lira. Ek kamu maliyeti 3 katrilyon 989 trilyon lira. Ek sosyal maliyet 2 katrilyon 299 trilyon lira. Cepten yapılan ek harcamalar -1 katrilyon 690 trilyon lira. 
     
</TEXT>
</DOC>
