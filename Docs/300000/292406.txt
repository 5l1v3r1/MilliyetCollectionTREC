<DOC>
<DOCNO> 292406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo09.html </URL>
<DATE> 2004/11/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bıçakçı Mahkemenin MHK ile ilgili kararı henüz kesinlik kazanmadı 
</HEADLINE>
<TEXT>

     Futbol Federasyonu Başkanı Dr.Levent Bıçakcı, Ankara 13. Asliye Hukuk Mahkemesi'nin Merkez Hakem Kurulu MHK seçimlerinin iptal edilmesiyle ilgili verdiği kararının herhangi bir kaosa yol açmasının mümkün olmadığını söyledi. 
     Levent Bıçakcı, A.A muhabirine yaptığı açıklamada, tüm uygulamaların yasal prosedür içinde sürdüğünü belirterek, ''Mahkemenin bu kararı nedeniyle MHK'nın atamalarının herhangi bir sorun ya da kaosa neden olması sözkonusu değildir'' dedi. 
     Bıçakcı, hakem atamalarına bir itirazın olmasının sözkonusu olamayacağını ifade ederek, şunları söyledi 
     ''Ankara 13. Asliye Hukuk Mahkemesi'nin MHK ile ilgili kararı henüz kesinleşmiş değil. Bu kararın kesinleşebilmesi için Yargıtay'ın da onaması gerekir. Ankara 13. Asliye Hukuk Mahkemesi'nin kararının uygulanabilmesi şu anda mümkün değildir. Bu nedenle MHK da halen yasal olarak görevini yürütmektedir.'' 
     
</TEXT>
</DOC>
