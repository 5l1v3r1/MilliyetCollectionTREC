<DOC>
<DOCNO> 266918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo16.html </URL>
<DATE> 2004/08/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş karşısında 3 puan hedefliyor... 
</HEADLINE>
<TEXT>

     Gaziantepspor, deplasmanda yapacağı zorlu Beşiktaş maçının hazırlığını golcü futbolcuları Hasan Özer ve Lazarov'dan yoksun olarak sürdürüyor. 
     Ayağındaki sakatlığı nedeniyle ameliyat olup 5 hafta sahalardan uzak kalacak Hasan Özer'in, Beşiktaş maçında görev yapamayacak olması, halen sakatlığı nedeniyle düz koşu yapan Lazarov'un durumunun ise maç günü belli olacağının açıklanması, kırmızı-siyahlı ekibi tedirgin ediyor. 
     Beşiktaş maçı hazırlıklarını yoğun bir hazırlık döneminden geçerek sürdüren Gaziantepspor, yarın kendi tesislerindeki çalışma sonrasında Beşiktaş maçı için İzmit'e gidecek. 
     Gaziantepspor Teknik Direktörü Nurullah Sağlam, yaptığı açıklamada, Beşiktaş maçının çok zorlu geçeceğini, bu önemli maç öncesinde Hasan Özer ve Lazarov'un durumunun sıkıntı yarattığını söyledi. 
     Ameliyat olan Hasan Özer'in uzun süre sahalardan uzak kalacağını, Lazarov'un durumunun ise maç günü belli olacağını ifade eden Sağlam, tüm hesapların galibiyete yönelik olduğunu belirtti. 
     Ligde başarısız sonuçlar alan Beşiktaş'ın sahaya mutlak galibiyet için çıkacağını kaydeden Sağlam, şöyle dedi 
     ''Rakibimiz, kötü gidişe dur demek için maça mutlak galibiyet için çıkacak. Bu zorlu maçta işimizin çok zor olacağını biliyoruz. Bizim de sıkıntılarımız var. Ancak, takım olarak her maça iyi futbol ve mutlak galibiyet için hazırlanıyoruz. Futbolcularım hırslı ve istekli hazırlanıyor. Deplasman korkumuz yok. Sakaryaspor galibiyetinin verdiği yüksek moralle de yeni bir başarıya daha imza atıp, ligdeki tırmanışımızı sürdürmek istiyoruz.'' 
     
</TEXT>
</DOC>
