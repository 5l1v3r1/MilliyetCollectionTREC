<DOC>
<DOCNO> 260812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko29.html </URL>
<DATE> 2004/08/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dizel otomobil kullanımının ekonomiye katkısı çok büyük... 
</HEADLINE>
<TEXT>

     Otomotiv Yetkili Satıcıları Derneği OYDER Genel Koordinatörü Arzu Bayrak, otomobil parkında dizel oranının her yüzde 10'luk artışının ülke ekonomisine 1,2 milyar dolarlık döviz tasarrufu sağlayacağını, bunun da ülke ekonomisi için çok önemli bir değer olduğunu bildirdi. 
     Bayrak, yaptığı yazılı açıklamada, Türkiye'nin petrolde dışa bağımlı olduğunu, petrol ihtiyacının yüzde 80'inden fazlasını ithalatla karşıladığını hatırlatarak, bu nedenle petrol ürünlerinde yapılan tasarrufun ülke ekonomisi için son derece büyük önem taşıdığını vurguladı. 
     2000-2003 yılları arasında petrol ve petrol ürünleri ile petrol gazları ve doğalgaz ithalatına toplam 35,4 milyar dolar döviz ödendiğini kaydeden Bayrak, petrol ve türevleri ithalatının toplam ülke ithalatına oranının ortalama yüzde 16 olarak gerçekleştiğini ifade etti. 
     Bayrak, karayolu yolcu ve yük taşımacılığında kullanılan benzin ve motorin miktarlarının yıllar itibariyle kendi içindeki oranları değişmekle beraber, yıllık toplam tüketimin 12 milyon metrik ton olarak gerçekleştiğine işaret etti. 
     Bayrak, ''Toplam benzin tüketimi içinde normal benzinin payı yüzde 60'lardan sıfıra inerken, süper benzinin payı yüzde 39'a, kurşunsuz benzinin payı da yüzde 61'e çıkmıştır. Diğer taraftan toplam yakıt tüketiminde benzinin payı azalırken dizel kullanımı artmaktadır. Nitekim 1995 yılında motorin tüketiminin toplam tüketim içinde yüzde 67 olan payı, 2003 yılında yüzde 76'ya yükselmiştir'' dedi. 
     
     ''DİZEL ARAÇ KULLANIMI TÜRKİYE'DE AZ'' 
     Arzu Bayrak, ekonomik olması nedeniyle tüm dünya ülkelerinde otomobil ve hafif ticari araçlarda dizel kullanımı artarken Türkiye'de dizel otomobil satışlarının payının çok küçük kaldığına dikkati çekerek, 2003 yılında dizel otomobil satışlarının toplam otomobil satışlarına oranının yüzde 20, 2004 yılının ilk beş ayında da yüzde 15 düzeylerinde bulunduğunu kaydetti. 
     Bayrak, ticari araçlarda geçen yıl dizel oranı yüzde 92 iken, 2004 yılının 5 ayında bu oranının yüzde 71'e gerilediğini ifade etti. 
     Bayrak, Türkiye'de otomobil parkının bu yılın ilk 2 ayında 4 milyon 733 bin adete ulaştığını belirterek, şu görüşleri dile getirdi 
     ''Her otomobilin yılda ortalama 30 bin kilometre yol katettiği ve her 100 kilometrede ortalama 6 litre benzin tükettiği varsayımı ile otomobil kullanımından dolayı yıllık tüketilen benzin miktarının 2004 yılı itibariyle 8,5 milyon ton civarında gerçekleştiği görülmektedir. Yıllık ortalama benzin fiyatı baz alındığında otomobil kullanımı için ödenen tutarın 15,6 katrilyon lira veya 11,7 milyar dolar civarına eriştiği hesaplanabilmektedir. 
     Bu hesaplamalar baz alındığında, otomobil parkında dizel oranının her yüzde 10'luk artışı, ülke ekonomisine 1,2 milyar dolarlık döviz katkısı veya başka bir deyişle döviz tasarrufu sağlayacaktır. Bu da ülkemiz ekonomisi için çok önemli bir değerdir.'' 
     
     EURO DİZEL KULLANIMI... 
     Yayımlanan, ''Motorlu Araçların Motorlarından Çıkan Gazların Havayı Kirletmesine Karşı Alınacak Tedbirlerle İlgili Tip Onayı'' Yönetmeliği'nin 70 220 AT Türkiye'de de Avrupa normlarında yakıt kullanımını zorunlu hale getirdiğini vurgulayan Arzu Bayrak, bu yönetmeliğin otomotiv sanayii için son derece önemli bir gelişim olduğunu, Euro dizel kullanımının ekonomik ve çevreci olması nedeniyle, dizel araç satış ve üretimini artıracak bir etkiye sahip bulunduğunu belirtti. 
     Bayrak, gerek çevrenin korunması gerekse ekonomiye getireceği tasarruf nedeniyle şimdi yapılması gerekenin, dizel araçlara uygun olan yakıtın Türkiye'de üretimini sağlamak için gerekli yatırımların yapılması, bu yatırımların tamamlanmasına kadar da, ihtiyacın ithalatla karşılanması olduğunu ifade etti. 
     Orta dönemde otomobil parkının yüzde 50'sinin dizel otomobil olması halinde Türkiye ekonomisinin yılda yaklaşık 6 milyar dolarlık döviz tasarrufu sağlayacağı dikkate alınırsa, dizel araçlar için uygun olan yakıtın üretimi ve ithalatına yapılacak yatırımların çok kısa sürede kendini amorti edebileceğini kaydeden Arzu Bayrak, ''Dizel araç satışlarını teşvik etmek amacıyla Hükümet, dizel araçlar için ÖTV'de indirim yapmalıdır. Maliye'nin bu uygulama ile karşılaşacağı vergi kaybı, dizel yakıt kullanımı ile kazanılacak döviz ile kat kat geri dönecektir'' dedi. 
     
</TEXT>
</DOC>
