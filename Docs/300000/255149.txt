<DOC>
<DOCNO> 255149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo26.html </URL>
<DATE> 2004/07/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Daum Hazırlıklar için Türklerle iyi ilişkileri olan takımları seçtik 
</HEADLINE>
<TEXT>

     Fenerbahçe Teknik Direktörü Christoph Daum, Almanya'da yapacakları hazırlık maçları için Türklerle iyi ilişkileri olan kulüpleri seçtiklerini söyledi. 
     Daum, kamp yaptıkları spor okulunda Sportfreunde Siegen Kulübü Başkanı Utch ile bir basın toplantısı düzenledi. 
     Sarı-lacivertli teknik adam, Siegen takımının Türk-Alman dostluğuna önem veren bir kulüp olduğunu belirterek, maçın bir bayram havası içinde geçeceğini kaydetti. 
     Siegen Başkanı Utch da Türklerle iyi ilişkiler kurduklarını, Türkiye'de meydana gelen deprem sonrasında ihtiyacı olan ailelere yardım gönderdiklerini ifade etti. 
     Çok sayıda Türk dostları olduğuna değinen Utch, karşılaşmanın gelirinin ne olacağına maçtan sonra karar vereceklerini belirtti. 
     Fenerbahçe'nin yeni transferi Deniz Barış ise sarı-lacivertli takıma faydalı olmak için geldiğini ifade ederek, ''Bu takımda forma bulacağıma inanıyorum. Ancak her şeye Daum karar verecek. Daum, benim hakkımda da mutlaka bir şeyler düşünüyordur'' diye konuştu. 
     
</TEXT>
</DOC>
