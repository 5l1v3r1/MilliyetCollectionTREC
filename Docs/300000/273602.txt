<DOC>
<DOCNO> 273602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun27.html </URL>
<DATE> 2004/09/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Silah alabilmemiz için, daha az çay için' 
</HEADLINE>
<TEXT>

     Tayvan Savunma Bakanlığı, ülkeyi başdüşmanı Çin'den korumak amacıyla daha fazla silah alabilmek için, halktan daha az çay içmesini istedi. 
     Bakanlık tarafından bastırılan broşürlerde, denizaltılar ve Patriot füzesavar füze fotoğraflarının yanında, elinde kocaman bir fincan çayla duran bir çocuğun fotoğrafları yer alıyor. 
     Broşürlerde, ''Eğer herkes her hafta bir tane daha az sütlü çay içerse ülkemizi korumak için silah alabiliriz'' deniliyor. 
     Ordu, Çin'e karşı korunmak için silah alımının hayati olduğunu iddia ediyor. Muhalefet ise bu paranın eğitim ve daha fazla refah için harcanması gerektiğini belirterek, savunma bütçesini engelleyeceğini söylüyor. 
     Savunma Bakanı Lee Jye, meclisteki konuşmasında, ''Silah alımına destek sağlamak için sütlü çay örneğini kullanmaktan üzüntü duyuyoruz. Ancak, savunma bütçesinin çok da büyük olmadığını halka anlatmak için en basit benzetmeyi kullandık'' diye konuştu. 
     
</TEXT>
</DOC>
