<DOC>
<DOCNO> 254842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo16.html </URL>
<DATE> 2004/07/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Arıca Malatyaspor maçında oynanan futboldan memnun kaldım... 
</HEADLINE>
<TEXT>

     Gençlerbirliği Teknik Direktörü Erdoğan Arıca, dün Malatyaspor ile yapılan hazırlık maçında alınan 2-1'lik galibiyetten çok oynanan futbolun kendisini sevindirdiğini söyledi. 
     Yeni sezon hazırlıklarını Bolu Dorukkaya'da sürdüren kırmızı-siyahlı takım, günde çift idman yapıyor. Erdoğan Arıca, futbolcuların performans ve istekli olmalarının kendisini daha çok umutlandırdığını kaydetti. 
     Futbolcuların fiziki yeterliliklerini görmek için hazırlık maçı yaptıklarını ve skorun önemli olmadığını ifade eden Arıca, '' İyi bir çalışma dönemi geçirdiğimizi gördük. Mücadeleden fazlası ile memnunum. Sonuç bizim için önemli değil. Futbolcuların arzulu ve coşkulu olmaları beni umutlandırıyor. Yeni transfer ettiğimiz Boliç'in de 2 golle başlaması bize moral verdi'' diye konuştu. 
     Bu arada, Bolu kampına sonradan katılan Skoko, El Saka ve Youla, takım arkadaşlarının performansına yetişebilmek için yoğun çaba harcıyor. Yardımcı antrenör Sinan Turhan yönetiminde kros çalışması yapan 3 futbolcu, Avusturya kampında takımla birlikte çalışmaya başlayacak. 
     Bolu kampını bugün yapacağı antrenmanla tamamlayacak kırmızı-siyahlılar, çalışmalarını Beştepe İlhan Cavcav Tesisleri'nde sürdürecek. 
     Öte yandan, Malatyaspor maçını izlemek için Bolu'ya gelen yaklaşık 100 taraftar, maç sonrasında teknik direktör Arıca ve futbolculara karpuz ikram etti. 
     
</TEXT>
</DOC>
