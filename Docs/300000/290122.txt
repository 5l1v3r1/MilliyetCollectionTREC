<DOC>
<DOCNO> 290122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun49.html </URL>
<DATE> 2004/11/19/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Kongo'da BM görevlilerinin cinsel şiddet uyguladığı iddiası... 
</HEADLINE>
<TEXT>

     BM Genel Sekreteri Kofi Annan, bazı sivil BM görevlileriyle az sayıda BM barış gücü askerinin Demokratik Kongo Cumhuriyeti'nde cinsel şiddet uyguladığını belirtti. 
     AFP'nin Kenya'nın başkenti Nairobi'de ele geçirdiği bildiride Annan, ''Önemli olayların meydana geldiğine dair açık kanıtların olmasından kaygılıyım. Bu, BM'nin kabul etmesi gereken utanç verici bir olaydır ve ben bundan dolayı kendimi hakarete uğramış hissediyorum. Ancak bu iddiaların az sayıda personeli kapsadığını söylemekten dolayı da için rahat'' dedi. 
     Annan, bu cinsel şiddet iddialarının ülkenin neresinde yapıldığına ilişkin bir bilgi vermedi. Ancak ilgili raporlarda bu olayların ülkenin kuzeydoğusundaki Bunia'da meydana geldiği ifade ediliyor. 
     Bildiride ayrıca, ''bu ülkedeki sivil ve askeri BM personelinin yaptığı iddia edilen cinsel sömürüyle ilgili BM'nin talebiyle yapılan soruşturma konusunda ayrıntılı bir raporun, BM Genel Sekreteri'ne gönderildiği'' belirtildi. 
     Kofi Annan, Sudan konusunu ele almak amacıyla 1952'den bu yana dördüncü kez New York dışında toplanan BM Güvenlik Konseyi'nin Nairobi'deki dünkü toplantısına katılarak, burada bir konuşma yapmıştı. 
     
</TEXT>
</DOC>
