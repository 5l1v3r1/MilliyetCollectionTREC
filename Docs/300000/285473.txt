<DOC>
<DOCNO> 285473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo16.html </URL>
<DATE> 2004/11/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bıçakcı Futbolun önceliği yiten güveni yeniden kazanmak... 
</HEADLINE>
<TEXT>

     Futbol Federasyonu Başkanı Levent Bıçakcı, Türkiye'de futbolun öncelikli konularının başında yiten güveni yeniden kazandırmanın geldiğini belirtti. 
     Levent Bıçakcı, Futbol Federasyonu'nun yayın hayatına yeni başlayan Tam Saha dergisinde yer alan yazısında, göreve geldiklerinden bu yana temel amaçlarının bir yandan futbolun bugüne yansıyan sorunlarına çözüm getirmek ve diğer yandan da gelecek ile ilgili planlar yapmak olduğunu belirterek, şunları kaydetti 
     ''Türkiye'de futbolun öncelikli konularının başında yiten güveni yeniden kazandırmak geliyor. Futbol tıpkı Batı ülkelerinde olduğu gibi saygınlığı, kalitesi ve güçlü ekonomisi ve sağlıklı yapılaşması ile değer bulmak zorunda. En önemli ilkelerimizden birisi, dürüst, inanılan, güvenilen, şeffaf ve paylaşımcı bir çizgide olmaktır. Kulüp yapılarını ne denli çağdaş kılabilirsek, o ölçüde hedefe ulaşmakta hız kazanacağımızı biliyoruz. O nedenle kulüplerimize özel bir önem veriyoruz.'' Bıçakcı, uluslararası platformda Türk futbolunun gelişimi için çalışmalar yapacaklarını belirterek, ''Avrupa kupalarında ne yazık ki arzulanan sonuçlara ulaşamadık. Bu platformdaki eksikliği milli takımın performansı ile aşmasını bekliyoruz'' dedi. 
     Milli takımın, ülkenin ortak coşkusu, umudu ve vazgeçilmez değeri olduğunu vurgulayan Bıçakcı, ''Grubumuzda en avantajlı ve en güçlü takımız. Bundan sonraki aşamada bu güçlü gruptan daha iyi sonuçlar alarak zirveye çıkmanın beklentisindeyiz'' ifadesini kullandı. 
     Hakemlerle, gözlemci ve temsilci müesseselerini ayırmanın olumlu sonuçlarını almaya başladıklarını ifade eden Bıçakcı, şöyle devam etti 
     ''Hakem konusundaki tartışmaların giderek azalması, bu kurumun doğru yolda olduğunun göstergesidir. Ama yeterli değil. Türk hakemliğinin uluslararası alanda çok daha verimli, başarılı ve saygın kılınması için çalışacağız. Kulübü, yöneticisi, teknik adamı, oyuncusu, hakemi, gözlemcisi, temsilcisi, seyircisi ve medyasıyla, biz bu ülkenin en güçlü ailelerinden biriyiz. Zaman zaman aile içi sorunları hep birlikte yaşıyoruz. Ele ele verip, bunları da zaman içerisinde aşacağız.'' 
     
</TEXT>
</DOC>
