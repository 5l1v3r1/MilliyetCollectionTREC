<DOC>
<DOCNO> 255363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko27.html </URL>
<DATE> 2004/07/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İsraillilere 'özelleştirmelere katılın' çağrısı 
</HEADLINE>
<TEXT>

     Tarım ve Bakanı Sami Güçlü, TEKEL, PETKİM, Türk Telekom ve THY olmak üzere çok sayıdaki büyük kamu kuruluşunun önümüzdeki dönem satışa sunulacağını anımsatarak, "Bu kuruluşlarımızın İsrail firmalarının ilgisini çekeceğini umut ediyoruz" dedi. 
     Türkiye-İsrail KEK Toplantısı, Tarım Bakanı Sami Güçlü ve İsrail Sanayi ve Ticaret Bakanı Ehud Olmert'in katılımıyla gerçekleştirildi. Güçlü, iki ülke arasındaki ilişkilerin, özellikle son dönemde başta siyasi, ticari, ekonomik, teknolojik ve bilimsel alanlar olmak üzere her alanda çok yönlü bir gelişme gösterdiğini kaydetti. Güçlü, iki ülkenin ortak çıkarlarına hizmet eden bu çok yönlü ilişkilerin daha da geliştirilmesi ve çeşitlendirilmesinin bölge istikrarına önemli katkı sağlayacağını söyledi. 
     
     TİCARİ İLİŞKİLERDE HEDEFE ULAŞAMADIK 
     Bakan Güçlü, son yıllarda başta Serbest Ticaret Anlaşması olmak üzere, ilişkilerin hukuki alt yapısını düzenleyen tüm anlaşmaların imzalanmış olmasına karşın ticari ilişkilerde hedeflere ulaşılamadığına dikkat çekti. 
     İki ülke arasındaki ticaret hacminin son üç yılda ortalama yüzde 9 gibi çok düşük bir seviyede artarak 2003 yılında 1.5 milyar dolar olarak gerçekleştiğini ifade eden Güçlü, dolardaki değer kaybı da dikkate alındığında ikili ticaret hacminin reel olarak gerilediğini kaydetti. 
     Güçlü, ticaret hacminin artırılabilmesi için öncelikle Serbest Ticaret Anlaşması kapsamının genişletilmesi ve daha fazla tarımsal üründe tavizli ticaret olanağı sağlanması gerektiğini ifade etti. Serbest ticaret ilkeleriyle bağdaşmayan anti-damping, miktar kısıtlamaları ve korunma önlemlerinin de acilen alınması gerektiğini vurgulayan Güçlü, "Yatırım ve hizmet sektörlerinde ortak teşebbüslerin önünü açmalı, firmalarımızın iki ülkedeki faaliyetlerini kolaylaştırmalı ve desteklemeliyiz" dedi. ÖZELLEŞTİRMELERE ÇAĞRI Bakan Güçlü, büyük kamu kuruluşlarının özelleştirilmesine ilişkin çalışmaların son dönemde hız kazandığını belirterek, "Bu çerçevede başta sigara üreticisi TEKEL, petro-kimya şirketi PETKİM, Türk Telekom ve Türk Hava Yolları olmak üzere çok sayıdaki büyük kamu kuruluşumuz önümüzdeki dönemde satışa sunulacaktır. Bu kuruluşlarımızın İsrail firmalarının ilgisini çekeceğini umut ediyoruz" dedi. 
     
     TARIM SEKTÖRÜNDE YARARLANMAK İSTİYORUZ 
     GAP kapsamındaki Yaylak Ovası Sulama Projesi'nin bir İsrail firması liderliğindeki konsorsiyum tarafından yapıldığını anımsatan Güçlü, GAP çerçevesinde ihale edilecek projelerin İsrail ve Türk firmalarının oluşturacakları konsorsiyumlar tarafından üstlenmesinden memnuniyet duyacaklarını kaydetti. Güçlü, İsrail'in teknolojisi ve bilgi birikiminden tarım sektöründe de yararlanmak istediklerini ifade etti. 
     
     MÜTEAHHİTLERİN SORUNLARI 
     Güçlü, İsrail tarafının off-set taahhüdüne saydığı projeler de dahil olmak üzere, müteahhitlik firmalarının, kalifiye işçilerine çalışma vizesi sağlayamadıkları için taahhütlerini yerine getiremediklerini ve işverene tazminat ödemek zorunda kaldıklarını söyledi. Ayrıca yabancı işçilere yüzde 8'lik ek istihdam vergisi getiren düzenlemelerin, müteahhitlik firmalarının maliyetlerini artırdığını kaydeden Güçlü, bu uygulamanın, iki ülke arasında imzalanmış bulunan Çifte Vergilendirmenin Önlenmesi ve Yatırımların Karşılıklı ve Teşviki ve Korunması Anlaşmalarına aykırı olduğunu söyledi. 
     
     İŞ YAPMAYA GELDİK 
     İsrail Sanayi ve Ticaret Bakanı Ehud Olmert ise Türkiye'ye "politika yapmak için değil iş yapmak için" geldiklerini söyleyerek başladığı konuşmasında, "Ben iş üzerinde duracağım, iyi iş yapmak iyi politika yapmaktır" dedi. Türkiye ve İsrail'in iş yaptığı zaman Ortadoğu'da barış ve istikrarı doğrudan etkilediğini söyleyen Olmert, "Türkiye bölgemizde büyük bir demokrasi ve önemli bir ekonomik güç. Türkiye ve İsrail arasındaki ilişkiler bölge istikrarı için önem taşıyor" dedi. 
     Türkiye'ye her yıl 400 bin turist gelmesinin "insanların kendilerini evlerinde hissetmelerinden kaynaklandığını" ifade eden Olmert, "İş her yerde yapılabilir ama insanlar kendilerini evlerinde hissettiği yere tatile gider" dedi. 
     İki ülke arasındaki ticaret hacminin önümüzdeki birkaç yılda 5 milyar dolara çıkabileceğini kaydeden Olmert, bunun için çalışılması gerektiğini söyledi. 
     Türk firmalarının İsrail'de yatırım yapmalarının son derece önemli olduğunu ve bunun önündeki engelleri kaldıracaklarını ifade eden Olmert, İsrail'de çalışan Türk işçileri için de ayrımcı bir tutum sergilemediklerini söyledi. İki ülke arasındaki ilişkilerin geliştirilmesi açısından verilen sözlerin yerine getirilmesinin önemine işaret eden Olmert, tarım ve sulama teknolojilerine ilgi duyduklarını ve bu alanlarda birlikte çalışabileceklerini söyledi. 
     
</TEXT>
</DOC>
