<DOC>
<DOCNO> 299375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yasam/ayas.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyet kuyruğu 
</HEADLINE>
<TEXT>


Yeni Trafik Yasası'ndaki 'stajyer sürücü' uygulamasına takılmaktan korkanlar, sertifikalarını 1 Ocak'tan önce ehliyete çevirmek için geceden kuyruğa giriyor 

GÜRKAN AKGÜNEŞ İstanbul 

Ehliyet paniğini görüntülemek için biz de 04.00'te Kadıköy İlçe Emniyet Müdürlüğü Trafik Tescil Büro Amirliği'ne gittik. Adaylar, o gün işlemleri yapılacak 100 kişi arasına girebilmek için uzunca bir kuyruk oluşturmuştu bile... 
Sıranın en önünde bulunan Fatih Geçit, "Perşembe de geldim. Geç kaldım. Bu gece 23.00'te geldim, en öndeyim" dedi. 

23.00'te geldi, 1. oldu 
Geçit'ten 15 dakika sonra gelerek ikinci sırayı alan Yusuf Çelik de, "Stajyer sürücü olmamak için ehliyeti alalım dedik, çile oldu. Bu ikinci bekleyişim" diye konuştu. Aday kuyruğu yüzünden zor durumda kalan yetkililer de, "Ehliyetlerin alınması için aceleye gerek yok. Sürücü sertifikası olanlar yılbaşından sonra ehliyet alsa da stajyer sürücü olmayacak" şeklinde konuştu. Yetkililer, harçların ehliyet almadan önce ödenebileceğini de özellikle vurguladı. 


</TEXT>
</DOC>
