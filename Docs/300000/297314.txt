<DOC>
<DOCNO> 297314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo23.html </URL>
<DATE> 2004/12/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gençlerbirliği'nde sert önlemler alınacak... 
</HEADLINE>
<TEXT>

     Birinci Süper Lig'de kendi sahasında yaptığı Galatasaray ve Denizlispor maçlarından yenilgilerle ayrılan Gençlerbirliği'nde, kulüp yönetimi sert önlemler almaya hazırlanıyor. 
     Kırmızı-siyahlı kulübün basın sözcüsü Muammer Akyüz, söyleyecek fazla birşeyleri kalmadığını ifade ederek, ''Ceza çözüm değil, ancak gerekiyorsa o da olacaktır. Cezalar arasında para da olabilir, kadro dışı bırakma da olabilir'' dedi. 
     Gençlerbirliği Kulübü'nün hiçbir zaman ödemelerini aksatmadığına dikkati çeken Akyüz, şöyle konuştu 
     ''Tüm futbolculara imkanları sunuyorsunuz, ancak futbolcu sizin gibi düşünmüyorsa ceza da verilir. Gerekli şeyler yapılacak. Sert tedbirler alınacak. Devre arasında gerekli transferler de yapılacak.'' Denizlispor karşısında çok kötü oynadıklarını vurgulayan Akyüz, ''Denizlispor da iyi oynamadı. Galatasaray maçında yüzde yüz galip gelmek istiyorduk ancak olmadı. Hatta ligdeki son 3 maçımızdan galibiyetle ayrılmak istiyorduk. Bu maçları alsak, hem hedeflediğimiz puana ulaşacaktık, hem de ikinci devreye moralli girecektik'' diye konuştu. 
     Akyüz, ligin son maçında deplasmanda Gaziantepspor ile karşılaşacaklarını hatırlatarak, ''Rakibimiz iyi bir takım. Mutlak ve mutlak ve galip gelmemiz gereken bir maç'' dedi. 
     
</TEXT>
</DOC>
