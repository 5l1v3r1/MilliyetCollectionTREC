<DOC>
<DOCNO> 299450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun48.html </URL>
<DATE> 2004/12/21/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Annan "Irak'ta seçimler ertelenmeli ve siyasi geçiş süreci devam etmeli" 
</HEADLINE>
<TEXT>

     Birleşmiş Milletler BM Genel Merkezi'nde 2004 yılını değerlendirmek üzere basın toplantısı düzenleyen BM Genel Sekreteri Annan, 2005 yılına, Irak, Afganistan, Sudan ve Kongo başta olmak üzere tüm dünyadaki sıcak bölgelere barışın getirilmesi için bir fırsat olarak baktığını ve bu yılda sorunlu ülkelere barışın gelmesi için ''önemli açılımlar'' gördüğünü kaydetti. 
     Basın toplantısında Annan'a en fazla Irak ile ilgili sorular yönetildi. Bir soru üzerine, ''Irak'ta Ocak ayı sonunda yapılacak seçimlerin ertelenmemesi'' gerektiğinin altını çizen Annan, ''ülkede başlayan siyasi geçiş sürecinin kesintiye uğramadan sürmesinin'' önemine dikkat çekti. 
     ''Ülkedeki güvenlik durumundan dolayı seçimlere katılımın çok az olması durumunda Irak yönetimi konusunda bir meşruiyet sorunu yaşanıp yaşanmayacağı'' şeklindeki bir soru üzerine ise Annan, ''Irak'taki güvenlik durumundan biz de endişeliyiz. Buna rağmen, seçimlerin yapılabilmesi için her türlü desteği veriyoruz. Seçimlere de ülkedeki bütün toplum kesimlerinin katılmasını teşvik ediyoruz'' dedi. 
     Annan, BM'nin Irak'ta 6 bin seçim, 130 bin de sandık görevlisi eğittiğini de kaydetti. 
     
     ORDU-SİYASET 
     ''Irak'ta ordu-siyaset ilişkisinin Türkiye mi, yoksa Cezayir modeline göre mi yapılandırılacağı'' şeklindeki bir soruya karşılık ise Annan, Irak'taki gelişmeler ışığında nasıl bir yapı çıkacağını şu aşamada kestirmenin zor olduğunu söyledi. Ocak ayı sonunda yapılacak seçimlerden sonra Irak'ın kendi anayasasını yapacağını ve bunu da referanduma sunacağını ifade eden Annan, Türkiye ve Cezayir sistemlerini incelemediğini belirterek, ''Ordu, sivil siyasi iradeye uymalı'' şeklinde konuştu. 
     Konuşmasında BM'nin uluslararası ambargo altındaki Irak halkı için 1996-2003 yılları arasında uyguladığı 'petrol karşılığı gıda programı' konusundaki yolsuzluk ve kötü yönetim iddialarına atıfta bulunan Annan, bu iddiaların milyonlarca Iraklı'ya yardım sağlayan bir operasyona gölge düşürdüğünden şikayet ederek, ''Mümkün olan en kısa zamanda gerçeği öğrenmeliyiz'' dedi. 
     ABD eski Hazine Bakanı Paul Volcker başkanlığındaki bağımsız soruşturma komisyonunun Ocak ayında ara raporunu açıklayacağını ifade eden Annan, bir soru üzerine, oğlu Kojo Annan'ın ''ABD yönetimindeki bazı çevrelerin kendilerine karşı bir cadı avı başlattığına'' dair görüşüne katılmadığını ifade etti. 
     Annan, diğer bir soru üzerine ise BM personelinin bağımsız soruşturma komisyonuna her türlü bilgiyi sağladığını ve her türlü işbirliğini gösterdiğini kaydetti. 
     
     İSTİFA YOK 
     ABD Başkanı George Walker Bush'dan ya da ABD Dışişleri Bakanı'ndan istifası yönünde bir çağrı gelmesi durumunda ne yapacağının sorulması üzerine Annan, ''Bu soru oldukça spekülatif. Bu durumda olmak istemem ve bu soruya şu aşamada cevap vermek istemiyorum'' dedi. 
     İstifası konusunda bir başka soru üzerine ise Annan, ''İstifayı düşünmüyorum. Daha yapacak çok işim var. Gerçekleştirmem gereken Binyıl Kalkınma Hedefleri ve reformlar var'' şeklinde cevap verdi. 
     Annan, zaman zaman bazı gerilimler olmasına rağmen ABD ve BM arasında pek çok alanda sıkı işbirliği yapıldığını da ifade etti. 
     
     BM REFORMU 
     Annan, Akil Adamlar Komisyonu tarafından hazırlanan ve ortaya çıkan uluslararası tehditler ile bunların üstesinden gelme yollarına dair önerileri içeren rapor temelinde gelecek yılın daha güvenli bir dünya yaratılması konusunda önemli bir yıl olacağına dikkat çekti. Bu önerilerin dışında kendi yaklaşımlarını da Mart ayında açıklayacağı bir raporda sunacağını ifade eden Annan, hem bu konuyu hem de Binyıl Hedefleri konusunu görüşecek olan Eylül 2005'te yapılacak BM liderler zirvesinin hayati önemde olduğunu kaydetti. 
     BM reformunu da öngören rapor konusunda başkentlerden gelen tepkilerin kendisini cesaretlendirdiğini de söyleyen Annan, bu raporun ortak güvenlik için güçlü öngörü ve BM'de kapsamlı bir değişim çağrısı içerdiğini hatırlattı. BM reformu konusunda şahsi görüşünün sorulması üzerine Annan, Güvenlik Konseyi'nin daha demokratik ve dünyayı daha fazla temsil eder hale gelmesi gerektiğine inandığını söyledi. 
     ''Önümüzdeki dönemde devletler 21. yüzyılda küresel bir ortak savunma çerçevesi kurmak için birlikte çalışmalılar ve kalkınma için gerçek bir küresel ortaklık oluşturmalılar'' diyen Annan, kendisinin de yenilenmiş bir BM aracılığıyla bu çalışmalara yardımcı olmaya çalışacağını belirtti. 
     
</TEXT>
</DOC>
