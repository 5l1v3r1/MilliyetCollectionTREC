<DOC>
<DOCNO> 278782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/ekonomi/eko01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Baykal'dan mali tatil mesajı 
</HEADLINE>
<TEXT>


Başbakan Erdoğan, TÜRMOB'un mali tatil önerisi konusunda CHP lideri Baykal'la mutabık kaldıklarını belirterek, 'Böyle bir şeyi müşterek olarak çıkarabiliriz' dedi 

ANKARA Milliyet 

Başbakan Recep Tayyip Erdoğan ve CHP Genel Başkanı Deniz Baykal, Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB "adli tatil gibi mali tatil olsun" önerisine çözüm buldular. Teklifi değerlendiren Erdoğan ve Baykal, TBMM'den konuya ilişkin düzenlemenin geçirilebileciğinin müjdesini verdiler. 
TÜRMOB'un 15. Olağan Genel Kurulu'na Erdoğan, Baykal ve bazı bakanlar katıldı. TÜRMOB Genel Başkanı Mehmet Timur'un adli tatil gibi "mali tatil" yapılması yönündeki talebine karşılık veren Erdoğan, törende yanında oturan Baykal'la talebi değerlendirdiklerini belirterek, "Sayın Genel Başkan'ın talep ettiği tatil konusunu Sayın Baykal ile de müzakere ettik. Mutabık kaldık. Böyle bir şeyi müşterek olarak çıkarabiliriz" dedi. 
YTL'ye geçişte muhasabecilere büyük görevler düştüğünü ifade eden Erdoğan, şunları söyledi 
"Geçiş aşamasında yeni para biriminin muhasebe sistemine kolay adapte olabilmesi sizlerin gayretleriyle gerçekleşecektir. Maliye Bakanlığı, Merkez Bankası ve diğer ilgili kuruluşlar, YTL ile ilgili olarak gerekli düzenlemeleri hızla yapıyor. Yeni para birimine geçmenin etkisini göstereceği en önemli alanlardan biri de muhasebedir. Bu bakımdan YTL uygulamasıyla muhasebe uygulayıcılarına büyük bir görev düşmektedir." 

"Borçlar artıyor" 
Kamu bütçesinin sadece faiz ödeme bütçesine döndüğünü kaydeden Baykal da, "Hizmetlerin tümü askıya alındı. Borçlar azalmamış, kaygı verici bir şekilde artmaya devam etmiştir. Hükümet, 22 ayda Cumhuriyet tarihinde yapılan borçlanmanın yarısı kadar borçlanmıştır. Yani son 22 ayda borç miktarı yüzde 50 artmıştır" diye konuştu. 

'Tehditle vergi alamazsınız' TÜRMOB Başkanı Mehmet Timur, genel kurulda yaptığı konuşmada mükellefleri tehdit ederek, korkutarak vergi toplanamayacağını belirterek, "Onları ancak eğiterek, yüreklendirerek vergi toplayabilirsiniz" dedi. 
Vergi mevzuatının artık duvara çarptığını, vergi kanunların açık ve uygun bir şekilde yeni baştan hazırlanması gerektiğini vurgulayan Timur, beyan sürelerinin de eski hale getirilmesini istedi. 
Türkiye ekonomisinin yüzde 40'ının kayıt dışında olduğunu hatırlatan Timur, kayıtdışı ekonominin yüzde 70'inin kayıt altına alınması durumunda vergi gelirilerinin 28 katrilyon lira artırılabileceğini vurguladı. 


</TEXT>
</DOC>
