<DOC>
<DOCNO> 256568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo20.html </URL>
<DATE> 2004/07/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ulusoy çekildi, Karadeniz'in desteği Mehmet Ali Yılmaz'a... 
</HEADLINE>
<TEXT>

     Trabzonspor Basın Sözcüsü İbrahim Şahin, Futbol Federasyonu seçimleri konusunda daha önce Haluk Ulusoy'un adaylıktan çekilmesi halinde kulübün onursal başkanı Mehmet Ali Yılmaz'ı destekleyeceklerini açıkladıklarını bildirdi. 
     Şahin, AA muhabirine yaptığı açıklamada, Trabzonspor'un Futbol Federasyonu seçimleri konusunda Haluk Ulusoy'a destek verdiğini belirterek, ''Çekilmesine şaşırdık. Ulusoy'dan çekilme gerekçesini net bir biçimde açıklamasını bekliyoruz'' dedi. 
     Söz konusu gelişmenin ardından kulüp olarak henüz bir karar almadıklarını ifade eden Şahin, ''Daha önce Haluk Ulusoy ve Mehmet Ali Yılmaz'ın birlikte aday olmasının Trabzonspor'a zarar verebileceğini belirtmiş, Ulusoy'un çekilmesi durumunda onursal Başkanımız Mehmet Ali Yılmaz'ı destekleyeceğimizi açıklamıştık. Kulüp olarak henüz bir karar almadık, şahsi görüşüm, Yılmaz'ın başkanlığını destekleyeceğimiz yönündedir'' diye konuştu. 
     Akçaabat Sebatspor Başkanı Veli Sezgin ise daha önce Haluk Ulusoy'a destek verdiklerini belirterek, ''Ulusoy'un adaylıktan çekilmesi durumunda kulüp olarak Mehmet Ali Yılmaz'ı destekleriz'' şeklinde konuştu. 
     
</TEXT>
</DOC>
