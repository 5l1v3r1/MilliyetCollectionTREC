<DOC>
<DOCNO> 262068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko44.html </URL>
<DATE> 2004/08/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Unakıtan Kamu borç stoku, Türkiye için risk unsuru olmaktan çıktı 
</HEADLINE>
<TEXT>

     Maliye Bakanı Kemal Unakıtan, kamu borç stokunun Türkiye için risk unsuru olmaktan çıkmakta olduğunu bildirdi. 
     Maliye Bakanı Unakıtan, Bakanlıkta düzenlediği ''Makro Ekonomik Gelişmeler ve Bütçe Uygulama Sonuçları''na ilişkin basın toplantısında, Türkiye'nin, kamu borç stoku açısından en borçlu ülkeler arasında olmasa da borçlarının vade yapısı nedeniyle önemli risklerle karşı karşıya kaldığını kaydetti. 
     1994 ve 2000 mali krizlerinde Türkiye'nin içinde bulunduğu makro ekonomik ve mali dengesizlikler nedeniyle borç düzeyi ve vade yapısının krizi tetikleyen temel unsurlardan biri olduğuna dikkati çeken Unakıtan, kamu net borç stokunun azaltılması konusunda son birkaç yıldır önemli bir mesafe alındığını söyledi. 
     2003 yılı sonu itibariyle 251.3 katrilyon lira olan kamu net borç stoku'nun 2004 Mart ayı sonu itibariyle 251.4 katrilyon lira olarak gerçekleştiğini belirten Unakıtan, konsolide bütçe bazlı borç stoku'nun, 2003 yılı sonunda 202.7 milyar dolar iken, Haziran 2004 sonu itibariyle 204.2 milyar dolar olduğunu kaydetti. 
     Bu durumun, kamu borç stoku artışının ciddi bir şekilde yavaşlama eğilimine girdiğini gösterdiğini anlatan Unakıtan, kamu net borç stokunun azaltılmasını sağlayacak iki temel unsur bulunduğunu, bunun için ya reel büyümenin artırılması ya da yüksek oranda faiz dışı fazla verilmesi gerektiğini söyledi. 
     
     ''TÜRK LİRASININ DEĞERİ İSTİKRARLI BİR DÜZEYDEDİR'' 
     Ekonomide ortaya çıkan önemli bir gelişmenin de Türk Lirası'nın istikrarlı bir değere kavuşması olduğunu belirten Unakıtan,'' bu durumun, Türk ekonomi tarihinde gerçekten istisnai bir durum, üstelik dalgalı kur sisteminin uygulandığı bir dönemde bunun başarılması, kararlılıkla uyguladığımız ekonomik programa ne derece güven duyulduğunu ortaya koymaktadır.'' dedi. 
     Birkaç yıl öncesine kadar, TL'nin değerinin düşmesinin ihracatçıların rekabet gücünün korunması açısından önemli bir avantaj kabul edildiğini anlatan Unakıtan, hatta değerinin düşürülmesi yönünde kambiyo politikaları izlendiğini vurguladı. 
     Oysa bugün gelinen noktada dalgalı kur sistemine rağmen Liraya karşı spekülatif bir hareket olmadığı gibi, ihracatın performansındaki olumlu seyrin de devam ettiğini bildiren Unakıtan, ''Dalgalı kur rejimi, spekülasyonlara ve kriz riskine karşı önemli bir teminat oluşturduğu gibi TL'nin gerçek değerini bulması ve sürdürmesine de katkıda bulunmaktadır'' dedi. 
     Bu olumlu gelişmeleri birkaç yıl öncesine kadar düşünmenin bile çok zor olduğunu anlatan Unakıtan, liradan altı sıfır atılması ve YTL'nin çıkarılmasının da da milli paraya olan güveni pekiştireceğini bildirdi. 
     
     DIŞ TİCARETTEKİ DİNAMİZM 
     Dış ticaretteki dinamizmin ekonomik büyümeye olumlu katkıda bulunduğuna değinen Unakıtan, gerek ihracat gerekse ithalatta geçen yılın aynı dönemine göre kaydedilen artış eğiliminin Haziran ayında da devam ettiğini hatırlattı. Unakıtan şöyle dedi 
     ''Yaklaşık iki yıldır Türk Lirası'nın değer kazanması nedeniyle ihracat performansımızın düşüşe geçeceği öne sürüldü. Ancak beklentilerin aksine ihracat istikrarlı bir şekilde artmış, artmaya devam edeceğinden de herhangi bir kuşku bulunmamaktadır. Çünkü, ihracatta büyük bir değişim yaşanmaktadır.'' Toplantıda, cari işlemler açığının sürdürülebilir bir düzeyde olduğunu da belirten Bakan Unakıtan, ihracat gibi ithalatın da canlılığını sürdürdüğünü söyledi. 
     Türkiye'nin geçmişte yaşadığı ekonomik büyüme dönemlerine bakıldığında ithalatta da önemli artışlar yaşandığının görüldüğünü belirten Bakan, cari açıktaki gelişimin ekonomi için tehlike oluşturup oluşturmadığı konusunun son aylarda yoğun bir şekilde tartışıldığını söyledi. Unakıtan şöyle devam etti 
     ''Cari işlemler açığı, Mayıs sonu itibariyle 8.8 milyar dolara ulaşmış olup, geçen yılın aynı dönemine göre oldukça yüksek seyretmektedir. Cari açığın yüksekliği, ancak makroekonomik ve mali göstergelerde ciddi dengesizliklerin bulunduğu, ekonomik ve siyasi istikrarın tesis edilemediği, uygulanan ekonomik programa güvenin olmadığı, bütçe açığı ve kamu borçlanma gereğinin makul düzeylerin üzerinde seyrettiği, mali disiplinin sağlanamadığı, mali sektörün önemli bir açık pozisyona sahip bulunduğu ve zayıf bir yapı arz ettiği ve yapısal sorunların söz konusu olduğu durumlarda önemli bir risk oluşturmaktadır. 
     Türk ekonomisi cari işlemler açığının sorun olmasını önleyecek düzeye gelmiştir. Türk ekonomisinin içinde bulunduğu olumlu şartlar, cari açığın finansmanı konusunda herhangi bir endişeye gerek olmadığını ortaya koymaktadır. Ülkemizde siyasi ve ekonomik istikrar tesis edilmiş olup, makroekonomik ve mali göstergelerde herhangi bir dengesizlik söz konusu değildir. Uygulanan ekonomik ve mali programa toplumun ve ekonomik birimlerin büyük bir desteği ve güveni bulunmaktadır. Ekonomik büyüme, istikrarlı bir seyir izlemiştir ve izlemeye de devam edeceği ortaya çıkmıştır.'' 
     
     ''BANKACILIKTA AÇIK POZİSYON YOK'' 
     Unakıtan, bankacılık sektöründe açık pozisyon sorunu olmadığını ve sektördeki yeniden yapılanma sürecinin önemli bir ilerleme gösterdiğini de belirterek, son birkaç yıldır alınan yapısal önlemlerin, Türk ekonomisinin kırılganlığını önemli ölçüde azalttığını bildirdi. 
     Sağlanan mali disiplin ve faiz dışı fazlanın önemli bir güvence oluşturduğunu da belirten Unakıtan, ''ulusal ve uluslararası piyasalardaki kredibilitemiz oldukça olumlu bir düzeydedir'' dedi. 
     
</TEXT>
</DOC>
