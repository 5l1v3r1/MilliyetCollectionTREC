<DOC>
<DOCNO> 263032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yasam/yas04.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne, valisine ağlıyor 
</HEADLINE>
<TEXT>


İstanbul'da pankreas kanseri tedavisi gören Edirne Valisi Fahri Yücel, tüm çabalara rağmen kurtarılamadı 

EDİRNE DHA 

İstanbul Amerikan Hastanesi'nde pankreas kanseri tedavisi gören Edirne Valisi Fahri Yücel, yaşamını yitirdi. 
Yücel 46 , karın ağrısı rahatsızlığı nedeniyle 6 Haziran'da Trakya Tıp Fakültesi Hastanesi'ne kaldırıldı. Tahlillerden sonra pankreas kanserine yakalandığı anlaşılarak Ankara'ya sevk edilen Yücel, tedavi için gittiği Fransa'da yaklaşık 1.5 ay kaldı. Geçen salı İstanbul Amerikan Hastanesi'ne kaldırılan Yücel, dün 14.20 sıralarında vefat etti. 
Yücel'in ölümü Edirne'de büyük üzüntü yarattı. Ölüm haberi üzerine valilik personeli gözyaşlarına boğulurken, TBMM Başkanı Bülent Arınç, Yücel'in vefatı nedeniyle eşi Perihan Yücel'e başsağlığı mesajı gönderdi. 

Bir çocuk babasıydı 

Zonguldak Devrek doğumlu olan Yücel, ilk ve orta öğrenimini Devrek'te tamamladıktan sonra 1975'te İstanbul Kabataş Erkek Lisesi'nden mezun oldu. 1980'de Ankara Üniversitesi Siyasal Bilgiler Fakültesi İktisat ve Maliye Bölümü'nü bitiren Yücel, 1983 - 1994 arasında kaymakamlık yaptı. 1994'te Mülkiye Müfettişliği'ne ve aynı yıl Mülkiye Başmüfettişliği'ne atanan Yücel, 2000'de İçişleri Bakanlığı Strateji Merkezi Başkanı olarak görevlendirildi. 10 Ağustos 2000'de Edirne Valisi olan Yücel, evli ve bir çocuk babasıydı. 


</TEXT>
</DOC>
