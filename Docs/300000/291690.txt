<DOC>
<DOCNO> 291690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun21.html </URL>
<DATE> 2004/11/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Schröder 17 Aralık'ta müzakere kararı alacağız 
</HEADLINE>
<TEXT>

     Almanya Başbakanı Gerhard Schröder, sorunlarla dolu bir bölgede bulunan Türkiye'nin istikrar unsuru olarak Almanya'nın ulusal çıkarlarına çok büyük katkı sağlayacağını bildirdi. 
     Schröder, mecliste Başbakanlık bütçesinin görüşüldüğü oturumda yaptığı konuşmada, Türkiye'nin AB üyeliğinin önemine de değinerek şunları söyledi 
     ''Sadece 40 yıl boyunca 'kriterleri yerine getirdiğiniz takdirde bu Türkiye için bir perspektif olacaktır' dediğimiz için değil. Tabii ki bu da önemli, ancak her şeyden önemlisi, kendi siyasi ve ekonomik çıkarlarımız açısından da bu önemli. Bölgedeki duruma bir bakın. İran'a, Güney Kafkaslar'a, Irak'a... Hiç birimiz İsrail-Filistin sorununun ne zaman çözüleceğini bilmiyoruz. Sorunlarla dolu bir bölgede Batı'ya yönelik bir istikrar unsuru olarak Türkiye'nin desteklenmesi Almanya'nın ulusal çıkarlarına çok büyük katkı sağlayacaktır. Bunun için de 17 Aralık'ta Avrupa'daki tüm dostlarımızla 10 ila 15 yıllık bir perspektif ile üyelik müzakerelerine başlanması yönünde karar alacağız.'' Schröder, Türkiye'nin AB üyeliğine karşı çıkan Hıristiyan Sosyal Birlik Partisi CSU federal meclis grup başkanı Michael Glos'u da sert dille eleştirerek, ''Bay Glos, geçmişteki hatayı tekrarlamayın. AB'nin son genişlemesinde de göç artacak dediniz. Bu doğru çıkmadı. Yaptığımız düzenlemelerle göçü düzene soktuk. Yanlış tahminlerinizle insanları endişelendirmekten vazgeçin. Bir daha aynı hatayı yapmayın'' şeklinde konuştu. 
     Ülkede yaşayan yabancıların uyum sorunlarına da değinen Schröder, ''Türkiye'nin AB üyeliği ile uyum tartışmalarını birbirine karıştırmayalım. Bu konuları birbirinden ayıralım. Bu konu iç ve dış politikada yapılacak haçlı seferi için uygun değil'' dedi. 
     Uyum konusunda sorunların olduğunu kaydeden Schröder, ''Yine de diğer ülkelerdeki büyük şehirlerin varoşlarındaki gibi bir durumun ortaya çıkmamasından dolayı mutlu olmalıyız'' diye konuştu. 
     
</TEXT>
</DOC>
