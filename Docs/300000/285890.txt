<DOC>
<DOCNO> 285890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas09.html </URL>
<DATE> 2004/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bodrum'da yaz bitmedi 
</HEADLINE>
<TEXT>

     Yaşar ANTER DHA 

TURİZMİN gözde merkezlerinden Bodrum'da bitmek bilmeyen sıcak ve güneşli günler yerli ve yabancı turizmin yeniden hareketlenmesine yol açtı. Güzel havaların kasım ayı başlarında sürdüğünü gören acenteler son dakika turizmi ile Avrupalı turisti Bodrum'a getirmeyi sürdürüyor. 
     Haftasonuyla birleşen Cumhuriyet Bayramı tatilini Bodrum'da geçirmek için büyük şehirlerden akın edenler, gördükleri güzel hava nedeniyle tatillerini uzatırken kendilerini sahillere bıraktı. Güneşlenen ve yüzen turistlerle Bodrum sahilleri yazdan kalma günleri aratmadı. 
     
     FRASIZLAR BODRUM'A HAYRAN KALDI 

     Bodrum'da havaların mevsim normallerin üzerinde gitmesi dış turizmde olduğu kadar iç turizmde canlılık yaşanmasına neden oldu. Yabancı tur operatörleri havaların güzel gitmesi nedeniyle Fransa, Danimarka, Almanya ve Belçika'dan son dakika' rezervasyonlarıyla Bodrum'a son bir haftada havayolu ile 6 bin 500 turist getirdi. 
     Fransa'nın Bardeul kentinden aileleri ile birlikte Milta Tatil Köyü'ne tatile gelen turizm okulu öğrencileri Marine Gourlet 16 , Victoria Leborene 15 ve Alexia Dupont 15 , Torba sahilinde denizin tadını çıkardı. Üç kız arkadaş tatil köyünün iskelesinden akrabotik hareketler yaparak dikkat çekerken, 24 dereceye varan suyun inanılmaz güzellikte olduğunu belirtti. 
     
     BODRUM'DAN AYRILAMADILAR 

     Geçtiğimiz hafta sonunda Cumhuriyet Bayramı'nın ardından Ankara, İzmir, İstanbul gibi büyük kentlerden üç günlük tatil için Bodrum'a gelen yerli turistler 35 dereceye varan hava sıcaklığını görünce tatil sürelerini uzattı. Bodrum'un Gümbet, Kumbahçe ve Bitez sahillerini dolduran yerli turistler kafeteryaların önündeki kumsalda güneşlenip denize girdi. 
     Yerli turistler de uzun yıllardan sonra ilk kez kasım ayında denize girebilmenin tadını çıkardıklarını dile getirdi. Bodrum'daki otel ve tatil köyleri, hareketlilik nedeniyle sezonu bayram sonrasına kadar uzattı. 
     
     Kasım ayında hastane bahçesinde siesta 

     Öte yandan, sonbaharda yazdan kalma güneşli günlerin yaşandığı Adana'da halk, ağaç altlarında ve çimler üzerinde öğle uykusuna yatıp, siesta yapıyor. 
     Çukurova Üniversitesi Kampusu'nda bulunan Tıp Fakültesi'ne ait Balcalı Hastanesi'nde yatan hastalarını ziyarete gelen ya da muayene saatini bekleyen vatandaşlardan bazıları bahçede gruplar halinde oturup sohbet ederken, kimileri de çimler üzerine boylu boyunca uzanıp uyudu. Hastanede uzun süreli tedavi gören yakınlarını yalnız bırakmamak için evlerine gitmeyip, bahçede kamp kuran vatandaşlar havanın sıcak olması nedeniyle yer yataklarında uzanıp, dinlenmeyi tercih etti. Bu arada kampustaki üniversite öğrencileri de derslerinden arta kalan boş zamanlarını arkadaşlarıyla ağaç altlarında oturarak değerlendirdi. 
     Meteoroloji yetkilileri, hava sıcaklığının gündüz gölgede 31 derece olduğu Adana'daki yazdan kalma günlerin bir süre daha devam edeceğini bildirdi. 
     
</TEXT>
</DOC>
