<DOC>
<DOCNO> 282496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy19.html </URL>
<DATE> 2004/10/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tan Müzakerelere başlanması yolunda karar alınacağına inanıyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, 17 Aralık AB zirvesinde Türkiye ile müzakerelere bir an önce başlanması yolunda karar alınacağına inandıklarını bildirdi. 
     Sözcü Tan, haftalık basın toplantısında, tam üyelik müzakerelerine fiilen başlanmasından önce Türkiye'nin tarama sürecinden geçmesi gerektiğine yönelik, AB'deki çeşitli kesimlerden yapılan açıklamaların hatırlatılması üzerine, Türkiye'nin beklentisini açıkça ortaya koyduğunu belirtti. 
     İlerleme Raporu'nun yayımlanmasının ardından bir görüş alışverişi sürecinin başladığını ve Türkiye'nin görüşlerini bu çerçevede kamuoyu ve Avrupalı devlet adamlarıyla en üst düzeylerde paylaştığını söyleyen Tan, önümüzdeki dönemde bu görüşlerin iletilmeye devam edileceğini kaydetti. Sözcü Tan, sözlerini şöyle sürdürdü 
     ''Bizim beklentimiz gayet açık bir şekilde ortaya konmuş bulunmaktadır. Bunu herkes bilmektedir. İlerleme Raporu, Türkiye ile müzakerelerin vakit gecirmeksizin başlatılmasını tavsiye etmiştir. Dolayasıyla bizim bu 'vakit geçirmeden' ifadesiyle neyi anladığımız da biliniyor. Biz müzakerelerin bir an önce başlatılması yolunda aralık zirvesinde karar alınacağına inanıyoruz.'' 
     
</TEXT>
</DOC>
