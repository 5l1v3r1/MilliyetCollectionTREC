<DOC>
<DOCNO> 260384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/gun05.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabeyini Irak'ta arıyor 
</HEADLINE>
<TEXT>


Bir aydır haber alınamayan şoför Mehmet Tevfik Alkan'ın ailesinin endişeli bekleyişi sürüyor. Aile, Sezer ve Erdoğan'dan yardım istedi 

MERSİN, DİYARBAKIR DHA 

Irak'ta, militanların ilk kez bir Türk rehineyi öldürmesi, bir aydır haber alınamayan Mehmet Tevfik Alkan'ın 49 ailesinin endişelerini daha da artırdı. Alkan'ın kardeşi Vahap Alkan, ağabeyini bulabilmek için Irak'a gitti. Aysel Alkan da Cumhurbaşkanı Ahmet Necdet Sezer ve Başbakan Recep Tayyip Erdoğan'dan yardım istedi. 
ABD'liler için Mersin'den Irak'a beton kalıp götüren Alkan, ortadan kayboldu. Görgü tanıkları, Alkan'ın, Tikrit'ten Belen'e giderken silahlı bir grup tarafından rehin alındığını söyledi. Alkan'ın TIR'ını yeni satın aldığı, henüz üzerine devralmadığı belirtildi. 

Bağdat'a kadar gidecek 
Kayıp olduğu 4 gün önce Dışişleri Bakanlığı'na bildirilen Alkan'ın Diyarbakır'ın Bismil ilçesindeki ailesi de gelişmeleri korku içinde izliyor. 
Ağabeyini bulabilmek için Irak'a giden Vahap Alkan, "Murat Yüce'nin öldürülmesi görüntülerinden şoke oldum. Ağabeyimin yaşayıp yaşamadığını, nerede olduğunu bilmiyoruz. Gerekirse Bağdat'a kadar gidip akıbeti hakında bilgi alacağım. Hastanelere bakacağım" diye konuştu. 

'Ne olur kocamı bulun' 

Alkan ailesinin Mersin Güneykent Mahallesi'ndeki evi de ziyaretçi akınına uğruyor. 5 çocuğunun boynu bükük kaldığını söyleyen Aysel Alkan 39 , "Ocağım söndü. Cumhurbaşkanı ve Başbakan'a yalvarıyorum. Ondan başka kimsem yok. Ne olur kocamı bulun. Canımı alsınlar ama kocamı bulsunlar yeter" dedi. Alkan kardeşler, babalarına kavuşmayı istiyor. 

İki şoför için süre doldu 

DHA 
IRAK'TA 3 gün önce şoför arkadaşı Sait Onurlu ile birlikte kaçırılan kamyon sürücüsü Abdurrahman Demir'in 32 , ailesiyle yaptığı son görüşmede, "Şirkete, malları yerine ulaştırmak için söz verdim. Sözümde durmak zorundayım. Bu son seferim olacak" dediği öğrenildi. Endişelerinin Türk işçi Murat Yüce'nin Irak'ta direnişçilerce öldürülmesiyle daha da arttığını söyleyen Manisa Salihli'de yaşayan Demir'in eşi Hamide Demir 25 , "En son bir hafta önce eşimle görüştüm. Maddi sıkıntı nedeniyle Irak'a giden eşimin bir an önce sağ salim bırakılmasını istiyorum" dedi. Bu arada Demir ile Onurlu'nun serbest kalması için Türk şirketlerinin 48 saat içinde Irak'tan çekilmesini şart koşan militanların verdiği süre dolarken, şoförlerin bağlı olduğu Öztur Nakliyat, Irak'taki faaliyetlerini durdurduğunu açıkladı. 

Yüce'nin şirketi işçileri çekiyor 

ANKARA Milliyet 
IRAK'TA öldürülen Türk işçi Murat Yüce'nin şirketi Bilintur, çalışanlarını bu ülkeden çekme kararı aldı. Bilkent Turizm İnşaat Yatırım ve Ticaret AŞ'den Bilintur yapılan yazılı açıklamada, "kaçırıldığı düşünülen ikinci personelin hayatını riske atmamak adına", Irak'ta görev yapmakta olan işçilerin geri çekilmesine karar verildiği bildirildi. Bilintur, Irak'ta faaliyet gösteren bir Ürdün firmasının taşeronu olarak hizmet vermekteydi. 


</TEXT>
</DOC>
