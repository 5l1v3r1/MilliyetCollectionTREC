<DOC>
<DOCNO> 274907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas06.html </URL>
<DATE> 2004/09/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Zenginlerin yol haritası kitap oldu... 
</HEADLINE>
<TEXT>

     Türkiye'nin ünlü zenginlerinin deneyimleri, zenginlik hayali peşinde koşanlar için rehber olacak. 
     İshak Alaton, Rahmi Koç, Sakıp Sabancı, Ferit Şahenk, Ahmet Zorlu, Kadir Has, Kemal Şahin ve Saffet Ulusoy'un zenginlik yolundaki deneyimleri, zengin olma hayali kuranlar için bir kitapta toplandı. 
     Dünyanın en zengin işadamı Microsoft'un sahibi Bill Gates de kitap için ABD'den ''şans notu'' gönderdi. 
     Ece Vahapoğlu'nun 1 Ekim'de Alfa Yayınları'ndan piyasaya çıkacak ''Bugün Zengin Ol'' adlı kitabında, ünlü zenginlerin para, yatırım ve risk konusundaki felsefeleri irdeleniyor. 
     Kitap, Türk iş dünyasının zirvesindeki kişilerle yapılan görüşmeler ile zenginlerin bugüne nasıl geldikleri, para, yatırım, risk konusundaki felsefelerinin ortak noktalarını içeriyor. 
     Gazeteci-Yazar Ece Vahapoğlu, kitabı zengin işadamları ile asgari 2 saat süren yüz yüze görüşmeler sonucu hazırladı. Proje için zengin işadamlarını ikna etmek zorunda kalan yazar, merhum Sakıp Sabancı ile görüşmesini ise kendisinin rahatsızlığı nedeniyle 6 ay gecikmeli olarak gerçekleştirebildi. 
     ''Bugün Zengin Ol'' adlı kitap, zenginlerin deneyimleri ışığında ''finansal zekayı tanıma, girişimcilik, kendi başına iş kurma, kazanılan parayı harcama'' konularında bilgiler içeriyor. Kitap, okurlara bir günde zengin olmayı değil, zengin olmak için bugünden başlayarak çaba sarfetmek gerektiği mesajını veriyor ve zengin olmanın ''öğrenilebileceği'' fikrini savunuyor. 
     
     TÜRKİYE'NİN ZENGİNLERİ... 

     Kitapta, Rahmi Koç, Sakıp Sabancı, Ferit Şahenk, Ahmet Zorlu, İshak Alaton, Kadir Has, Kemal Şahin, Hüsnü Özyeğin, Asım Kibar ve Saffet Ulusoy gibi Türkiye'nin ilk sıralarında yer alan zengin işadamları ile yapılan görüşmelere yer veriliyor ve zenginlerin anlattıkları analiz edilerek bir bakıma ''zenginlerin zihin haritası'' ortaya konuluyor. 
     Kitapta zenginlik yolunda emin adımlarla yükselen Vehbi Koç, Aydın Doğan, Ayhan Şahenk, Mehmet Emin Karamehmet, Şarık Tara, Abdülkadir Konukoğlu, Vitali Hakko, Rona Yırcalı, Üzeyir Garih, İbrahim Bodur, Turgay Ciner, Zeynel Abidin Erdem, Halit Narin, Fuat Süren, Rifat Hisarcıkoğlu'nun biyografileri de yer alıyor. 
     
     BİLL GATES'TEN ŞANS NOTU 

     Kitap için dünyanın en önde gelen zengini, yazılım devi Microsoft'un sahibi Bill Gates de ABD'den şans notu gönderdi. 
     Yazar Vahapoğlu'nun röportaj talebini yanıt veremeyeceğini belirten Gates, Vahapoğlu'na buna karşılık kendi el yazısıyla kaleme aldığı ''şans notu'' gönderdi. Gates'in ABD'den gönderdiği şans notu da kitapta yer alıyor. 
     
     ZENGİNLİĞİN PÜF NOKTALARI... 

     Kitapta Türkiye'nin zengin işadamları başarılarının ve zenginliklerinin sırlarını ve uzun yıllar edindikleri deneyimlerin püf noktalarını şöyle özetlediler 
     Rahmi Koç ''Korkarak değil de sevdirerek çalışmayı prensip edindim.'' Merhum Sakıp Sabancı ''İş hayatında pişerek ve öğrenmenin ağır faturalarını ödeyerek bir yerlere geldim.'' İshak Alaton ''50 yıllık geçmişimde tek başıma hiç karar almadım.'' Hüsnü Özyeğin ''Bankacılık dışına hiç çıkmasaydım daha iyi olabilirdi.'' Kadir Has ''Paranın esiri olmadım, ama ona hükmettim.'' Ferit Şahenk ''Bir kere kimsenin kimse için çalıştığına inanmıyorum.'' Kemal Şahin ''Benim daimi hedefim küçük denizde veya gölde değil, okyanusta yüzmektir.'' Saffet Ulusoy ''Bugün altın kazanan iş yarın gümüş kazanamayabilir.'' Asım Kibar ''İşin başarısı parayı beraberinde getirir.'' Ahmet Zorlu ''Kazanmaktan daha önemlisi kazandığın parayı değerlendirmek.'' İş adamları Tuncay Özilhan, Murat Dedeman, Sedat Aloğlu, Ayhan Bermek, Ömer Bolat'ın yanı sıra bazı gazeteciler, sanat ve spor dünyasından ünlü isimlerin zenginlik hakkındaki görüşleri de kitaba renk katıyor. 
     
</TEXT>
</DOC>
