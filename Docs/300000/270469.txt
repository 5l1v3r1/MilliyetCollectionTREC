<DOC>
<DOCNO> 270469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur11.html </URL>
<DATE> 2004/09/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Nefes kesen kovalamaca 
</HEADLINE>
<TEXT>

     ANTALYA DHA 
ANTALYA'da Mehmet İbiş adlı ehliyetsiz sürücü, polisin yol kontrolü sırasında, 'dur' ihtarına uymayınca caddelerde kovalamaca yaşandı. Otomobilin takla atmasından sonra İbiş kaçarken, beraberindeki 2'si kadın 4 kişi yoldan geçen başka bir araçla hastaneye gitmek için yola çıktı. Görgü tanıklarının, 'Takla atan araçtan çıkanlar araç gaspetti' ihbarı üzerine harekete geçen polis, söz konusu 07 ASH 33 plakalı otomobili durdurunca, gasp ihbarının asılsız olduğu anlaşıldı. 
     Polisi alarma geçiren olay, önceki gece yarısı Kepez girişinde meydana geldi. Burdur istikametinden 07 VU 413 plakalı şahin marka otomobille gelen Mehmet İbiş, kavşaktaki polisin, 'dur' ihtarına uymadı ve şehir merkezine kaçtı. Kent merkezinde polis alarma geçerken, araç Uncalı Semtinde izini kaybettirdi. Öğretmenevleri Mahallesi 818 Sokak'ta bir aracın takla attığı ihbarını alan polis, olay yerine ulaştığında aranan otomobil ile karşılaştı. 
     Görgü tanıkları, "Bu araçtan çıkan yaralı 4 kişi başka bir araç gaspetti, plakası da 07 ASH 33'' diye bilgi verince, polis kent merkezindeki tüm kavşakları kesti. Nefes kesen kovalamaca, Falez Kavşağı'nda Durali Utku yönetimindeki 07 ASH 33 plakalı otomobilin durdurulması ile son buldu. Otomobilde bulunan Nebi Yağcıoğlu, Ali Topbaş, Ayşe Vurgun ve Feride Demirkan ile aracıyla gaspedildiği ileri sürülen Durali Utku gözaltına alındı. 
     Yapılan ilk sorgulamada, 07 VU 413 plakalı otomobili kullanan Mehmet İbiş'in 'Ehliyetsiz olduğu için' kaçtığı ortaya çıktı. Takta atan araçtan çıkan zanlılar, "Biz Burdur'dan Antalya'ya gezmeye ve iş bulmaya gelmiştik. Mehmet İbiş'in ehliyeti olmadığı için kaçtı'' diye ifade verdi. 
     Aracıyla gaspedildiği ileri sürülen 07 ASH 33 plakalı aracın sürücüsü Durali Utku'nun ise yoldan geçtiği ve takla atan araçta yaralanan 4 kişiyi hastaneye götürdüğü belirlendi. Gözaltına alınan 2'si kadın 5 kişi serbest bırakılırken, polis 'Dur' ihtarına uymayan ve aracın kaza yapmasına neden olan Mehmet İbiş'i aramaya başladı. 
     
</TEXT>
</DOC>
