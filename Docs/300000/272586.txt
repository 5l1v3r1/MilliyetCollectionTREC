<DOC>
<DOCNO> 272586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/temelkuran.html </URL>
<DATE> 2004/09/17/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kenan Evren eli öpülesi midir 
</HEADLINE>
<TEXT>


Bülent Ersoy, kendinden hotozlu saçlarıyla, yine o ürkütücü derecede ağır makyajıyla ATV'de "Şamdan" programında konuşuyor. Sunucu hanımefendi, arkada "hafiiif hafiiif" süren canlı piyano eşliğinde tatlı tatlı söyleşiyor Bülent Hanım'la. Programın adı gereği şamdanlar, varaklı resim çerçeveleri, bembeyaz bir ortam falan filan... Bülent Hanım da ortam gereği varaklı konuşuyor eskilerden bir ruzigar olaraktan yarı Osmanlıca. Bülent Hanım'ın aniden celallenebileceği bilgisi sebebiyle sunucu hanım da terbiyeli terbiyeli terennüm ettiriyor sorgu suali neredeyse parmak uçlarında. Öyle "fantezi", öyle tatlı bir program, köşe yastığı şirinliğinde yayıldıkça yayılıyor velhasıl. Ama işte gelip bir yere dayanıyor ki konu, Bülent Hanım program formatı gereği çalınan piyanoya dönüp, "Dur bakiim evladım biraz" deyip girişiyor lafa. Öfkeli, müdanasız ve gözüne gözüne... 

12 Eylül Kişisel bir mesele 
Çünkü ne oluyor efendim Programcı hanım şöyle bir soru sarf ediyor 
"Şimdi Bülent Hanım, Kenan Evren yani mesela bir konserinize gelse... Yani... Elini öpmez misiniz " 
İşte bu soru yüzünden Bülent Hanım bütün o eski terbiyeleri, usulleri fırlatıp bir aptal köşe yastığı gibi, patlatıyor sesini 
"Niye öpeyim canım Bana kanlı göz yaşları döktürmüş, ekmeğimle oynamış yıllarca Niye öpeyim Neden öpeyim " 
Höldür höldür çıkıyor sesi, bi' güzel, bi' güzel. Programın kıvamı o denli kırlent olmasa basacak küfrü gibi de duruyor hani. Böylece Marmaris'e yerleştirilerek "tatlı dedecik" olarak paketlenmiş darbeci küçük asker Kenan Evren'e ilk kez televizyondan bu kadar ağır konuşuluyor. Yekten, tek tabanca... Çünkü 12 Eylül ve Kenan Evren'in yapıp eyledikleri Bülent Hanım için kişisel bir mesele 

Benim kişisel meselem 
12 Eylül benim için de kişisel bir mesele Moronlaştırılmış, güce tapan, muhafazakarlaştırılarak hadım edilmiş, bütün kafası çalışan insanların işkenceden geçirilerek veya geçirilmeden öldürülmesi suretiyle fikirsizleştirilmiş, milliyetçi taş kafaların yönettiği bir ülkede büyümek zorunda kaldım. Daha mutlu, özgür ve donanımlı biri olabilirdim o darbe ve yan ürünleri yüzünden olamadım. Sen de olamadın. Söylesene O "kanlı göz yaşları" içinde doğduk ve bu toplumsal mutsuzluğu "normal" sanarak büyüdük hepimiz. İsyanı bastırıldığı için kişiliksizleşmiş bir ülke burası. Biz, doğduğumuz toprağın bu kötü kaderiyle büyüdük. 12 Eylül hepimiz için kişisel bir mesele yani. 

"Büyükler"in cenneti 
Bu ülkede, bu ülkenin müstehcen bir iğrençlikle tutuculaşmış ailelerinde büyüklerin küçükler üzerinde işlediği bütün suçlar çocuklar tarafından affedilir. Aslında hep çocuklar büyükleri affeder. Küçük kızlarına tecavüz eden babalar, amcalar filan bir bayramda eli öpülerek Türk Aile Sistemi'nin "Marmaris"ine havale edilir.... 
Oysa küçük kızlar ve oğlanlar Marmaris'e gidip o eski suçların hesabını sormalı, el filan da öpmemelidir... Bülent Hanım velhasıl, aslanlar gibi haklı ve öfkelidir. 12 Eylül ve Kenan Evren hepimizin, bugün, şimdi doğan ve böyle bir ülkede büyümek zorunda olan çocukların bile kişisel meselesidir. Toprağın tarihi, o toprakta doğanın daha doğmadan omurgasına işlenir... Çocuklar, büyükleri artık affetmemelidir... 



</TEXT>
</DOC>
