<DOC>
<DOCNO> 283384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun29.html </URL>
<DATE> 2004/10/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Tayland'da Müslüman-polis çatışmasında ölü sayısı 84 
</HEADLINE>
<TEXT>

     Tayland'da Müslümanlar ile güvenlik kuvvetleri arasında dün çıkan çatışmada toplam 84 kişinin öldüğü bildirildi. 
     Adalet Bakanlığı yetkilisi Manit Sutaporn, düzenlediği basın toplantısında, dün bir karakolun dışında Müslüman göstericileri dağıtmak için polis ve askerlerin ateş açmasının ardından 78 kişinin öldüğünü belirtti. 
     Bu ateşin açılmasından önce de 6 kişinin öldüğü doğrulanmıştı. 
     Tayland'ın ünlü patalogu Dr. Pornthip Rojanasunan ise düzenlediği basın toplantısında, otopsi sonuçlarına göre tutuklandıktan sonra kamyonlara sıkışık vaziyette bindirilen göstericilerin çoğunun ezilerek ya da boğularak öldüğünün belirlendiğini kaydetti. 
     Yaklaşık 2 bin Müslümanın katıldığı gösteriler, tutuklu 6 gönüllü köy korucusunun serbest bırakılması isteğiyle başlamıştı. 
     Köy korucuları, hükümetin verdiği silahlarını militanlara vermekle suçlanıyor. 
     
     OLAYLARIN 10 AYLIK SEYRİ 

     Tayland'da dün 84 kişinin ölmesiyle yeniden alevlenen çatışmalar geçen Ocak ayında başladı. 
     Müslümanların çoğunlukta olduğu güneydeki 3 eyalette meydana gelen olaylarda şimdiye kadar ölenlerin sayısı yaklaşık 440 kişi olarak veriliyor. 
     Çatışmaların bu yıl yaşanan önemli dönüm noktaları şunlar 
     4 Ocak - İslamcı gerillalar bir ordu kampına düzenledikleri gece baskınında 4 askeri öldürüp, 300'den fazla tüfek ele geçirdi. Güneydeki 3 eyalette 20'den fazla okul yakıldı. 
     5 Ocak - Hükümet güneydeki üç eyalette sıkıyönetim ilan etti. 
     23 Nisan - Saldırılarda 2 kişi öldü, 15 okul dahil 50 kamu binası yakıldı. 
     28 Nisan - Polis ve asker, 32'si bir camide 3 saat süren çatışmada olmak üzere 106 İslamcı militanı öldürdü. Çatışmada iki güvenlik görevlisi de hayatını kaybetti. 
     3 Ağustos - Hükümet tarafından açılan bir soruşturmanın raporunda, güvenlik kuvvetleri, caminin basılması sırasında aşırı güç kullanmakla suçlandı. 
     7-8 Ekim - 2 gün içinde yapılan 10 ayrı saldırıda 6 polis, asker ve sivil öldü. 
     25 Ekim - Bir polis karakolu dışında meydana gelen çatışmada 84 kişi öldü. 
     
</TEXT>
</DOC>
