<DOC>
<DOCNO> 298961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur17.html </URL>
<DATE> 2004/12/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Musul'da şehit olan 5 görevlinin cenazesi Ankara'ya getirildi... 
</HEADLINE>
<TEXT>

     Musul'da şehit olan 5 Türk güvenlik görevlisinin cenazeleri Ankara'ya getirilerek GATA Hastanesi Morgu'na kaldırıldı. 
     Türkiye'den Bağdat'a giderken Musul yakınlarında düzenlenen saldırıda şehit olan 5 Türk güvenlik görevlisinin cenazelerini taşıyan askeri uçak, Etimesgut Askeri Havaalanı'na indi. 
     Törenle askeri uçaktan indirilen şehit başkomiser Nihat Akbaş, komiser Bilal Ülgen ile polis memurları Süleyman Karahasanoğlu, Bülent Kıranşal ve Adem Çiçek'in cenazeleri, yakınları ve Özel Harekat görevlileri tarafından ambulansa konuldu. 
     Şehit yakınları otomobilleri ile GATA Hastanesi'ne hareket ederken, şehit güvenlik görevlilerinin cenazelerini taşıyan iki ambulans, Özel Harekat Görevlilerini taşıyan araçlarla birlikte eskort eşliğinde yola çıktı. Şehitlerin cenazeleri GATA Hastanesi'ne getirilerek morga kaldırıldı. 
     Alınan bilgiye göre, yarın İçişleri Bakanlığı'nda düzenlenecek cenaze töreninin ardından, Komiser Bilal Ülgen'in cenazesi Kırıkkale'de, Başkomiser Nihat Akbaş'ın cenazesi Van'da, polis memurlarından Bülent Kıranşal'ın cenazesi Kars'da, Adem Çiçek'in cenazesi Ordu'da, ve Süleyman Karahasanoğlu'nun cenazesi ise Rize'de düzenlenecek törenle toprağa verilecek. 
     Diğer taraftan saldırı sırasında karnından yaralanan polis memuru Sadettin Keçe'nin sağlık durumunun düne göre daha iyi olduğu belirtildi. 

     
</TEXT>
</DOC>
