<DOC>
<DOCNO> 270558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/siyaset/asiy.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sorunun farkına varmalıdır 
</HEADLINE>
<TEXT>


Verheugen, zina tartışmalarına, 'Bu, İslami eğilimlere imtiyaz tanınması olarak yanlış anlaşılabilir. AB üyeleri tepkili' dedi 

İstanbul Milliyet 


Başbakan Recep Tayyip Erdoğan'ın, zinanın hapisle cezalandırılmasına karşı çıktığı yolundaki haberlerin "hakikatle hiçbir ilgisi olmadığını" öne sürdüğü AB Komisyonu'nun Genişlemeden Sorumlu Üyesi Günter Verheugen, hükümeti açık bir dille uyardı. 
CNN Türk'te yayınlanan "Manşet" programında Mehmet Ali Birand'ın sorularını yanıtlayan Verheugen şunları söyledi 
"Eğer siz maddeyi geri getirirseniz, yaptığınız bu hareket Avrupa ülkelerinde çok yanlış anlaşılabilir. Bu bir tür 'İslami eğilimlere imtiyaz tanınması' olarak yanlış anlaşılabilir. Bu fikri destekleyenlerin İslami eğilimde olduklarını söylemek istemiyorum. Ancak AB üyelerinde, kamuoyunda çok ciddi bir tepki olduğunu söyleyebilirim. Ankara'da gerek hükümet, gerek parlamento çevreleri, bunun bir sorun olduğunun farkına varmalı." 
NTV'de Güldener Sonumut'un sorularını yanıtlarken de, "Çok merak ediyorum, bu konuyu kim, neden şimdi gündeme getirdi, anlayamıyorum" diyen Verheugen, "Bu yapılırsa tarihi bir şaka olur" ifadesini kullandı. Verheugen, zinaya ceza konusunda bir uyarı ya da rahatsızlık iletilmediğini öne süren Başbakan ile Dışişleri Bakanı Abdullah Gül'e çekincelerini ilettiğini vurguladı. 

Köylerin durumu kötü 
Güneydoğu'daki köylerin durumunu beklediğinden çok daha kötü bulduğunu, köye dönüşler konusunda önemli bir çaba göremediğini belirten Verheugen, "Köylerin durumunu kesinlikle kabul edilemez buldum. Gelin Güneydoğu'ya acilen bir kalkınma projesi hazırlayalım. Mali destek güvencesi vermeye hazırım. Hemen yarın başlayalım" dedi. Yatırım yapılmazsa Güneydoğu'da istikrarın bozulabileceğini, Leyla Zana başta olmak üzere görüştüğü herkese PKK'nın şiddetten vazgeçmek zorunda olduğunu söylediğini belirten Verheugen, "Şiddetle bir yere varamayacaklarını bilmeliler" dedi. Verheugen, Türkiye'ye müzakere tarihi konusunda sonucu etkileyebilecek zina dahil dört kaygısı olduğunu belirterek, bunları şöyle sıraladı 
"Hükümetin tüm çabalarına rağmen işkence tümüyle yok edilmemiş. Sadece bir insan hakları derneği, sistematik işkence şik yetinde bulundu. Bunun doğruluğunu inceletiyoruz. İşkence konusunda kafamız karıştı. İddia edildiği gibi işkence sistematikse müzakerelerin başlamasını öneremem. Güneydoğu'daki gelişmeler beklentilerin gerisinde kalmış. Kıbrıs'ta da Gümrük Birliği anlaşmasının kabul edilmesi gerekiyor." 
Erdoğan'ın, AB sürecini kesintiye uğratmama sözü verdiğini de vurgulayan Verheugen, müzakereler için son noktanın konulmasına kadar en büyük muhalefetin, başta Almanlar olmak üzere muhafazak r partilerden kaynaklanacağını sözlerine ekledi. 

Cemaat temsilcileriyle 

Fotoğraf MUSTAFA SEVEN 

Verheugen Fener'de din adamlarıyla bir araya geldi. Görüşmeye, Rum Patrikhanesi, Hahambaşlık, Vatikan, Latin Katolik Cemaati, Süryani Katolik Cemaati, Ermeni Ortodoks Cemaati temsilcileri katıldı. 


</TEXT>
</DOC>
