<DOC>
<DOCNO> 295919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy24.html </URL>
<DATE> 2004/12/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AKP'li Tosun, Irak'ta yaşananlardan dolayı Annan'ı istifaya davet etti 
</HEADLINE>
<TEXT>

     AK Parti Tokat Milletvekili Resul Tosun, BM'nin Irak'taki durum karşısında yetersiz kaldığını belirterek, BM Genel Sekreteri Kofi Annan'ı istifaya davet etti. 
     Tosun, TBMM Genel Kurulu'nda, İnsan Hakları Haftası nedeniyle Irak'taki hak ihlalleri konusunda yaptığı gündemdışı konuşmada, ABD'nin uluslararası meşruiyetten yoksun olarak Irak'a müdahale ettiğini ve ülkede tek bir kitle imha silahı bulamadığını belirterek, işgalden bu yana Iraklıların Saddam Hüseyin'i arar hale geldiğini savundu. 
     Irak'a insan hakları ve özgürlükleri götüreceği iddiasıyla giden ABD güçlerinin bugün akla hayale gelmedik hak ihlalleri yaptığını ileri süren Tosun, Ebu Gureyb'de yaşananların insanın yüreğini sızlattığını vurguladı. 
     ''Saddam'ı, Halepçe'de kimyasal silah kullandığı için eleştiren ABD Irak'ta kimyasal silah kullandığını itiraf ediyor'' diyen Tosun, ''Felluce'de kimyasal silah kullanıldığını, cesetlerin naylon torbalara konarak Fırat nehrine atıldığını'' ileri sürdü. 
     ABD'li yetkililerin, ''Irak'ta katliam yapıldığı'' eleştirilerini ''hakaret'' olarak nitelendirdiğini anlatan Tosun, ''katliam yapmak mı hakarettir, yoksa bunu protesto etmek mi Yüzsüzlüğün haddi hesabı yok. Irak'ta insanlık trajedisi yaşanıyor'' dedi. 
     CHP'li milletvekillerinin ''istifa et öyleyse'' demesi üzerine Tosun, Hükümet'in Irak'ta yaşanan hak ihlallerinde zerre kadar katkısı olmadığını, gerektiği yerde ve zamanda tepkisini dile getirdiğini ifade etti. 
     Resul Tosun, ''Irak sorunu için yapılacak tek şey, uluslararası çözüm bulmaktır. Bunun kaynağı ise BM'dir. Ama ABD'nin rehini konumuna gelen BM, Irak'ta yetersiz kalmıştır. Dünyanın ve ABD'nin anlayacağı dilde söylüyorum BM Genel Sekreteri Kofi Annan'ı istifaya davet ediyorum'' dedi. 
     
</TEXT>
</DOC>
