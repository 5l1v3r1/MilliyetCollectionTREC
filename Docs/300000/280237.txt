<DOC>
<DOCNO> 280237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/spo01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Top mu, tüfek mi 
</HEADLINE>
<TEXT>


Beşiktaş'ın, Ümraniye Tesisleri'nden dışarıya kaçan topun peşine düşen malzemeci Erdal Erdem, pompalı tüfekle tehdit edildi 

ORHAN YILDIRIM 


Şut yağmuru 
SİYAH-Beyazlı takımın dünkü idmanında dehşet verici bir olay yaşandı. Teknik Direktör Del Bosque'nin, idmanın büyük bölümünü şut çalışmasına ayırması nedeniyle futbolcular kaleleri adeta bombardımana tuttu. Ancak isabetsiz vuruşlar yüzünden malzemeciler, topların peşine düşerken, meşin yuvarlaklardan biri tel örgüleri aşarak, tesisin dışına gitti. Bunun üzerine malzemeci Erdal Erdem de, topu almak için peşinden koştu. 

Güvenlik artırıldı 
ERDEM'İN hareketlendiği anda, bir kişi topu kaparak kaçmaya başladı. Beşiktaşlı malzemeci de takibe devam etti, ancak ormanlık alana gelindiğinde umulmadık bir davranışla karşılaştı. Topu alan kişi elindeki pompalı tüfeği Erdem'in üzerine doğrulttu ve tehditler savurarak ortadan kayboldu. Yaklaşık 4 ay önce de tinercilerin yol kestiği tesislerde, acilen güvenlik önlemleri artırıldı. 

Çift idman 

BEŞİKTAŞ, Diyarbakırspor ile yapacağı maçın hazırlıklarını çift idmanla sürdürdü. Sabah şut ağırlıklı bir antrenman yapan Siyah - Beyazlılar basına kapalı akşam idmanında dar alanda pas, çabukluk çalışması ve çift kale maç yaptı. Milli takımlardan dönen futbolcular antrenmanı koşuyla tamamlarken sakatlıkları bulunan futbolculardan İbrahim Toraman takımla birlikte çalıştı, Cordoba da hafif bir idman yaptı. 

Kartal'da Mansız krizi 

İlhan'a kapıların yeniden açılması Beşiktaş yönetimini ikiye böldü. Bir grup yönetici, yıldız golcünün transferine sakatlığı nedeniyle karşı çıktı. Futbol Komitesi Başkanı Kıvanç Oktay tepkileri yumuşattı 


Rahatsızlık yarattı 
BAŞKAN Yıldırım Demirören ile yaptığı telefon görüşmesinin ardından istediğine kavuşan İlhan Mansız'ın Beşiktaş'a dönüşü tartışmaları da peşinde getirdi. Birçok yönetici, "Madem takviye yapacağız, sakat olmayan birini alalım. İlhan'ın ne zaman oynayacağı bile belli değil. Üstelik kadro şişkinliğinden şikayet ediliyor" diyerek, bu transfere şiddetle karşı çıktı. 

25 bin alacak 
ASBAŞKAN ve Futbol Şube Sorumlusu Kıvanç Oktay, "Ocak ayına kadar sağlık durumuna bakacağız. Gözümüz kapalı iş yapmıyoruz" diyerek, bu grubu sakinleştirdi. Bu arada İlhan'ın alacağı para konusu da masaya yatırıldı. Golcü futbolcunun bonservis bedeli olmadığı için daha önce maç başı Sergen kadar istediği, son görüşmede 25 bin doları kabul ettiği öğrenildi. 

Beşiktaş günlüğü 

İmza sırası Gökhan'da 
RAHMAN SAĞIROĞLU 

ÖNDER Çengel'in ardından, A takımla idmanlara çıkan Gökhan İnler'le de bu hafta içinde sözleşme yapılacağı bildirildi. Türkiye serüvenine Fenerbahçe'de başlayan, ardından Galatasaray antrenmanında boy gösteren iki gurbetçi, yönetim ile temasa geçerek, müthiş bir çalımla soluğu Beşiktaş'ta almıştı. Önder, daha önce İsviçre ekibi Grasshoppers'un gençlerinde gol kralı olmuş, Gökhan da Basel'de ön libero olarak dikkatleri üzerine çekmişti. 

Ramazan tarifesi 
SİYAH - Beyazlılar'da Ramazan ayının başlamasıyla birlikte idman programında da değişiklik yapıldı. Del Bosque, geçen yılki uygulamayı dikkate alıp, çift antrenmanları kaldırdı. Beşiktaş günü iftardan sonra saat 19.30'de yapacağı tek çalışma ile tamamlayacak. Oyuncular maçtan iki gün öncesine kadar oruç tutabilecek. 

Biletlere ilgi az 
DİYARBAKIRSPOR maçının pazar günü saat 21.15'te başlayacak olması Siyah - Beyazlı taraftarı da sıkıntıya soktu. Satışa çıkan biletlere ilginin beklenildiğinden az olduğu bildirildi. İnönü Stadı'ndaki maç için taraftarlara çağrıda bulanan yönetim, bugünden itibaren satışların artmasını planlıyor. 

Birliğe davet 
BEŞİKTAŞ Divan Kurulu, Başkan Yıldırım Demirören'in yaptığı açıklamalar sonrası yaşanan spekülasyonlar nedeniyle birlik açıklaması yaptı. Başkan Şeref Nasır imzasıyla yapılan açıklamada, "Camiamızın hiçbir üyesi muhtemel bir başarısızlığı kendisine rant sağlayacak bir olgu olarak kullanmayı asla düşünemez ve düşünmemelidir" ifadesi yer aldı. 


</TEXT>
</DOC>
