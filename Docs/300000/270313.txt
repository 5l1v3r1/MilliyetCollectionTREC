<DOC>
<DOCNO> 270313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/kohen.html </URL>
<DATE> 2004/09/09/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Zamanı mı .. 
</HEADLINE>
<TEXT>


DÜNKÜ "Guardian" gazetesi başyazısında şöyle diyordu "Son aylarda sessiz sedasız anlaşıldı ki, AB önümüzdeki aralıkta, Ankara'yla müzakereleri başlatmak için yeşil ışığı yakacak"... 
"Le Figaro"ya göre de, "AB Komisyonu'nun önünde tek bir siyasi ufuk görünüyor o da Türkiye'yle müzakerelerin başlatılması lehinde tavır alması"... 
Avrupa basını bugünlerde böyle "iyimser" tahminlerle dolu. Verheugen'in Türkiye ziyaretinde söyledikleri, ayrıca Bağımsız Avrupa Komisyonu'nun raporu ve onu oluşturan "akil adamlar"ın demeçleri, bu havayı pekiştiriyor. 
Peki, AB'nin "start" işareti, "cepte" sayılabilir Umutlu olmak için şimdi daha çok neden var ama gene de ihtiyatı elden bırakmayalım. Unutmayalım ki, AB'de hala Türkiye - AB bütünleşmesine karşı olanlar veya bu konuda ciddi kaygı duyanlar var. Tıpkı Türkiye'de de olduğu gibi... 
"Kritik tarihler" 6 Ekim İlerleme Raporu ve 17 Aralık zirvesi yaklaştıkça, "çatlak sesler" - belki de daha çok - duyulacak. Önemli olan, karar mercilerinin bunca yıllık çabanın bir "yol kazası"na kurban gitmesine izin vermemeleridir... 

AB çevreleri Türkiye'nin gündemine birdenbire "zina meselesi"nin oturtulmasından rahatsız. Açıkçası bunun zamanlaması çok isabetsiz. Durup dururken dünyaya özellikle AB'ye yanlış mesajlar verilmiş oluyor. 
Bu konuda "Bize ne karışıyorlar " veya "Bizim kendimize göre değerlerimiz var" gibi argümanların AB mantığına uyan tarafı yok. Son dönemde Türkiye AB ile uyum yönünde temel değişiklikler yapmasını pekala bilmiştir. Yolu açan da bu kararlılık olmuştur. Şimdi ivediliği ve önemi ve de mahiyeti çok tartışılan böyle bir konuyla yolu tıkamanın anlamı var mı 

"Bin ölü" sınırı 
BAŞKAN Bush 1 Mayıs 2003'te Irak savaşının "resmen sona erdiğini" ilan ettiği zaman, Saddam rejimini devirmeye yönelik 7 haftalık askeri operasyonda ölen Amerika askerlerinin sayısı 138'den ibaretti. 
Dün Pentagon'da yapılan açıklamada, bu sayının 1000'i bulduğu, ayrıca 7 bin Amerikan askeri personelinin yaralandığı bildirildi. 
Bu hesaba göre, savaş sonrasında ölen Amerikalıların sayısı, askeri harekat sırasında hayatlarını kaybedenlerin 7 katı... 
Bu da, üstün askeri - teknolojik gücüyle Irak savaşını hızlı biçimde kazanan ABD'nin, "barışı sağlama" sürecinde ne kadar başarısız olduğunu gösteriyor. 

PENTAGON'un açıkladığı "bin ölü" bilançosunun sembolik bir anlamı var. 
Başkanlık seçimlerine iki ay kala dünkü açıklamanın bir "kampanya malzemesi" haline geldiği görülüyor. Başkan Bush ve ekibi, "Terörizme karşı savaş bu kayıplara değer" derken, rakibi John Kerry iktidara geldiğinde askerlerin Irak'tan en kısa zamanda çekilmesini sağlayacağı sözünü veriyor. 
"Bin ölü" sözcüğünün gerçekten psikolojik etkisi olacak, Amerikan halkı bu savaş için "Artık yeter" diyecek mi Hafta sonu Gallup'un yaptığı bir ankete göre, Amerikalıların yüzde 51'i savaşın devamından yana görünüyor. 
Şimdi bu değişir mi Yoksa halkın geniş kesimi, Irak savaşının, Bush'un dün tekrarladığı gibi, "ABD'yi uluslararası terörizme karşı korumak" amacıyla sürdürüldüğüne hala inanıyor mu 
Bakalım "bin ölü" psikolojik sınırı, Amerikan halkını nasıl etkileyecek... 



</TEXT>
</DOC>
