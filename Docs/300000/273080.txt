<DOC>
<DOCNO> 273080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yazar/myilmaz.html </URL>
<DATE> 2004/09/19/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Yeni ombudsmanımız Derya Sazak 
</HEADLINE>
<TEXT>

Milliyet, bundan 5 yıl önce Türk basınında çok önemli bir devrimi gerçekleştirdi. 
Bu devrim, gazete içinde ama yazı işlerinden bağımsız olarak çalışacak "okur temsilciliği" kurumunun faaliyete geçirilmesi kararıydı. 
Milliyet, bugün de Türk basınında bu tür bir "öz denetim mekanizması"na sahip olan tek gazete olmakla gurur duyuyor. 
"Okur Temsilcisi" ya da kısaca "ombudsman" adını taşıyan kişinin görevi Milliyet gazetesini okuyucular adına denetlemektir. 
Milliyet Okur Temsilciliği, gazetenin yönetiminin şeffaflaştırılması ve gazete yöneticilerinin okuyucularına hesap verebilmeleri için oluşturulmuş bir iç kurumdur. 
Okur Temsilcisi'nin görevi okuyucuların şik yetlerini, tepkilerini gazete çalışanları ile paylaşmaktır. 
Görevini yerine getirirken hem okurun şik yetlerini dinler hem de gazete yönetiminin ya da yazı işlerinin konuyla ilgili yanıtlarını okuyucuya aktarır. 
Okuyucu ile gazete yönetimi arasında bir köprü olma işlevi vardır. 

Okuyucu ile inatlaşma olmaz Milliyet'in 55 yıla yaklaşan yayın yaşamında temel ilkesi hiç değişmedi Yurtta ve dünyada olup bitenleri okuyucusuna en hızlı ve en doğru biçimde aktarabilmek.. 
Bunun için çok geniş bir kadro her gün yorulmak bilmeden çalışıyor. 
En doğru haberi, en yetkin yorumu, en kapsamlı analizleri sizlere ulaştırabilmek için gayret gösteriyoruz. 
Hayatın tüm renklerini yakalayabilmeniz için değişik ekler yayımlıyor, Milliyet okuyucularının her şeyi "en doğru bilen" olması için çalışıyoruz. 
Gazete yayımlamak çok hızlı dönen bir çarkın içinde, zamana karşı yarışmak demek.. 
Zamana karşı yapılan bu yarışta kimi zaman hatalar yapabiliyoruz. 
Ama biliyoruz ki, hatalarımızı düzeltmek, gerektiğinde özür dilemesini bilmek de okuyucularımıza karşı sorumluluğumuzun önemli bir parçası. 
Gazetemizin sahibi Aydın Doğan'ın söylediği bir söz her zaman Milliyet çalışanlarının kulağındadır Okuyucu ile inatlaşma olmaz 
Milliyet çalışanları, bu bilinçle okuyucunun görüşlerine önem verir, eleştirilerine saygı duyar, işinin esasen okuyucuyu memnun etmek olduğunu bilir. 
Okur Temsilciliği, bu sorumluluğu yerine getirmeyi kurumsallaştıran bir uygulama.. 

Böyle bir uygulama gerekli Yapılan hataları düzeltmek, üretim sürecinde bunların tekrarlanmasını engelleyecek önlemleri geliştirmek için böyle bir uygulamaya ihtiyaç duyuyoruz. 
Milliyet'in Okur Temsilciliği görevini arkadaşımız Yavuz Baydar 5 yıldır sürdürüyordu. 
Milliyet'te okurun görüşüne önem vermeyi kurumsallaştırma yolunda Baydar'ın sürdürdüğü çabaları takdir etmemek de mümkün değil. 
Yavuz Baydar, bu haftadan itibaren Okur Temsilciliği görevinden ayrılıyor. 
Mesleki kariyerini başka alanlarda geliştirecek olan Baydar'ın yeni görevlerinde de başarılı olmasını diliyorum. 
Bayrağı bu kez Milliyet okuyucusunun yakından tanıdığı tecrübeli bir gazeteci devralıyor. Milliyet'in yeni Okur Temsilcisi Derya Sazak olacak.. 
Derya Sazak, Ankara büromuzda muhabir olarak başladığı gazetecilik yaşamında Parlamento Muhabirliği, Ankara İstihbarat Şefliği, Ankara Temsilciliği, Genel Yayın Yönetmenliği gibi önemli görevlerde bulundu. 
Halen de Milliyet'in saygın köşe yazarları kadrosunun önemli bir mensubu.. 
Neredeyse tümü Milliyet içinde geçmiş bir meslek yaşamının kendisine kazandırdığı bilgi ve tecrübeyle Milliyet okuyucularının gözü, kulağı ve sesi olacak. 
Milliyet Yazı İşleri'nden bağımsız olarak, Milliyet ile okuyucuları arasındaki görünmez bağları güçlendirecek.. 
Kendisine bu zor görevde başarılar diliyorum. 



</TEXT>
</DOC>
