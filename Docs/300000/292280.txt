<DOC>
<DOCNO> 292280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/guclu.html </URL>
<DATE> 2004/11/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mustafa Sarıgül 
</HEADLINE>
<TEXT>


Baykal sayesinde son günlerde müthiş bir Sarıgül fırtınası esiyor. Konuştukça, vurdukça, suçladıkça Sarıgül'e olan merak ve ilgi daha da artıyor. Tıpkı Erdoğan'ı başbakanlığa götüren süreçte olduğu gibi... 
Sarıgül, önceki gece, eşi Aylin Hanım'la birlikte Genç Bakış'ta konuğumuzdu. İstanbul Ticaret Üniversitesi öğrencilerinin yanı sıra internet ve telefon aracılığıyla izleyicilerden gelen soruları da yanıtladı. 
Öğrencilerden çok çarpıcı sorular geldi. Ama cevapların aynı derecede tatmin edici olduğunu söylemek zor. Ancak yine de program sonrasında verdiğimiz karnesi, diğer politikacıların pek çoğuyla kıyaslanamayacak kadar parlaktı. 
Gençlerden, yola devam konusunda vize aldı. Reytinglere bakıldığında da durum farklı değil. Türkiye, her yönüyle Sarıgül'ü izlemeye değer buluyor... 
3 Kasım öncesinde, konuğumuz olan R. Tayyip Erdoğan da benzeri sinyaller vermişti. 
O dönemde onun hakkında da fazlasıyla yolsuzluk, usulsüzlük söylentileri vardı. Ama seçmen itibar etmedi. Adliyelerden de bir mahkumiyet kararı çıkmadı. Sonuçta Başbakanlığa kadar geldi. 
Erdoğan gibi, önce parti gençlik teşkilatlarında, ardından belediyecilikte pişen Sarıgül de aynı mutlu sona erer mi Bekleyip göreceğiz... 

Sorular, cevaplar 
Sarıgül'ün en büyük zenginliğinin eşi Aylin Hanım olduğu kesin. Birikimleri de kendisine önemli bir avantaj sağlıyor. Ama donanım konusunda her açıdan yeterli olduğunu söylemek çok zor. Ama bunu kompleks haline getirmiyor. 
Ne benim ne de başkalarının her şeyi bilmesi mümkün değil, diyor ve ekliyor Her konuda bilgim yok ama bugün olduğu gibi gelecekte de her konuda alanının en iyileriyle çalışacağım diyor. Demeye diyor ama olası bir genel başkanlık ve başbakanlık yarışında yakın çevresinde kimler var Hiç kimse bilmiyor. Yıpranmasınlar diye sır gibi saklıyor. 
En sinirlendiği soru Miting paraları nereden geliyor, Amerika'dan mı, sorusu oldu. Amerika'dan icazet alınmadan liderlik yapılmıyor. Siz de gidip icazet aldınız sorusu bile o kadar sinirlendirmemişti. Cevabı Mitingler öyle pahalı organizasyonlar değil, masrafı katılanlar paylaşıyor, şeklinde oldu. 
Bir hayran kitlesi yarattığı kesin. Siyasete küsen gençler ve kadınlar üzerinde de etkili. Kolay diyalog kuruyor. Ama inandırıcılık konusunda henüz çok yol kat edebilmiş değil. Karnede, samimiyetten kazandığı yüksek puanı, inandırıcılıkta alamadı. 
Peki hoşgörülü mü Öğrenciler bu konuda da nabız yokladı Genel Başkan olursanız, Baykal ve arkadaşlarına tavrınız nasıl olur, dediler. Devri sabık yaratmayacağını söyledi. 
Özetin özeti Sarıgül, Türkiye'yi yönetmeye kararlıysa, mevcut değerlerini kaybetmeden, bireyselliği ve amatörlüğü bir kenara bırakmalıdır. Yüksek çıtalar, yüksek beklentiler yaratır. Karşılanmadığında da beraberinde hayal kırıklıkları getirir. Ne CHP'nin ne de Türkiye'nin liderler konusunda yeni bir hayal kırıklığına tahammülü kalmadı... 



</TEXT>
</DOC>
