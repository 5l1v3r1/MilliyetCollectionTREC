<DOC>
<DOCNO> 292480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas04.html </URL>
<DATE> 2004/11/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çifte gökkuşağı 
</HEADLINE>
<TEXT>

     Hilmi DUYAR DHA 

BALIKESİR'de, yağış sonrası gökyüzünde oluşan çift gökkuşağı, görenleri şaşırttı. Doğada çok nadir görünen çift gökkuşağı önceki gün 16.00 sıralarında yağan yağmurdan sonra oluştu. Şehrin her tarafından izlenebilen gökkuşağı kısa bir süre görünse de, doğa severler ile fotoğraf meraklıları, ender görülen doğa olayını görüntüledi. 
     5-6 dakika süreyle Balıkesir semalarını süsleyen çift gökkuşağından önce sönük olanı kayboldu, ardından diğeri silindi. Gözlerini gökyüzünden ayıramayan Balıkesirliler, ilk kez çift gökkuşağını gördüğünü belirtti. Meteoroloji yetkilileri, biri çok parlak, diğeri soluk iki gökkuşağının, yağmur damlalarının geniş alana farklı yoğunlukta dağılması nedeniyle oluştuğunu söyledi. 
     
     GÖKKUŞAĞI 

     Güneş ışınlarının yağmur damlaları tarafından kırılması ve yansıması sonucunda oluşan yarım çember şeklindeki renkli yay. Gökkuşağı, görülebilir ışık spektrumlarının kırmızı, turuncu, sarı, yeşil, açık mavi, koyu mavi, mor tüm renklerini içerir. 
     Genellikle bir yağmur sağanağı sonrasında havanın içinde bulunan su damlalarına güneş ışınlarının gelmesiyle görünür hale gelir. Gökkuşağı daima havada güneşin karşı tarafında oluşur. 
     
</TEXT>
</DOC>
