<DOC>
<DOCNO> 285417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko25.html </URL>
<DATE> 2004/11/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sabancı Holding yeniden su sektöründe... 
</HEADLINE>
<TEXT>

     Sabancı Grubu, damacana ambalajlarda piyasaya sunulan Saka markası ile yeniden su sektörüne girdi. 
     Sabancı Holding Gıda ve Perakendecilik Grup Başkanı Haluk Dinçer, Holding Yönetim Kurulu Başkanı Güler Sabancı'nın da katıldığı ''Saka Su''nun tanıtıldığı basın toplantısında yaptığı konuşmada, Piyale'nin ardından Saka ile yepyeni bir öykünün başlangıcını kutladıklarını, Piyale'deki başarılarının Saka'nın geleceğiyle ilgili ipuçları vereceğini söyledi. 
     Dinçer, Sabancı Grubu'nun gıda sektöründeki köklü geçmişinde büyük bilgi birikimi ve tecrübenin söz konusu olduğunu ifade ederek, şöyle devam etti 
     ''İşte GıdaSa olarak vizyonumuz, Sabancı'nın bu çok değerli mirasını başarıyla geleceğe taşımak. Saka markasıyla yeniden girdiğimiz su pazarındaki hedefimiz, Sabancı'nın gıda sektöründeki bilgi birikimini, su pazarında daha önce edindiğimiz deneyimle harmanlayarak çok kısa sürede liderlik koltuğuna oturmak. Cebimizdeki her 100 liranın ortalama 25'ini beslenmek için harcarken, ülkemizde henüz emekleme döneminde bir gıda sektörü olduğunu görüyoruz.'' Haluk Dinçer, şu anda damacana ambalajda piyasaya sunulan Saka'nın kısa bir süre sonra pet şişelerle de satılacağını bildirdi. 
     
     ''CİROMUZ 300 MİLYON DOLARA YAKLAŞTI'' 
     GıdaSA'nın içecek sektöründeki hedeflerinin sadece su ile sınırlı olmadığını dile getiren Dinçer, yakın gelecekte sektöre getirecekleri başka yeniliklerin de olacağını, Sabancı'nın gıda alanındaki büyüme platformu olacak GıdaSA'nın yeni gıda kategorileriyle, yeni markalarla hızla büyümeye devam edeceğini söyledi. 
     Dinçer, 2004 yılı cirolarının 300 milyon dolara yaklaştığını, önümüzdeki yıl ise 400 milyon doları aşmayı hedeflediklerini belirterek, ''Biliyorum yolumuz uzun ama biz çok hızlıyız. Sabancı'yı gıdada da, diğer sektörlerde olduğu gibi lider konuma getirmeye kararlıyız. İnanıyorum ki GıdaSA ailesi taşıdığı ekip ruhu, hızı, kararlılığı ve motivasyonu ile çok daha büyük hedeflere ulaşacak bir potansiyele sahip'' dedi. 
     
     ''25 MİLYON DOLARLIK YATIRIM YAPILDI'' 
     GıdaSA İçecek Genel Müdürü Adnan Erem de, Türkiye'de su pazarında yılda 5.5 milyar litre su satıldığını ve 640 milyon dolarlık bir büyüklük bulunduğunu kaydederek, İstanbul'da evlerin yüzde 75'inde damacana su kullanıldığını, Anadolu'da bu pazarın geliştiğini vurguladı. 
     Erem, damacana pazarının 2007'de yıllık 5 milyar litre, 2009'da 5.3 milyar litreye ulaşmasını öngördüklerini ve bunun 350 milyon dolar seviyesinde bir iş hacmini ifade ettiğini söyledi. 
     2005 sonunda İstanbul'un en çok satan 2 su markasından biri olmayı hedeflediklerini belirten Erem, Saka Su'yu yakın zamanda Ankara'da da tüketicilerle buluşturacaklarını ve önümüzdeki 5 yıl içinde Türkiye pazarının yüzde 80'inde bulunmayı planladıklarını bildirdi. 
     Adnan Erem, tüketicilerin suda güvenilir firma ve marka, kaliteli ürün, iyi hizmet ile damak tadına uygun lezzet gibi özellikler aradıklarına işaret ederek, Sakarya'daki kaynağından çıkan doğal kaynak suyu Saka'nın AB standartlarında yüzde 100 hijyenik koşullarda ambalajlandığını vurguladı. 
     Saka için Adapazarı'nda 17 bin metrekarelik kapalı alan inşa edildiğini ve şu ana kadar 25 milyon dolarlık yatırım yapıldığını belirten Erem, yatırımların bundan sonra da devam edeceğini söyledi. 
     Erem, İstanbul'da satışına başlanan Saka'nın fiyatını 3.25 YTL olarak belirlediklerini, Ankara'da da bu fiyattan satacaklarını kaydederek, ''Türkiye'de petrol fiyatlarında önemli dalgalanmalar olmadığı sürece bu fiyatı koruyacağız'' dedi. 
     
     ''SU, BİZİM ANA İŞLERİMİZDEN BİRİ'' 
     Konuşmasının ardından soruları da yanıtlayan Erem, evlere servis şeklinde satılacak Saka Su için İstanbul'da 110 servis noktası oluşturulduğunu kaydetti. 
     Erem, ''Sabancı Grubu neden 1 yıl sonra tekrar su işine döndü'' sorusuna, ''Su, bizim ana işlerimizden biri. Sabancı Grubu'nun Danone ile ortaklığının sona ermesinden sonra kendi suyunu bugün tekrar Türk tüketicisine sunuyor'' yanıtını verdi. 
     Gazlı, mineralli, aromalı sularla ilgili üzerinde çalıştıkları başka ürünler de bulunduğunu belirten Erem, 2005 sonunda üretimde 100 milyon litrelik bir rakama ulaşmayı hedeflediklerini bildirdi. 
     Adnan Erem, ''Şebeke suyunun içilebilmesine yönelik çalışmalar varken, neden böyle bir işe girdiniz '' sorusu üzerine, kanalizasyon ve inşaat ile ilgili ekipman ve altyapının olduğu bir yerde şebeke suyunun içilebilir olamayacağını, dünyanın hiçbir gelişmiş ülkesinde tüketicinin istediği kalitedeki içme suyunun şebeke sularından karşılanmadığını söyledi. Erem, ''Bu Paris'te de, Londra'da da böyledir'' dedi. 
     Erem, ''Nasıl bir politika izleyip pazarda 2. olmayı hedefliyorsunuz Fiyat avantajı yeterli mi '' sorusu üzerine ise, fiyatın kesinlikle bunda yeterli olmayacağını, tüketicilerin sudan beklediği kriterleri birarada bulundurarak bu hedefe ulaşmayı planladıklarını vurguladı. 
     Başka bir soru üzerine de Erem, İstanbul'da 20'ye yakın markalı ve 200'e yakın markasız su bulunduğunu, markalı pazarda belirgin ve ön plana çıkmış bir lider bulunmadığını söyledi. 
     
     ''EVLERDE MARKALI, OFİSLERDE MARKASIZ SU KULLANILIYOR'' 
     Türkiye'de su sektöründe merdivenaltı üretimin en önemli nedeninin damacanalarda kabartma bulunmaması olduğuna dikkat çeken Erem, Sağlık Bakanlığı ile 2 yıl önce yapılan çalışma kapsamında 2005 Mayıs ayından itibaren her firmanın ancak kendi kabartması olan damacanalara dolum yapabileceğini, bunun da merdivenaltı üretimi engelleyeceğini ifade etti. 
     Adnan Erem, İstanbul'da günde 400 bin şişe su satıldığını, evlerde yüzde 80 markalı, ofislerde ise yüzde 80 markasız su kullanıldığını söyledi. 
     Saka isminin nereden geldiği sorusu üzerine Erem, bu ismin tüketicilere sorulan birçok isim içinde en beğenilen olduğunu vurgulayarak, ''Ambalajlı su daha çok Türkiye'nin batısında tüketiliyor. Biz de Sakarya'da, İstanbul ve Ankara'ya yakın en iyi su kaynağını devletten kiraladık. Saka ismi kaynağından geliyor'' diye konuştu. 
     Sabancı Holding Yönetim Kurulu Başkanı Güler Sabancı, toplantının ardından gazetecilerin sorusu üzerine, Türkiye'de gıda ve su sektörünün yüksek bir büyüme potansiyeline sahip olduğunu vurgulayarak, ''Herkese yetecek kadar pazar var'' dedi. 
     
</TEXT>
</DOC>
