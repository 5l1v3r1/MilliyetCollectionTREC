<DOC>
<DOCNO> 254977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/axspo02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan av peşinde 
</HEADLINE>
<TEXT>


Galatasaray, Gallardo'nun transferi çıkmaza girince kendine yeni hedefler belirledi. Arjantin'de yoğun temaslara başlayan yönetim, iki sambacı Rivaldo ve Djalminha'yı da yakın markaja aldı 

HALİL ÖZER 

Hesaplar değişti 
SARI - Kırmızılı kulüpte Gallardo'nun transferinin zora girmesi yönetimi yeni hedeflere itti. Teknik Direktör Gheorghe Hagi'nin virtüöz görevini üstlenecek bir 10 numara bulunması isteği üzerine çalışmalarını sürdüren yönetim, Arjantin'deki diğer adayları da masaya yatırdı. Yoğun bir çalışma içine giren yönetim, orta sahada takımın yükünü sırtlayabilecek yıldız isimlerle bağlantıya geçti. 

Hagi'den veto 
YÖNETİMİN alternatif listesinde yer alan Rivaldo'nun, Galatasaray'a gelmek için hazır olduğu iddia edildi. Ancak Hagi'nin, Brezilyalı yıldızın uzun zamandır futbol oynamaması yüzünden isteksiz davrandığı bildirildi. Şu anda boşta kalan Rivaldo'ya Katar'dan teklif geldiği, ancak yılda 30 maç oynama garantisi istendiği için tecrübeli oyuncunun olumsuz yanıt verdiği ifade edildi. 

İbre Djalminha'da 
TAFFAREL'İN eski menajeri Henuada, Rivaldo'nun tercihini Galatasaray'dan yana kullanmak istediğini ve görüşmeye hazır olduğunu açıkladı. Ancak yönetim, Hagi'nin de istememesi nedeniyle bu isme sıcak bakmıyor. Uzun süredir listede yer alan Djalminha ile de temaslar devam ediyor. Deportivo'dan bonservisini alan Djalminha'nın fiyatı istenen rakama çekilirse, transferi gerçekleşecek. 

Kral müjde 
HOLLANDA kampında sakatlanmasının ardından bir süre çalışmalardan geri kalan Hakan Şükür ve Hasan Şaş'ın büyük ölçüde iyileştiği bildirildi. Boyun fıtığı nedeniyle ağrı çeken Hasan ile, sol kasığında gerilme bulunduğu için tedavi gören Hakan Şükür'ün, çarşamba günü Kızılyıldız ile oynanacak karşılaşmada forma giyebilecekleri ifade edildi. 

Hagi yumuşadı 
Peş peşe oynanan hazırlık maçlarının ardından oyuncuların yorgun düşmesi üzerine Teknik Direktör Hagi dün sürpriz bir şekilde takımı serbest bıraktı. Rumen hoca, Maasmechelenz maçında forma giyen oyunculara öğlene kadar masaj yaptırıp, havuza girmelerini istedi, daha sonra da akşam yemeğine kadar takıma izin verdi. 

Geçiş serbest 

BOZHAN MEMİŞ 

Özel kartlar 
GALATASARAY'da kombine kartlar 19 Temmuz'dan itibaren satışa çıkacak. İlk etapta satışa sunulacak olan kapalı ve numaralı tribüne ait 7 bin biletin fiyatları perşembe günü belirlenerek, gazete ilanlarıyla duyurulacak. Öte yandan yönetim, kombine kartlarını çift yönlü hazırlayacak. Kartın bir tarafında Ali Sami Yen, diğer yönde ise Olimpiyat Stadı'na giriş için kombine ve kart numarası yer alacak. 

Durmak yok 
YÖNETİMİN, Ali Sami Yen Stadı ile ilgili çalışmaları da aralıksız sürüyor. Numaralı tribündeki koltukların her biri tamir edilerek, yerlerine monte ediliyor. Stadın bütün eksiklerinin 25 Temmuz'a kadar tamamlanarak, yeni sezona yetiştirileceği bildirildi. Stadın dış cephesinde yeni düzenlemelere başlanırken, çimlerdeki bakım çalışmalarının ise son aşamaya geldiği açıklandı. 



</TEXT>
</DOC>
