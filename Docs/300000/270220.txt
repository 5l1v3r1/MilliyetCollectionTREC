<DOC>
<DOCNO> 270220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/dunya/axdun01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak direnişçilerin elinde' 
</HEADLINE>
<TEXT>


ABD'nin Irak'taki askeri kaybı 1000'i aşarken, Washington ülkenin büyük bölümünün direnişçilerin kontrolünde olduğunu itiraf etti 

SEMA EMİROĞLU New York 


Irak'ta ölen Amerikalı askerlerin sayısı 1000'i geçerken, ABD yönetimi, Irak'ın önemli bölümlerinin Iraklı direnişçilerin kontrolünde olduğunu itiraf etti. Amerikan ve Irak kuvvetlerinin bu bölgeleri ne zaman ele geçireceğinin kesin olmadığını açıkladı. Bu itiraf, Savunma Bakanı Donald Rumsfeld ve Genelkurmay Başkanı Orgeneral Richard Myers tarafından düzenlenen basın toplantısında yapıldı. 
İsyancıların kontrolünde olan bölgeler arasında "Sünni Üçgeni" denilen Ramadi, Felluce, Bakuba ve Samara kentleri ile Bağdat'ın kuzeyi ve batısı da bulunuyor. Özellikle Irak'ın, ocakta yapılacak seçimlere kadar yatıştırılamayacağından kaygı duyan Amerikalı yetkililer, bu durumda meşru sayılacak bir seçimin yapılamayacağından korkuyorlar. Seçimlerin ertelenmesinin ise, Irak'ın Şii çoğunluğunu kızdıracağına kesin gözle bakılıyor. 
Savunma Bakanlığı'nın Pentagon kayıtları ise Irak'ta ölen Amerikan askeri sayısının dün akşam itibarilyle 1004 olduğunu ortaya koydu. Böylece ölü asker sayımında önemli bir psikolojik sınır olan 1000 rakamı aşıldı. 


</TEXT>
</DOC>
