<DOC>
<DOCNO> 275058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko06.html </URL>
<DATE> 2004/09/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Vergi barışında son 5 gün... 
</HEADLINE>
<TEXT>

     Vergi barışı uygulamasında son 5 güne girilirken, Gelirler Genel Müdürlüğü, uygulamadan yararlanan mükellefleri kalan taksitleri 30 Eylül akşamına kadar yatırmaları için uyardı. 
     2003 yılı Şubat ayında yürürlüğe giren Vergi Barışı Kanunu ile hayata geçirilen vergi barışı uygulamasındaki taksit ödeme dönemi, kamu kuruluşları ve belediyeler dışındaki mükellefler için 30 Eylül Perşembe günü mesai saati bitiminde sona erecek. 
     Kanun'da 30 Haziran 2004 olarak belirlenen son ödeme günü, yeni bir yasal düzenleme ile 3 ay uzatılmıştı. 
     Uygulamanın son günlerine girilirken, Gelirler Genel Müdürlüğü de, vergi barışından yararlanmak için müracaat eden, ancak şu ana kadar taksitlerini düzenli ödemeyen borçlulara son bir uyarıda bulundu. 
     Vergi barışı uygulamasının, vergi borcu bulunan mükellefler için çok büyük kolaylıklar getirdiğine dikkat çeken Genel Müdürlük, başvuru sahiplerinin kalan borçlarını ödemesi gerektiğinin altını çizdi. Gelirler Genel Müdürlüğü, borçlu mükelleflere şu mesajı iletti 
     ''Vergi barışından yararlanan vergi mükelleflerinden, taksitlendirilen vergi borçlarını ödemeyenler, 30 Eylül akşamına kadar, kalan vergi borçlarını mutlaka yatırsınlar. Bir daha vergi barışı uygulamasına gidilmeyeceğini de unutmasınlar. 
     Vergi barışı, mükellefler için son bir fırsattı, bu fırsatı kaçırmasınlar. 
     30 Eylül akşamına kadar varolan taksitlerin ödenmemesi halinde, kalan borç, vergi barışı öncesi duruma dönecek ve bir anda 4-5 katına yükselecektir. Gelir idaresinin yapacağı takibatlar, ileride borçlu mükelleflerimiz nezdinde çeşitli sıkıntılara yol açacaktır. Mükelleflerimiz, bu durumu da gözönünde bulundurarak, kalan taksitlerini Perşembe akşamına kadar yatırarak, bu son fırsatı heba etmesinler.'' 
     
     YASAL TAKİBATA GEÇİLECEK 
     Bu arada yetkililer, 1 Ekim'den itibaren, vergi barışı için başvurup da, vergisini yine ödemeyenler nezdinde işlem yapılmaya başlanacağını bildirdiler. 
     Yetkililer, borçlu mükelleflerin listelerinin zaten ellerinde olduğunu, verilen süre içinde vergisini yatırmayanlar için her türlü yasal takibata başvurulacağını belirttiler. 
     
     4.5 KATRİLYONUN ÜZERİNDE PARA GELDİ 
     Öte yandan A.A muhabirinin edindiği bilgiye göre, vergi barışı uygulaması ile Ağustos ayı sonu itibarıyla 4.5 katrilyon liranın üzerinde gelir elde edildi. 
     Vergi Barışı Kanunu çıkarılırken, uygulama ile 3.6 katrilyon lira vergi toplanması hedeflenmişti. İlk 6 taksidin yatırıldığı 2003 yılı sonunda vergi barışından gelen para 2 katrilyon 8 trilyon 755 milyar lira olmuştu. 
     8. taksidin ödendiği bu yılın Nisan ayı sonunda ise toplam gelir rakamı, 3 katrilyon 674 trilyon 171 milyar lira olarak gerçekleşmişti. 
     3 aylık uzatma öncesi, son taksidin yatırılacağı ay olan Haziran ayı sonunda ise vergi barışındaki toplam gelir 4.3 katrilyon liraya ulaşmıştı. Ağustos ayı sonunda ise 4.5 katrilyon lirayı aşan vergi barışı toplam gelirinin, Eylül içinde yatan vergilerle 5 katrilyon liraya yaklaşması bekleniyor. 
     
</TEXT>
</DOC>
