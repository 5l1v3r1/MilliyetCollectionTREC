<DOC>
<DOCNO> 288640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/ekonomi/eko01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Akdeniz Koleji icrayla satışa çıktı 
</HEADLINE>
<TEXT>


Akdeniz Koleji, bahçesindeki ağaçlar, öğrencilerin halkoyunları kıyafetleri de dahil olmak üzere toplam 9.8 trilyon liraya icra kanalıyla satılıyor 


Antalya'daki Özel Akdeniz Koleji, alacak verecek meselesi nedeniyle 9 trilyon 812 milyar liraya, icra kanalıyla satışa çıkarıldı. Toplam 3 bin 980 metrekare alana kurulu Akdeniz Koleji, Adem Tolunay'ın alacağına karşılık okul sahibi Abdülkadir Özkan hakkında açtırdığı icra davası sonucu Antalya 5. İcra Müdürlüğü'nce, bahçesindeki 9 akasya, 22 kavak, 2 manolya, 2 oya, 6 narenciye, 3 çam, 1 hurma, 2 nar ağacı ve fidanları, çocuk bahçesindeki oyuncaklar, öğrencilerin etkinliklerde giydikleri halkoyunları giysileri de dahil olmak üzere toplam 9 trilyon 812 milyar liraya satışa çıkarıldı. 

Eğitim devam edecek 
Avukat Bahadır Kalaycı, okulun satışının gerçekleşmesi halinde, eğitim ve öğretimde aksaklığa yol açılmayacağını, öğrencilerin ve velilerin mağdur edilmeyeceğini söyledi. Adem Tolunay da, okulun satışının gerçekleşmesi halinde bu okulu Milli Eğitim Bakanlığı'na devredeceklerini bildirdi. 
Akdeniz Koleji Genel Müdürü Ramazan Dursun ise okulun 22 Haziran 2002 tarihinde eski sahibi Mahmut Celal Ünal'dan alacağı bulunan Abdülkadir Özkan tarafından, alacaklarına karşılık alındığını belirtti. Dursun, okulun başka alacaklıları tarafından 2- 3 kez icra kanalıyla satışa çıkarıldığını, ancak satılamadığını da sözlerine ekledi. 
Abdülkadir Özcan, Antalya'da 11 yıl önce eğitim ve öğretime başlayan Akdeniz Koleji'ni 2001'de ekonomik kriz nedeniyle alacaklarına karşılık olarak aldı. 


</TEXT>
</DOC>
