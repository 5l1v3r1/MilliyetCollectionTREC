<DOC>
<DOCNO> 284712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/dunya/adun.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığa Usame bombası 
</HEADLINE>
<TEXT>


El Kaide lideri Bin Ladin, ABD halkına, "Güvenliğiniz Bush'a ya da Kerry'ye değil, size bağlı" diye seslenen video kasediyle Amerikan seçim kampanyasına damgasını vurdu 

Yasemin Çongar - Washington 


Başkanlık seçimlerine 48 saat kala, ABD seçmeni, Başkan George W. Bush'u ya da Demokrat rakibi Senatör John Kerry'yi değil, El Kaide lideri Usame Bin Ladin'i konuşuyor. Aylardır başa baş giden seçim yarışının sonucunu, ekimdeki sürprizli bir olayın belirleyebileceği beklentisi, önceki güne kadar, "Bin Ladin'in yakalanması, Bush'a zafer getirir" formülüne indirgenmişti. Ancak El Kaide liderinin, 13 ay aradan sonra ilk kez bir video kaydıyla yeniden gündeme gelmesi ve doğrudan ABD halkına seslenerek, "Güvenliğiniz Kerry'nin, Bush'un ya da El Kaide'nin elinde değil, kendi ellerinizde" demesi, havayı bir anda değiştirdi. 

Sonucu etkileyebilir 
Şimdi, "Ekim sürprizini Bush değil, Bin Ladin yaptı" diyen gözlemciler, El Kaide liderinin son çıkışının seçmen tavrına olası etkisini tartışıyorlar. Tahminler, Bin Ladin'in 11 Eylül'ü hatırlatan mesajının, seçimlerde "terör ve korku" faktörünü yeniden ön plana çıkararak, Başkan Bush'a yarayabileceği yönünde. Ancak bir kısım kararsız seçmenin de, "11 Eylül'ün sorumlusunun cezalandırılamamış olmasından" Bush'u sorumlu tutarak Kerry'ye yönelebileceği belirtiliyor. 

Adayların tepkisi 
Video kaydında yaşlanmış ancak sağlıklı görünen ve ABD'deki siyasi gündemi yakından izlediğini yansıtan Bin Ladin, hakkındaki "ağır yaralı ya da ölmüş olabilir" söylentilerine bir anda son verdi. Amerikan televizyonları, Bin Ladin kasedini yayınlarını keserek duyururken, adaylar da zaman geçirmeden kasede tepki verdiler. Kerry, "Amerikalılar olarak, Bin Ladin'i ve teröristleri yakalama ve yok etme konusunda kesinlikle birleşmiş durumdayız" dedi. Başkan Bush ise, "Amerikalılar, ülkemizin düşmanının söylediklerinden etkilenmeyecektir. Senatör Kerry'nin de bu fikirde olduğuna eminim" diye konuştu. 

Moore'dan etkilenmiş 
Bin Ladin'in kasette, "Amerikan başkomutanının, 2 kuledeki 50 bin vatandaşını dehşetle yüzyüze bırakıp çocuklara bir keçinin maceralarıyla ilgili kitap okuyacağını düşünemezdik" diyerek, 11 Eylül saldırılarından ilk haberdar edildiğinde Florida'da bir ilkokulda olan Bush'un yaşadığı tereddüdü hatırlatması da tartışılıyor. 
El Kaide liderinin "Bu, bize operasyonlarda gereksindiğimizin 3 katı zaman verdi" demesi, ABD halkına, yönetmen Michael Moore'un "Fahrenheit 9 11" filminin ilgili bölümlerini hatırlattı. Ancak tahmimler, bu eleştirinin seçimlerde, Bush'a zarardan çok yarar getireceği yönünde. 


</TEXT>
</DOC>
