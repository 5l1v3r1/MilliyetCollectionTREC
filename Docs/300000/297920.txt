<DOC>
<DOCNO> 297920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy11.html </URL>
<DATE> 2004/12/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Afyon ilinin adı 'Afyonkarahisar'' oluyor... 
</HEADLINE>
<TEXT>

     TBMM İçişleri Komisyonu'nda, Afyon ilinin adının, ''Afyonkarahisar'' olarak değiştirilmesine ilişkin kanun teklifi kabul edildi. 
     Komisyonda, AK Parti Afyon Milletvekili Mahmut Koçak ile il milletvekillerinin verdiği kanun teklifi ele alındı. 
     Koçak, komisyonda teklifin gerekçelerini açıklarken, yapılacak isim değişikliğinin bütçeye hiçbir yük getirmeyeceğini belirtti. Koçak, Afyon ilinin adının cumhuriyetin ilk yıllarından itibaren, ''Afyonkarahisar'' olarak kullanılageldiğini de hatırlattı. 
     Afyon Kocatepe'deki Atatürk Anıtı'nın kaidesinde de ''Afyonkarahisar'' ilinden söz edildiğini söyleyen Koçak, Afyon ilinin ''tarihsel kimliği ile anılması gerektiğini'' ifade etti. 
     Komisyonda, ''Afyon ilinin adının, ''Afyonkarahisar'' olarak değiştirilmesi hakkındaki kanun teklifi kabul edilirken, oylama öncesinde bazı milletvekilleri, Koçak'tan, ''olumlu oy verme karşılığında komisyon üyelerini ilin kaplıcalarında ağırlamasını'' isteyerek, espriler yaptılar. Koçak da üyelere ''Afyon kaymağı'' getireceğini söyledi. 
     Komisyonda, ''Polis Yüksek Öğretim Kanununda Değişiklik Yapılmasına Dair Kanun Tasarısı''nın görüşmeleri, Emniyet Genel Müdürlüğü yetkilisinin toplantıya gelmemesi nedeniyle ertelendi. 
     AK Parti Erzurum Milletvekili Mustafa Ilıcalı'nın, İstanbul'daki trafik hizmetleri ve düzenlemesinin tek elde toplanmasını öngören, ''İstanbul Ulaşım İdaresi Genel Müdürlüğünün Kuruluş ve Görevleri Hakkındaki Kanun Teklifi'', kurulan alt komisyona havale edildi. 

     
</TEXT>
</DOC>
