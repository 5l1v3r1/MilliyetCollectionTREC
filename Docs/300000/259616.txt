<DOC>
<DOCNO> 259616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonyas04.html </URL>
<DATE> 2004/07/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
''Kedi kadın'' Halle Berry'nin dublörü bir erkekmiş .. 
</HEADLINE>
<TEXT>

     ''Kedi Kadın-Catwoman'' adlı filmde daracık kostümle oradan oraya zıplayan, herkesi şaşırtan bir kıvraklıkla kedilere taş çıkartan Halle Berry'nin yerine bu hareketleri bir erkeğin yaptığı ortaya çıktı. 
     Internetteki ''askmen'' sitesinin haberine göre, Halle Berry'nin Sharon Stone ile başrolünü üstlendiği son filmi ''Kedi Kadın''daki dublörü bir erkek. 
     Berry'nin dublörlüğünü üstlenen 29 yaşındaki Nito Larioza'nın, bu göreve, Berry ile aynı renk, uzunluk ve görünüme sahip olduğu için seçildiği ifade edildi. 
     Filmin özellikle ''Kedi Kadın''ın akrobatik figürler yaptığı tehlikeli sahnelerinde Berry'nin yerine geçen Larioza'nın, görevini alnının akıyla başardığı belirtildi. 
     
     BİLİN BAKALIM, KOSTÜMÜN İÇİNDE KİM VAR 

     Oscarlı güzelin dublörü Larioza, bazı sahneler çok hızlı geçtiği için Berry'nin mi, kendisinin mi göründüğünün asla fark edilemeyeceğini belirterek, ''Bazı sahneler çok süratli geçiyor. Onun yerine geçtiğimi fark etmek, kostümün içinde kimin bulunduğunu anlamak çok zor'' dedi. 
     Bazı sahnelerinde Larioza'nın ''Kedi Kadın'' kostümünü giyerek kamera karşısına geçtiği film, geçen hafta ABD sinemalarında gösterime girmişti. ''Monster's Ball'' filmiyle Oscar ödülünü kucaklayan Halle Berry, geçtiğimiz günlerde yaptığı bir röportajında, bu film için kedileri haftalarca inceleyerek hareketlerini birebir öğrendiğini açıklamıştı. 
     ''Kedi Kadın'' karakterini daha önce 1960 yılında Eartha Kitt, 1966'da Julie Newmar ve son olarak da 1992 yapımı ''Batman Dönüyor-Batman Returns'' adlı filminde ünlü aktris Michelle Pfeiffer canlandırmıştı. 
     
</TEXT>
</DOC>
