<DOC>
<DOCNO> 299939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo15.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ligin ilk yarısında hakemler ve notları... 
</HEADLINE>
<TEXT>

     Futbol Federasyonu'nun bu yıl ilk kez Birinci Süper Lig'de görev alan hakemlere verilen gözlemci notlarını açıklamaya başlamasıyla birlikte, ligin ilk yarısında hakemlerin başarı düzeyleri de belirlenmiş oldu. 
     A.A muhabirinin derlediği gözlemci notlarına göre ligin ilk yarısındaki karşılaşmalarda maçlar 7.72'lik not ortalamasıyla yönetilirken, en başarılı yönetim 8.04 ortalamayla 6. haftada, en kötü yönetim ise 7.32 ortalamayla 2. haftada yaşandı. 
     Ligin ilk yarısında gözlemciler tarafından en yüksek başarı notu, 7. haftadaki Akçaabat Sebatsor-Çaykur Rizespor ve 12. haftasındaki Diyarbakırspor-Galatasaray karşılaşmalarında hakemler Orhan Erdemir ve M.Selçuk Dereli tarafından sergilendi. Bu karşılaşmalarda hakemler 9.2 ile ilk yarıdaki en yüksek gözlemci notunu aldılar. 
     İlk yarının en kötü maç yönetim notuysa gözlemciler tarafından 14. haftada Samsunspor-Beşiktaş karşılaşmasının hakemi Mustafa Çulcu'ya verildi. Çulcu, bu maçtaki yönetimiyle gözlemciden ligde 6'nın altında verilen tek not olan 5.8 aldı. 
     Kötü yönetim açısından bu karşılaşmayı 2., 3., 5. ve 7. haftalardaki Konyaspor-Çaykur Rizespor, Galatasaray-Çaykur Rizespor, Sakaryaspor-Beşiktaş ve Gaziantepspor-Diyarbakırspor maçlarındaki 6.0'lık yönetimler izledi. 
     
     EN BAŞARILI HAKEMLER 

     Gözlemcilerin verdiği notlar esas alındığında, görev aldığı 6 lig maçında 8.3 not ortalaması yakalayan Orhan Erdemir, ligin en başarılı hakemi olarak ortaya çıkıyor. 
     Bu hakemi yönettiği 8 maçtaki 8.13'lük not ortalamasıyla Cüneyt Çakır ve 5 maçtaki 8.08'lik not ortalamasıyla Hüseyin Göçek izledi. 
     Ligin ilk yarısında en çok görev alan hakemlerden Kuddusi Müftüoğlu 7.9, Cem Papila ve Fırat Aydınus 7.8, Cem Deda da 7.61 not ortalamasıyla maç yönetti. 
     
     3 BÜYÜKLER, MAÇLARINDAKİ HAKEM NOT ORTALAMALARINA BAKILDIĞINDA İLK 10'DA YER ALAMADI 

     Birinci Süper Futbol Ligi'nde görev alan hakemlerin sergiledikleri yönetimlere verilen gözlemci notları, ligin ilk yarısındaki puanlandırmalar esas alındığında, karşılaşmanın zorluk düzeyi ve takımların güçleriyle ilişkili bir görünüm çiziyor. 
     A.A muhabirinin gözlemci notlarından derlediği bilgiye göre, ligde en başarılı yönetimler, nispeten ''risksiz'' olarak adlandırılan takımların karşılaşmalarında sergilendi. 
     İlk yarıda en düşük notun verildiği 17 hakem yönetimi, 2'si derbi olmak üzere Fenerbahçe, Galatasaray, Beşiktaş ve Trabzonspor'un yer aldığı 10 maçta sergilenirken, gözlemci notlarına göre en başarılı hakem yönetiminin sergilendiği 20 karşılaşmadan yalnızca 6'sı bu takımların maçlarında ortaya çıktı. Hiçbir derbi karşılaşmasındaki yönetim ise en başarılı not istatistiğine girmeye yetmedi. 
     
     EN ŞANSLI SAKARYASPOR, EN ŞANSSIZ BEŞİKTAŞ 

     Takımlar, ligin ilk yarısında yaptıkları karşılaşmalarda maçın hakemine verilen nota göre değerlendirildiğinde Sakaryaspor, 8.37 not ortalamasıyla en az hakem hatasına maruz kalan takım olarak öne çıkarken, Beşiktaş bu konuda en şanssız takım konumunda bulunuyor. 
     Beşiktaş karşılaşmalarının hiçbir hakemi, gözlemcilerden haftanın ''en yüksek notunu'' almayı başaramazken, bu takımın maçlarını yöneten hakemler, 17 karşılaşmanın 6'sında gözlemcilerden haftanın ''en kötü'' notunu aldılar. 
     Karşılaşmaları 7.18 başarı düzeyiyle yönetilen Beşiktaş, hakem başarı düzeyi esas alındığında, 18 takım içinde en hatalı yönetime maruz kalan takım olarak ortaya çıkıyor. 
     
     BEŞİKTAŞ, EN İYİLER İÇİN DE KABUS OLDU 

     Ligin ilk yarısını genel olarak kötü hakem yönetimleriyle geçiren Beşiktaş, maçlarına bir önceki haftanın en başarılı olarak değerlendirilen hakemler verildiğinde bile kötü yönetimden kurtulamadı. 
     Ligin 10. haftasındaki Ankaragücü ile deplasmanda yaptığı karşılaşmayı yöneten Oktay Demiray ile 15. haftada evinde İstanbulspor ile yaptığı karşılaşmayı yöneten Fırat Aydınus, bir önceki haftadaki yönetimleriyle gözlemcilerden en yüksek notu almasına karşın bu karşılaşmalarda haftanın ''en düşük'' notunu aldılar. 
     Aynı biçimde 14. haftada Beşiktaş'ın Samsunspor ile deplasmanda yaptığı karşılaşmada görevlendirilen Mustafa Çulcu, 13. haftadaki görevinde 9.0'lık haftanın en yüksek notunu almasına karşın, bu karşılaşmada 5.8 gözlemci notuyla aynı zamanda ligin en kötü yönetimine imza atmış oldu. 
     
</TEXT>
</DOC>
