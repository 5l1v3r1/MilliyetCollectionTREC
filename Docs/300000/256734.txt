<DOC>
<DOCNO> 256734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun05.html </URL>
<DATE> 2004/07/20/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Gazze'de bir eve 24 saat içinde 2 hava saldırısı... 
</HEADLINE>
<TEXT>

     İsrail, Gazze'deki Şatti mülteci kampında bir Filistinli militana ait olduğu belirtilen bir eve 24 saat içinde 2 hava saldırısı düzenledi. Saldırılarda 5 kişinin yaralandığı bildirildi. 
     İsrail helikopterlerinin, dün öğleden sonra düzenlenen ve 3 kişinin yaralandığı hava saldırısının ardından, gece yarısından sonra aynı eve 2 füze atması sonucu 2 kişinin daha yaralandığı belirtildi. 
     Filistin güvenlik kaynakları ve görgü tanıklarının açıklamalarına göre, Halk Direniş Komitesi'nin yerel lideri Ebu Yusuf El Kuka'nın 2 katlı evi dün öğleden sonraki hava saldırısından sonra sabaha karşı yeniden füze saldırısına hedef oldu. 
     Bazı kaynaklar, El Kuka'nın ilk saldırıda yaralandığını belirtiyor. 
     Saldırıdan sonra gelen haberlerde, El Kuka'nın, Halk Direniş Komitesi'nin silahlı kanadı Selahaddin Tugaylarının şefi olduğu, ilk saldırıda evinin kısmen yıkıldığı, kendisinin sağlık durumunun da iyi olduğu kaydedilmişti. 
     İsrail ordusu, 2 hava saldırısıyla da ilgili açıklama yapmadı. 
     Bu arada, İsrail askerlerinin, Batı Şeria'nın Nablus kenti yakınındaki bir mülteci kampında, 17 yaşındaki Filistinli bir genci vurarak öldürdüğü bildirildi. 
     Filistinliler, gencin, vurulduğu sırada İsrail askerlerine taş attığını söylerken, İsrail ordusu, gencin elinde tüfek bulunduğunu öne sürdü. 
     
</TEXT>
</DOC>
