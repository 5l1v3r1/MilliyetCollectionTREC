<DOC>
<DOCNO> 297703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas09.html </URL>
<DATE> 2004/12/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Oliver Stone, ''Geceyarısı Ekspresi'' filmi için günah çıkarttı 
</HEADLINE>
<TEXT>

     Ünlü yönetmen Oliver Stone, ''yaklaşık 30 yıl önce 'Midnight Express' Geceyarısı Ekspresi filminin senaryosunu yazdığı yayınlanmasının ardından yaşanmış olan yanlış anlaşılmalardan ve Türkiye'de pek çok kalbin kırılmış olmasından dolayı üzüntü ve pişmanlık duyduğunu'' bildirdi. 
     Pinema Film'den yapılan ''Oliver Stone Basın Deklarasyonu'' başlıklı açıklamasında, ''Türkiye'ye gelmekten çok mutlu olduğunu'' belirten Stone, ''Büyük İskender'in, hayatı boyunca hayranlık duyduğu bir kişilik olduğunu'' ifade ederek, şöyle dedi 
     ''Bu ülkenin topraklarına da tarihi bir zenginlik katmıştır. 
     Yaklaşık 30 yıl önce 'Midnight Express' filminin yayınlanmasının ardından yaşanmış olan yanlış anlaşılmalardan ve Türkiye'de pek çok kalbin kırılmış olmasından dolayı üzüntü ve pişmanlık duymaktayım ve bu filmin yaratmış olduğu ırkçı yansımanın farkına varmış bulunmaktayım. 
     Diğer taraftan senaryom, Bill Hayes ile yaptığım röportajlara ve onun biyografisine dayanmaktaydı. Kendisi Türkiye'den uyuşturucu kaçırırken yakalanmış ve 30 yıl hapse mahkum olmuş, ancak 5 yıl mahkumiyetten sonra hapisten kaçmıştı. 
     O zamanlar genç olduğum ve senaryoyu biraz fazla dramatize ettiğim doğrudur, ama o zamanlarda Türk hapishane sistemindeki yetersizlik, 1984 yapımı 'Yol' adlı filminde Yılmaz Güney tarafından ve çeşitli insan hakları kuruluşlarında değinilmiştir. Bu durum birçok ülke için geçerlidir ve söz konusu durum adalet sisteminin yetersizliklerinden kaynaklanmaktaydı. 
     Kendi ülkem başta olmak üzere, ki orada gittikçe sertleşen ceza kanunları ve tutuklamalar genel politika malzemesine dönüşmüştür, zalim ve haksız politikaları hayatım boyunca protesto ettim. 
     Son yıllarda Türkiye'nin adalet sistemindeki iyileştirmeler ve sosyal reformlarda bir hayli yol kat ettiğini biliyorum ve Avrupa Birliği'ne katılım yolunda bu olumlu gelişmelerin devamını ve AB'ye entegrasyonunuzu dilerim.'' 
     
     KALIŞ SÜRESİNİ 1 GÜN UZATTI 

     Vizyondaki ''Büyük İskender'' filminin yönetmeni ve tepkiyle karşılanan ''Geceyarısı Ekspresi'' filminin senaristi Oliver Stone'un, ''İstanbul'da kalış süresini 1 gün uzattığı'' bildirildi. 
     ''Büyük İskender''in Türkiye dağıtıcısı Pinema Film'in sahibi Pamir Demirtaş, Ritz Carlton Oteli'nde basın mensuplarına yaptığı açıklamada, ''daha önce '24 saatliğine Türkiye'ye geleceği' açıklanan Stone'un Türkiye'de kalış süresini uzattığını ve yarın akşama kadar İstanbul'da olacağını'' söyledi. 
     Demirtaş, ''Kültür ve Turizm Bakanı Erkan Mumcu ile Stone'un bu sabah kahvaltılı basın toplantısında biraraya gelmelerine ilişkin programın ise iptal edildiğini, Bakan Mumcu'nun da katılması beklenen basın toplantısının bugün akşam saatlerinde gerçekleştirileceğini'' bildirdi. 
     A.A muhabirinin görüştüğü Kültür ve Turizm Bakanlığı yetkilileri de, ''Bakan Mumcu'nun, yoğun gündemi nedeniyle söz konusu toplantıyı iptal etmek zorunda kaldığını'' kaydettiler. 
     Bu arada, Kültür ve Turizm Bakanı Erkan Mumcu ile yönetmen Stone'un gerçekleşmeyen görüşmesi için otele gelen basın mensuplarına, ''Oliver Stone'un, daha önce röportaj randevusu yapılan gazete yazarları ve televizyon programcıları dışında kimseyle görüşmeyeceği'' bildirildi. 
     
     ZİYARET DÜNYA BASININDA 

     ''Geceyarısı Ekspresi-Midnight Express'' adlı filmin senaristi ünlü yönetmen Oliver Stone'un Türkiye'ye yaptığı ziyaret dış basında da yankı uyandırdı. Stone'un ziyareti, ''imdb'' sinema sitesinde, ''Stone, 26 yıl sonra senaryosunu yazdığı filmle gücendirdiği Türkler'in gönlünü almak için Türkiye'ye gitti'' ifadesiyle haber oldu. 
     Sitede, ''Stone Türklerle Arayı Düzeltmek İstiyor'' başlığıyla verilen haberde ünlü yönetmenin ziyaretine ilişkin ayrıntılar aktarıldı. 
     Haberde yönetmenin ''tartışma yaratan'' filmiyle gücendirdiği Türk milletinin gönlünü almak için Türkiye'ye geldiği'' belirtilerek, ''Türkler, Alan Parker'ın yönettiği bu filmde kendilerinin mahkumlara zalimce davranan ve işkence yapan insanlar olarak gösterilmesinden dolayı kızgındı. Bu nedenle Oliver Stone Türklerle arayı düzeltmek için İstanbul'a gitti'' denildi. 
     Stone'un Kültür ve Turizm Bakanı Erkan Mumcu ile biraraya geleceğinin de ifade edildiği haberde, ''Büyük İskender'' filminin dağıtımını üstlenen Pinema Film'in sahibi Pamir Demirtaş'ın, ''Oliver Stone Türkiye'ye barış yapmak için geldi. Stone, filmi unutmak ve unutturmak istiyor'' şeklindeki sözlerine de yer verildi. 
     Haberde, Bakan Mumcu'nun bir gazeteye Stone'un ziyaretine ilişkin verdiği demeçten alıntı da yapıldı. 
     

     
</TEXT>
</DOC>
