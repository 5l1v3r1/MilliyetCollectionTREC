<DOC>
<DOCNO> 255408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy27.html </URL>
<DATE> 2004/07/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Pervez Müşerref, İstanbul'un tarihi ve turistik yerlerini gezdi 
</HEADLINE>
<TEXT>

     Pakistan Cumhurbaşkanı Pervez Müşerref, İstanbul'un tarihi ve turistik yerlerini gezdi. 
     Konuk Cumhurbaşkanı Müşerref ile eşi, çocukları ve beraberindeki heyet, ilk olarak Sultanahmet Camii'ni ziyaret ettiler. 
     Sultanahmet Camii İmamı Emrullah Hatiboğlu'ndan tarihi eser hakkında bilgi alan Müşerref'e, Hatiboğlu tarafından camiyi anlatan kitap ve ebru sanatı örneği bir tablo hediye edildi. 
     Pervez Müşerref, Sultanahmet Camii'nden çıkışında, Abdulkadir Üstün adlı 8 yaşındaki sünnet kıyafeti giymiş çocukla fotoğraf çektirdi. 
     Pakistan Cumhurbaşkanı Müşerref ve beraberindekiler, daha sonra Sultanahmet Camii'nden yürüyerek Yerebatan Sarnıcı'na geçtiler. 
     Yerebatan Sarnıcı'nı gezen Pervez Müşerref, ardından da Ayasofya Müzesi'ni ziyaret etti. 
     Müşerref'in, müzedeki dilek taşına elinin başparmağını sokarak dilekte bulunduğu görüldü. 
     Müze ziyaretinden sonra yine yürüyerek Soğukçeşme Sokağı'nı dolaşan Müşerref'e, çevredeki vatandaşlar sevgi gösterisinde bulundu, bazı esnaflar da hediyeler verdi. 
     Konuk Cumhurbaşkanı Müşerref ve beraberindekiler, sokağı gezerken simit satın alıp yediler. 
     Müşerref ve ailesi, gezilerinin sonunda Topkapı Sarayı'nda yer alan Konyalı Restoran'da yemek yedi. 
     
</TEXT>
</DOC>
