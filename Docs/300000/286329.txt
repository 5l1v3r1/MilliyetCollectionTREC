<DOC>
<DOCNO> 286329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun30.html </URL>
<DATE> 2004/11/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
The Sun'dan Arafat'a destek veren Chirac'a çok ağır eleştiri 
</HEADLINE>
<TEXT>

     İngiltere'nin yüksek tirajlı gazetesi The Sun, sağlık durumu kötüleşen Filistin lideri Yaser Arafat'a destek veren Fransa Cumhurbaşkanı Jacques Chirac'ı sert dille eleştidi. 
     Günlük 3,5 milyon tirajı bulunan gazete, Fransa'da tedavi gören Arafat'ı hasta yatağında ziyaret eden Chirac'ı, ''terör elebaşısını ziyaret etmekle'' suçladı. 
     Irak savaşı sırasında Chirac'a ''solucan'' lakabını takan ve yine aynı lakabı kullanarak, ''Solucan geri döndü'' ifadesini kullanan gazete, ''Batı'da pek az kimse, ölmekte olan Yaser Arafat'ın arkasından ağlar. Ama Fransa Cumhurbaşkanı Jacques Chirac, onun arkasından ağlayanlardan biri olacak'' yazdı. 
     Tabloid gazetedeki haberde, ''Chirac, terörist lider Yaser Arafat'ın başucuna giderek, utanma duygusu olmadığını gösterdi. Bununla birlikte, Irak'ın demokratik yüzü Başbakan İyad Allavi ile görüşmeye bir türlü karar veremedi. Jacques Chirac'ın küstah küçümsemesi, ABD Başkanı George Bush ile İngiltere Başbakanı Tony Blair'i hedefliyor'' ifadesi kullanıldı. 
     Haberde, ''Solucanın tek meşguliyeti, Arap dostlarının eteğini öpmek ve petrol konusunda Fransız çıkarlarını kollamak. AB içinde onun gibi sözde dostlarla kimin düşmana ihtiyacı olur ki'' ifadesine de yer verildi. 
     
</TEXT>
</DOC>
