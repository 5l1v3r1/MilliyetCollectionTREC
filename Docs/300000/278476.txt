<DOC>
<DOCNO> 278476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur25.html </URL>
<DATE> 2004/10/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yeni Türk Lirası'nı harcarken dikkat .. 
</HEADLINE>
<TEXT>

     Uzmanlar, paradan altı sıfır atılmasıyla yaşanacak uyum sorunları konusunda vatandaşları uyararak, yeni paraların dikkatli harcanmasını istedi. 
     Ankara Üniversitesi Tıp Fakültesi Psikiyatri Anabilim Dalı Başkanı Prof. Dr. Abdülkadir Çevik, A.A muhabirine, yeni yıldan itibaren paradan 6 sıfır atılmasıyla geçilecek Yeni Türk Lirası'na toplumun uyum sağlaması konusunda yaşanacak sorunları anlattı. 
     Her yeni yaşantıda olduğu gibi, Yeni Türk Lirası'nın da önemli oranda toplumu etkileyeceğini belirten Çevik, ne tür olursa olsun kişinin yeniliğe alışmasının kolay olmadığını, çünkü insanoğlunun yeniliği arzu ederken, yeniliğin getireceği yabancılığı da yaşadığını ifade etti. 
     Yeni olan her şeyin bilinmezlik ve her bilinmezliğin de stres kaynağı olduğunu söyleyen Prof. Dr. Çevik, bu nedenle insanda, yeni olanla ilgili her zaman endişe ve kaygının doğal olarak ortaya çıkacağını belirtti. 
     Yeni Türk Lirası'nın da ister istemez bir belirsizlik getireceğini ifade eden Çevik, ''Acaba alışacak mıyız, hesabı nasıl yapacağız, şaşıracak mıyız... Bu soruları kafamızda soracağız'' dedi. 
     
     UYUM SORUNU 6 AYDA GEÇER 
     Yeni Türk Lirası'nın, toplumda bir uyum sorunu oluşturacağını anlatan Çevik, ''Alış-verişte, eskiyle yeni arasındaki mücadelede bir uyum sorun ortaya çıkacak. Bu, yaşanması doğal bir durum'' diye konuştu. 
     Bu uyum sürecinin toplum olarak yaşanacağını, ancak çok tutucu, katı, obsesif kişilikteki insanların uyum sorununu daha fazla yaşayabileceklerini vurgulayan Çevik, çünkü bu kişiler için değişimin her zaman için risk, tehlike, endişe verici olduğunu kaydetti. Çevik, Yeni Türk Lirası'na karşı yaşanacak uyum sorunun en fazla 6 ay içinde aşılacağını ifade etti. 
     
     ''YAŞLILAR DAHA ÇABUK ALIŞACAK'' 
     Abdülkadir Çevik, toplumda konuşma dilinde zaten son 3 sıfırın kendiliğinden atıldığını, yaşlıların Yeni Türk Lirası'na uyum sağlamasının daha kolay olacağını söyledi. Prof. Dr. Çevik, ''Çünkü onlar için geçmiş tekrar hatırlanacak ve eskiye uyum sağlanacak. Ama yeni nesil için uyum biraz daha zor olabilir'' dedi. 
     Milyon, milyarla konuşmaya alışan kişilerin birden bire liralarla, kuruşlarla muhatap olacağını ve para azmış gibi bir yanılgıya düşebileceklerini belirten Çevik, ''Kişi, elindeki para sanki azmış gibi bir hisse kapılacak. Bu nedenle harcama yaparken dikkatli olmak lazım. Kuruş, lira derken bir bakarlar ki milyonlar harcamışlar. Kişi, 'ne kadar ucuz, topu topu 50 lira harcadım diyecek, ama harcadığı miktar 50 milyon lira olacak'' diye konuştu. 
     Paranın miktarı konusunda yaşanacak yanılgıya, dilencilere para verirken ve bahşiş bırakırken de dikkat edilmesi gerektiğini kaydeden Prof. Dr. Çevik, ''Şimdi bozuk paralar alışverişte çok kullanılmıyor. O nedenle Yeni Türk Lirası'na geçince dilenciye bile para verirken, bahşiş bırakırken dikkatli olmak lazım'' dedi. 
     
</TEXT>
</DOC>
