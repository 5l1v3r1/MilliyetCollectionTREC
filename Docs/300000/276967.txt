<DOC>
<DOCNO> 276967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonspo02.html </URL>
<DATE> 2004/10/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mirsad Türkcan Dinamo Moskova ile iyi bir kontrat yaptım ve mutluyum 
</HEADLINE>
<TEXT>

     A Milli Erkek Basketbol Takımı'nın Avrupa Şampiyonası Grup Elemeleri öncesi kadroda yer alamaması spekülasyonlara yol açan yıldız oyuncu Mirsad Türkcan, yaşanan tartışmaların kendisini rahatsız ettiğini söyledi. 
     Mirsad Türkcan, AA muhabirine yaptığı açıklamada, yaratılan tartışma ortamının çok acı verici olduğuna değinerek, ''Ben Türk Milli Takımı'nda oynadığım için hep gurur duydum ve bundan sonra da duyacağım. 12-13 yıldır sürekli bu formayı terletiyorum'' dedi. 
     Geçen sezon sonunda midesindeki rahatsızlığı nedeniyle takımı CSKA Moskova'da 1 ay forma giyemediğini, aynı nedenlerle de A Milli Takım kampına katılamadığını anlatan Mirsad, şöyle konuştu 
     ''Basketbol Federasyonu Başkanı Turgay Demirel ve A Milli Takım Antrenörü Bogdan Tanjeviç ile konuşarak izin aldım. Ermal'ın forma giymediği ve Kaya'nın sakatlandığı dönemde ben tekrar Turgay Demirel'i arayarak, 'Nasıl bir performans sergilerim bilmiyorum ama ihtiyaç duymanız halinde gelebilirim' dedim. Daha sonra ise Tanjeviç çok haklı olarak bana, 'Mirsad, bu insanlar 2 aydır burada çalışıyorlar. Ben onlara oynama şansı vereceğim. Düşündüğün için teşekkür ederim' dedi ve olay kapandı. Ben de 2 ay çalıştıktan sonra kampa dışardan birinin gelip forma giymesine kızardım. Bu çok normal bir durum.'' 
     
     ''BEN BİR TÜRKÜM'' 
     Mirsad Türkcan, küçük yaşta Türkiye'ye gelip burada adını duyurduğunu dile getirerek, ''Sonuçta ben bir Türküm. Boşnak'ım, ama yurt dışında 'where are you from' Nerelisin dediklerinde hiç düşünmeden, 'I'm from Turkey' Türkiyeliyim cevabını veriyorum. Türk Milli Takımı'nda da spor hayatım süresince oynamak istiyorum. Türkiye Cumhuriyeti ve Türk halkı bana çok şey verdi. Bu ülkeye çok şey borçluyum ve bunu hiçbir zaman inkar etmiyorum'' şeklinde konuştu. 
     
     ''DİNAMO MOSKOVA'DA MUTLUYUM'' 
     CSKA Moskova'dan, basketbola bu sezon büyük yatırım yapan Dinamo Moskova takımına transferini değerlendiren Mirsad, konuşmasını şöyle sürdürdü 
     ''CSKA'da çok iyi bir sezon geçirdim ve final four oynadım. CSKA Moskova'ya göre kalite açısından daha düşük bir takıma geldim, ancak profesyonel bir oyuncu olarak maddi olarak da kendimi düşünmem lazım. İyi bir kontrat yaptım ve çok mutluyum.'' 
     
     ''NBA'DA BAŞARILI OLABİLİRDİM'' 
     Yeni sezonda Hidayet Türkoğlu, Mehmet Okur ve İbrahim Kutluay'ın mücadele edeceği Amerikan Profesyonel Basketbol Ligi'ne NBA , ilk giden Türk oyuncu olarak kendisinin de başarılı olabileceğine inandığını ifade eden yıldız oyuncu, sözlerini şöyle tamamladı 
     ''NBA'de Mehmet Okur ve Hidayet Türkoğlu kadar başarılı olurdum, ancak şanssız bir şekilde yanlış takıma gittim. Newyork Knicks'e ısınamadım. Her zaman sahada savaşmak isterken istediğim süreyi alamadım. Mehmet ve Hidayet ise kendilerini ispatlayarak iyi kontratlar yaptılar. İbrahim Kutluay ise çok çalışkan ve kaliteli bir oyuncu. Daha genç gitmesi gerektiğini düşünüyorum. Ama o çalışması ve hırsıyla başarılı olacaktır. Ayrıca, bence Türk basketbolunun gelmiş geçmiş en iyi oyuncusu olarak gördüğüm Harun Erdenay NBA'ya gitmiş olsaydı oranın tozunu atardı.'' 
     
</TEXT>
</DOC>
