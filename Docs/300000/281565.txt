<DOC>
<DOCNO> 281565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy23.html </URL>
<DATE> 2004/10/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yeşiller Grubu Boğaziçi mucizesini gerçekleştirmek sadece bir düş değil 
</HEADLINE>
<TEXT>

     Avrupa Parlamentosu AP Yeşiller Avrupa Özgür İttifakı EFA Grubu Eşbaşkanı Daniel Cohn-Bendit, Avrupa'nın daha önce pek çok mucizeyi gerçekleştirdiğini, şimdi de ''Boğaziçi Mucizesi'' ile karşı karşıya olduğunu ifade ederek, ''Boğaziçi mucizesini gerçekleştirmek sadece bir düş değil. Hem siz, hem de biz çok çalışmak zorundayız ve umut ediyorum ki, bunu 10 yıl içinde başaracağız'' diye konuştu. 
     AP Yeşiller EFA Grubu'nun düzenlediği ''AB'deki Türkiye Ortak bir gelecek '' başlıklı konferans öncesinde Hilton Oteli'nde bir basın toplantısı düzenlendi. 
     Toplantıda konuşan Cohn-Bendit, Avrupa'nın daha önce, iki Almanya'nın birleşmesi, Doğu ve Batı Avrupa arasındaki ayrılıkların kaldırılması gibi pek çok mucizeyi gerçekleştirdiğini anlatarak, şimdi de büyük bir olayla, ''Boğaziçi Mucizesi''nin gerçekleştirilip gerçekleştirilemeyeceğiyle karşı karşıya olduklarını söyledi. 
     Cohn-Bendit, ''Boğaziçi mucizesini gerçekleştirmek sadece bir düş değil. Hem siz, hem de biz çok çalışmak zorundayız ve umut ediyorum ki, bunu 10 yıl içinde başaracağız'' diye konuştu. 
     İstanbul'da gerçekleştirilecek konferans süresince Türkiye'deki insan hakları, kadın hakları grupları, politikacılar ve AB karşıtlarıyla da görüşeceklerini kaydeden Cohn-Bendit, tüm bu kesimlerden, Türkiye'nin son dönemdeki gelişimini nasıl gördüklerini duymak istediklerini söyledi. 
     
     ÖTEKİ KONUŞMALAR 

     AP Yeşiller EFA Grubu Eşbaşkanı Monica Frassoni de, Yeşiller için Avrupa demokrasisini yapılandırma sürecinin henüz bitmediğini belirterek, Türkiye'nin AB'ye üyeliğiyle ilgili tartışmalarla birlikte bu sürecin de devam edeceğini anlattı. 
     AB-Türkiye Karma Parlamento Eşbaşkanı Joost Lagendijk de, kendilerinin Türkiye için ''eleştirel dostlar'' olduklarını dile getirerek, gelecekte de AB konusunda Türkiye'ye zor sorular sormaya devam edeceklerini söyledi. 
     AP Milletvekil Cem Özdemir de, konuşmasının başında, anadilinde konuşmak istediğini, ancak salonda diğer diller olmasına rağmen Türkçe çeviri bulunmadığına işaret ederek, ''Bizce, Türkçe Avrupa Parlamentosu'nda konuşulan diller arasında olmalı'' dedi. 
     Özdemir, ''İstanbul'da böyle bir toplantı düzenlemelerindeki mesajın ne olduğunun'' kendilerine sorulduğunu da ifade ederek, ''Mesaj bizim başka bir yerde değil, İstanbul'da olmamız. Avrupa Konseyi toplanmadan önce bizim burada toplanmamız'' diye konuştu. 
     Daniel Cohn-Bendit, AB üyeliği için bir ülkenin başka bir ülke hakkında referanduma gitmesine her zaman karşı olduğunu söyledi. 
     Cohn-Bendit, AP Yeşiller EFA Grubu'nun düzenlediği ''AB'deki Türkiye Ortak bir gelecek'' başlıklı konferans öncesi Hilton Oteli'nde düzenlenen basın toplantısında gazetecilerin sorularını yanıtladı. 
     ''Türkiye için özel bir müzakere sürecinin neden istendiğine'' ilişkin soru üzerine Cohn-Bendit, bunun yeni bir şey olmadığını belirterek, ''Biz bunu daha önce Slovakya ile yaptık. Slovakya'da insan hakları konusunda eksiklikler olması nedeniyle görüşmelere başlamak için erken olduğu kararını verdik'' dedi. 
     Türkiye'nin ''özel müzakere'' söyleminden rahatsız olmaması gerektiğini de ifade eden Cohn-Bendit, ''Ben Türkleri tanıyorum. Hiçbir Türk kendini sıradan kabul etmiyor. Hepsi özel olduğunu düşünüyor. Dolayısıyla buna katlanın. 'Biz özeliz ve özel müzakere istiyoruz' deyin. Siz, bir muz cumhuriyeti olarak AB'ye girmiyorsunuz. Tarihiyle birlikte Türkiye Cumhuriyeti olarak AB'ye giriyorsunuz'' diye konuştu. 
     
     REFERANDUM KONUSU 

     Atatürk'ün de dediği gibi Türkiye'nin başından beri Doğu ile değil, Batı ile kaynaşmayı hedeflediğini ifade eden Cohn-Bendit, Alman Hıristiyan Demokrat Birlik Partisi CDU Genel Başkanı Angela Merkel'in ''Türkiye için özel statülü üyelik'' önerisine ilişkin de ''tam bir saçmalık'' yorumunu yaptı. 
     ''Ben her zaman bir ülkenin başka bir ülke hakkında referanduma gitmesine karşıyım'' diyen Cohn-Bendit, ''Avrupa'da 5 milyon Türk yaşıyor. Eğer Türkiye hakkında referandum yaparsanız, bu, 'Türkiye'nin üyeliğini istiyor musunuz' değil, 'Türkleri seviyor musunuz', 'Müslümanları seviyor musunuz' anlamına gelir. Dolayısıyla bu çok tehlikeli bir tartışma'' dedi. 
     
     ''PANİK OLMAMANIZI ÖNERİYORUZ'' 

     AB-Türkiye Karma Parlamento Eşbaşkanı Joost Lagendijk de, 17 Aralık'ta Türkiye'nin müzakerelere başlamasına ilişkin toplantıyla ilgili olarak Türk toplumuna bir mesaj göndermeleri gerektiğini belirterek, şunları söyledi 
     ''Panik olmamanızı öneriyoruz. Gelecek yıl görüşmelere, şu tarihte mi başlanacak, bu tarihte mi başlanacak önemli değil. Önemli olan, gelecek yıl bu görüşmelerin başlayacağına yönelik ifadenin kullanılmasıdır. Komisyon raporundaki 'Evet biz görüşmelere başlayacağız' mesajına yoğunlaşın.'' 
     
</TEXT>
</DOC>
