<DOC>
<DOCNO> 262802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy11.html </URL>
<DATE> 2004/08/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Topuz Mustafa Bayram'ın oğlunu ailesi bile ortadan kaldırabilir 
</HEADLINE>
<TEXT>

     CHP Grup Başkanvekili Ali Topuz, eski milletvekili Mustafa Bayram'ın oğlu Hamit Bayram'ın, uyuşturucu şebekesini ifşa edebileceği için susturulmak amacıyla kaçırıldığını, ailesinin bile onu ortadan kaldırmaya düşünebileceğini söyledi. 
     Topuz, TBMM'de düzenlediği basın toplantısında, Van'daki olayın dünya uyuşturucu ticaretiyle ilgili olduğunu oysa İçişleri Bakanı Abdülkadir Aksu'nun konuya sıradan bir polisiye vaka gibi baktığını savundu. 
     Hamit Bayram'ın Van Bölge Trafik Müdürlüğü'nden kaçırılmasıyla ilgili gazetelerdeki haberlere dikkati çeken Topuz, şunları söyledi 
     ''Bizim daha evvel bir ihtimal olarak ortaya koyduğumuz şeyin doğru olduğu anlaşılıyor. Bu eski milletvekilinin oğlu, uyuşturucu müptelası olduğu için susturulmak amacıyla kaçırılmış olacağı iddia ediliyor, doğrudur. Babası onu susturmaya çalışıyor. Uyuşturucu müptelası bir çocuk olduğu için polisin elinde fazla kalırsa bütün şebekeyi ifşa ederek bu uyuşturucu trafiğinin hangi ilişkiler içinde sürdürüldüğünü ifşa edeceği için onu ortadan kaldırmaya, kaybetmeye çalışıyorlar. O çocuğun hayatı tehlikededir. Onu ailesi bile ortadan kaldırmayı düşünebilir polisi, ilgilileri uyarıyorum. Onu susturmak için onu öldürebilirler. Bu nedenle o çocuğun bir an evvel bulunarak tedavisinin sağlanması ve o çocuk eliyle de bu şebekenin bütün ilişkilerinin deşifre edilmesi lazım. Polisin, İçişleri Bakanı'nın önemli görevi budur. İçişleri Bakanı bu işle ilgilenmelidir.'' 
     
</TEXT>
</DOC>
