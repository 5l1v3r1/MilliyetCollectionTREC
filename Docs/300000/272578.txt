<DOC>
<DOCNO> 272578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/civaoglu.html </URL>
<DATE> 2004/09/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Uyum - sayım suyum 
</HEADLINE>
<TEXT>


İri harflerle, boydan boya "ADALET MÜLKÜN TEMELİDİR" yazan bir "hukuk dekoru" önünde yargıç Salim Başol şöyle diyordu. 
"Sizi buraya getiren kuvvet böyle istiyor..." 
Bu sözlerin muhatabı Türkiye Cumhuriyeti'nin Başbakanı Adnan Menderes'ti. 
Kendisinin, Cumhurbaşkanı'nın, DP milletvekillerinin yargılandığı Yassıada mahkemesinde, "biraz ışık" istercesine "biraz hukuk" istemine, yargıç Salim Başol'dan aldığı cevap buydu. 
Menderes, 43 yıl önce bugün idam edildi. 
Onun hükümetinin Dışişleri Bakanı Fatin Rüştü Zorlu ve Maliye Bakanı Hasan Polatkan da idam edildi. 
"Hukukun gereği" nedeniyle değil, "onları Yassıada'ya tıkan kuvvetin, yani 27 Mayıs ihtilalcilerinin, yani siyasi gücün isteğiyle..." 
Gazeteciliğimin ve hukuk fakültesi öğrenciliğimin ilk yıllarından başlayarak "Sizi buraya getiren güç öyle istiyor" söyleminden "travmatik izleri" hep hissettim. 

Yeni TCK'da olmayan 
Gazı köklemeye kaygıyla bakarım. 
Trafikte sürati sevmem. 
Fast food sevmem... 
Çağımızdaki fast food gibi fabrikasyon insan ilişkilerini de sevmem. 
....... 
Hızlı yargılamalara ve ekspres yasalara kuşkuyla bakarım. 
....... 
Bu yeni TCK tasarısının Meclis'teki "hızlandırılmış tren" süreci nedeniyle yine kaygılıyım. 
Ama... 
Bu yasanın AB ekim raporu öncesine yetişmesi için başka çare olmadığının da bilincindeyim. 
Ve ne yazık ki ileride "hukuk adına hukuksuzluğun yaşanması" olasılıkları hiç de az değil. 

Gri ifadeler 
Yeni TCK tasarısında belirsiz, hakimin takdirine çok geniş alanlar bırakan ve "siyasi iktidar öyle istediği için" yorumlarına öylesine açık, gri hükümler var ki, her biri adalet terazisinin altında Demokles'in kılıcı gibi sallanacak. Yasaların mükemmelliği, netliği, herkes tarafından aynı anlamda algılanmasıdır. 
Her yöne çekilebilecek gri ifadeler, adaletin gerçeğini değil, ancak "gölgesini" temsil eder. Siyasi iktidarın voltajı yüksek olduğunda, gölge uzayabilir. İnsan haklarının en kutsal alanları üzerine düşebilir. 
Aceleye getirilmiş yasa metinleri, yargı özgürlüğünün ve teminatının zaten kökleşmediği ve demokrasinin - nispeten - yeni olduğu ülkelerde tehlikelidir. 

Simgeler 
Toparlayayım. 
Bazen "çarpıcı" simgeler, kitap ciltlerinden daha etkili olabilir. 
Menderes, Zorlu ve Polatkan'ın, 43 yıl önce idam yıldönümleriyle yeni TCK görüşmelerinin aynı takvim yapraklarında örtüşmesini bu nedenle vurguladım. 
En mükemmel ceza yasaları bile yargının özgürlüğü tam değilse, veya siyasetin gölgelerinden arındırılmamışsa "özürlü" doğar. Siyasetçinin ve devletin ifadesi olan yüksek bürokratların, hatta yargı doruklarının "dokunulmaz uç beyleri" olarak kaldıkları yenilenen ceza yasasında, "AB'yle uyum" kadar "statükoyla sayım suyum" da var. 
TCK'da değişim gerekliydi. 
Ama... 
Bu yasa da Türkiye insanına dar gelecektir. 



</TEXT>
</DOC>
