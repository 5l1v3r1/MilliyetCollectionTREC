<DOC>
<DOCNO> 285228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas05.html </URL>
<DATE> 2004/11/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kadınlar dikkat Doğum kontrol iğnesi kilo aldırıyor... 
</HEADLINE>
<TEXT>

     Elif MİRMAHMUTOĞLU DHA 

ANKARA Üniversitesi Tıp Fakültesi Kadın Hastalıkları ve Doğum Ana Bilim Dalı Öğretim Üyesi Prof.Dr. Hakan Şatıroğlu, gebeliği önleyici iğneleri doktor kontrolünde yaptırmak gerektiğini belirterek, bazı bünyelerde aşırı kilo artışına neden olduğunu söyledi. 
     Prof.Dr. Şatıroğlu, "İğneler doğum kontrol hapları ile aynı düzeydedir. Haplarda kullanımın hemen ardından kanama olurken, iğne kullanımında kanama gecikebilir. 15 gün sonra başlayabilir. Ne yazık ki kadınlarımız bünyelerinin kaldırıp kaldıramayacağını düşünmeden bir eczanede iğne yaptırabiliyorlar. Bu da bünyeye kilo aldırıyor'' dedi. 
     İğnlerin hazırlık ve altyapı gerektirdiğine dikkat çeken Prof.Dr. Şatıroğlu, "Etkiler bünyeden bünyeye değişkenlik gösterebilir. Bazı bünyelerde kilo artışına neden olabilir. Kişinin ihtiyacına, vücutsal dengesi ve özelliklerine göre iğne seçimi yapılmalıdır. Bu seçimin mutlaka doktor kontrolünde olması gerekir. Kadınlarımız yöntemi seçerken bir danışmanlık hizmeti almalıdır. Ana çocuk sağlığı merkezlerinde maddi bir külfet altına girmeden bu hizmeti alabilirler'' diye konuştu. 
     Prof.Dr. Hakan Şatıroğlu, kadının yaşının genç olmasının kullanılan yöntemin seçilmesinde etkili olduğunu ifade ederek, "Genç olanlar ve sigara kullanmayanların doğum kontrol haplarını kullanmaları uygundur. 38 yıllık bir çalışma sonucu kullanıma sunulan iğnelerin kullanımı da vücut özelliklerine göre seçilirse faydalı olur'' dedi. 
     
</TEXT>
</DOC>
