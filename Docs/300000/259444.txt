<DOC>
<DOCNO> 259444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/eko01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Avrupa'nın en yoksulu 
</HEADLINE>
<TEXT>


Nüfusunun yaklaşık dörtte biri yoksulluk sınırında yaşayan Türkiye Avrupa'nın en fakir ülkesi olarak açıklandı. Türkiye satınalma gücüne göre ise kendisi gibi AB'ye aday Bulgaristan ve Romanya'nın üzerinde 

İSTANBUL Milliyet 

Avrupa Birliği AB üyesi 25 ülke ve AB'ye aday olan üç ülkede yapılan araştırmada Türkiye'nin Avrupa'daki en fakir ülke olduğu ortaya çıktı. 
Avrupa Birliği İstatistik Ofisi EUROSTAT tarafından ülkelerin 2001 yılındaki gelir seviyeleri baz alınarak yapılan "Yeni Üyeler ve Aday Ülkelerdeki Fakirlik" başlıklı araştırmanın sonuçları iki gün önce açıklandı. 
Araştırmaya göre fakirlik sınırında yaşayan insan sayısının nüfusa oranının en yüksek olduğu ülke Türkiye. Araştırmada kişi başına düşen milli gelirin yüzde 60'ından daha düşük gelir seviyeleri, fakirlik sınırının altında kabul edildi. 

Türkiye'nin yüzde 23'ü fakir 
Türkiye nüfusunun yüzde 23'ünün yoksulluk sınırında yaşadığını gösteren sonuçlara göre, AB üyesi ülkelerdeki yoksulluk sınırında yaşayan kişi ortalaması ise yüzde 14. 
Fakirlik sınırı, satınalma gücü standartlarına göre incelendiğinde ise Türkiye, Bulgaristan ve Romanya'nın üstünde çıkıyor. 
Araştırmanın 10 yeni AB üyesi ülkeyi kapsayan bölümünde ise fakirliğin nedenleri üzerinde çeşitli bulgular elde edildi. Araştırmaya göre fakirliğin en önemli nedeninin işsizlik olduğu ortaya çıktı. 
Fakirliğin nedenlerinden bir diğeri ise ikiden fazla çocuk sahibi olmak. İki veya daha fazla çocuğa sahip olan kişiler, daha az çocuk sahibi olanlara göre 2 kat daha fazla fakirlik riski taşıyorlar. 
Fakirlik riskini arttıran diğer etken ise tek çocuk sahibi olarak boşanmak. Yalnız yaşayan erkekler de fakirlik riski fazla olan kişiler arasında. 

Türkiye'de sosyal yardımlar yok denecek kadar az Avrupa Birliği İstatistik Ofisi'nin yaptığı fakirlik araştırmasının en çarpıcı sonuçlarından biri de Türkiye'de sosyal yardımların yok denecek kadar az olması. Araştırmada yardımların Türkiye'de fakirliği önlemek konusunda hiçbir faydasının bulunmadığı da belirtiliyor. AB'ye yeni üye olan 10 ülkede ve aday olan Romanya ve Bulgaristan'da sosyal yardımlar fakirliği önlemede önemli oranda etkili olurken, Türkiye'de sosyal yardımların kaldırılmasının bile fakirlik oranını etkilemeyeceğini belirten araştırmacılar, Güney Kıbrıs için de aynı durumun sözkonusu olduğunu ortaya koyuyorlar. Araştırmaya göre diğer bütün ülkelerde sosyal yardımların önemli olduğu ve fakirlik oranını önemli ölçüde azalttığı ortaya çıkıyor. 


</TEXT>
</DOC>
