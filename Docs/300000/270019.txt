<DOC>
<DOCNO> 270019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun51.html </URL>
<DATE> 2004/09/08/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Necef'in inşasına 500 milyon dolar 
</HEADLINE>
<TEXT>

     Irak'ın son aylarda radikal Şii lider Mukteda Sadr milisleri ile Amerikan askerleri arasında şiddetli çatışmalara sahne olan kenti Necef'in yeniden inşasına 500 milyon dolar ayrılacağı bildirildi. 
     Adının açıklanmasını istemeyen bir Amerikalı yetkili, çatışmalar yüzünden tahrip olan kentin yeniden imarı için 500 milyon dolar ayrıldığını, bunun 400 milyon dolarının ABD, 100 milyon dolarının ise Irak hükümeti tarafından verileceğini kaydetti. 
     Bağdat'taki Amerikan Büyükelçiliği'nden Jim Geoffrey başkanlığındaki bir heyetin kısa bir süre önce Necef'te kentin ihtiyaçlarını belirlemek amacıyla incelemelerde bulunduğunu belirten yetkili, heyetin Necef Valisi Adnan El Zurfi ile de bir araya gelmesinin beklendiğini söyledi. 
     Amerikalı yetkili, dün ve bugün kentte 2 heyetin incelemelerde bulunduğunu belirterek, Necef'te yıkımın izlerini silebilmek amacıyla temizlik çalışmalarının başladığını ve esas amacın elektrik dağıtımı, su ihtiyacının karşılanması gibi amme hizmetlerinin yeniden işler hale getirilmesi olduğunu aktardı. 
     Bu arada, başkent Bağdat'ta da benzer çalışmalara başlamak istediklerini, bunun için bütçe ayrıldığını belirten yetkili, ancak güvenlik durumunun yeniden imar için engel teşkil ettiğini söyledi. 
     
</TEXT>
</DOC>
