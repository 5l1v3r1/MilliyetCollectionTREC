<DOC>
<DOCNO> 255501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/ekonomi/eko07.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den aylık 450 yeni sefer 
</HEADLINE>
<TEXT>


Türk Hava Yolları, iç hatlarda yeni uçuşa başlayacağı hatlar ve ek seferler ile aylık sefer sayısını 450'nin üzerinde artıracak 


THY açtığı yeni hatlar ve düzenlenen ek seferlerle beraber iç hatlarda aylık 450 uçuşun üzerinde yeni sefer koydu. THY'den yapılan açıklamaya göre Ankara'dan Şanlıurfa, Ağrı, Erzincan ve Gaziantep hatlarında durdurulan seferler yarın yeniden başlayacak. Tarifeli uçuş seçenekleri artırılarak Ankara - Elazığ hergün, Ankara - Şanlıurfa haftada beş, Ankara - Gaziantep haftada dört, Ankara - Erzincan ve Ankara - Ağrı arasında haftada üçer sefer planlandı. 

Edremit'e uçuş başlıyor 
Ayrıca yolcuların en çok tercih ettiği cuma ve pazar günlerinde İstanbul - Edremit, perşembe, cuma ve pazar günlerinde ise İstanbul - Sivas uçuşlarına 22 Temmuz'da başlanacak. THY'nin 28'inci iç hat noktası olacak olan Bursa Yenişehir ile Ankara arasında salı ve cuma günleri planlanan tarifeli uçuşlar 3 Ağustos'ta uygulanmaya başlayacak. Bursa yolcuları, THY'nin Ankara merkezli uçuş ağı üzerinden Trabzon, Adana, Diyarbakır ve Van gibi diğer Anadolu noktalarına bağlantılı seyahat edebilecekler. 
Sefer sayıları azaltılan Ankara - Adana, Ankara - Batman, Ankara - Trabzon, Ankara - Diyarbakır ve Ankara - Mardin uçuşları, iptal edilen seferler tamamlanarak normal tarife düzeninde planlandı. Böylece açılan yeni hatlar ve düzenlenen ek seferlerle beraber iç hatlara aylık 450 uçuşun üzerinde yeni sefer verildiği bildirildi. 


</TEXT>
</DOC>
