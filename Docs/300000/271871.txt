<DOC>
<DOCNO> 271871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/guncel/agun.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telafer kuşatması kaldırıldı 
</HEADLINE>
<TEXT>


ABD'nin Türkmen kentinde 12 gündür süren kuşatma dün sona erdi. ABD askerleri kente araç giriş çıkışına izin verdi. Cesetlerin kızgın güneş altında beklediği kentte, su, elektrik ve sağlık hizmeti yok... 

DIŞ HABERLER SERVİSİ 

ABD kuvvetleri Irak'ın kuzeyindeki Türkmen kenti Telafer'de 12 günden beri sürdürdüğü kuşatmayı dün kaldırdı. Görgü tanıkları, ABD'li askerlerin kente araç giriş çıkışına izin vermeye başladığını söyledi. Bölgedeki Associated Press AP muhabiri, Telafer'e geri dönmeye başlayan sivillerin kent dışındaki kontrol noktalarında arandıklarını ve geçişlerine izin verildiğini belirtti. Ajans, Dışişleri Bakanı Abdullah Gül'ün, önceki gün yaptığı" saldırıların sürmesi halinde Ankara'nın Washington'la işbirliğini durduracağı" yaptığı uyarıdan bir gün sonra kuşatmanın kaldırıldığına dikkat çekti. Fransız AFP ajansı muhabiri de, kent dışına konuşlanan ABD'li askerlerin kent merkezinde ve sokaklarda görünmediğini bildirdi. 

Cesetler sahipsiz... 
AP, Telafer yakınlarında bekleşen Türkmenlere dayanarak verdiği haberinde, kentte çok sayıda cesedin kızgın güneş altında, yıkıntılar altında veya açık alanlarda günlerdir sahipsiz beklediğini, kentte su, elektrik olmadığını, ayrıca hiçbir sağlık hizmetinin verilmediğini bildirdi. 
Telafer'e giriş çıkışlara izin verilmesinden önceki durumu yansıtan ajans, ABD askerleriyle Irak güçlerinin saldırısına uğrayan kentten ayrılan, fakat geride bıraktıkları yakınlarını ve evlerini merak eden Türkmenlerin yaklaşık 10 gündür gündoğumuyla kontrol noktasına geldiklerini ve içeri girmek için askerlere yalvardıklarını belirtti. 
Askerlerin izin vermemesine karşın günbatımına kadar bekleşen Türkmenler, acı dolu nöbetlerini her gün tekrarladı. 

'Yönetim diye bir şey yok' 
Pazar günü Telafer'in kontrolünü ele geçiren Amerikan "Olympia Görev Gücü" adlı birliğin komutanı Neal Erickson, Türkmenlerin güvenliği için kentin sıkı denetim altında tutulduğunu iddia ederken, Türkmenler ise evlerinin ve mallarının talan edilme tehlikesiyle karşı karşıya olduğunu ifade ettiler. KDP yetkilisi Hazem Salih, kentte yeteri kadar güvenlik gücü bulunmadığını kabul ederek, halen durumun sakin olduğunu ancak sağlık, su ve elektrik gibi yaşamsal hizmetlerin verilemediğini söyledi. 

Toplu mezar iddiası 

TELAFER DHA 
Telafer'deki Türkmenler, Amerikan bombardımanlarında hayatını kaybeden onlarca kişinin toplu mezarlara gömüldüğünü öne sürdü. Yıkılan binaların önünde ABD askerlerinin kendilerine zulmettiğini söyleyen Türkmenler, "Bize sadece Türkiye sahip çıktı. Şükran duyuyoruz" dedi. 


</TEXT>
</DOC>
