<DOC>
<DOCNO> 273314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun23.html </URL>
<DATE> 2004/09/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Avusturya'da küçük ortaktan Başbakan'a ''Türkiye'' tehdidi .. 
</HEADLINE>
<TEXT>

     Ali H.Yurtsever 

Avusturya'da Koalisyon hükümetinin küçük ortağı aşırı sağcı Özgürlükçüler Partisinin FPÖ Başkan Yardımcısı Heinz Christian Strache, Başbakan Wolfgang Schüssel'e ''Aralık zirvesinde Türkiye lehine oy kullanması halinde, koalisyonu sona erdirecekleri'' tehdidinde bulundu. 
     Günlük Kurier gazetesine demeç veren FPÖ Başkan Yardımcısı Strache, ''Başbakan Schüssel'in Türkiye'nin üyeliğine evet demesinin Avusturya halkını aldatma anlamına geleceğini'' savunarak, ''Başbakan Schüssel'in evet demesi Avrupa'nın kalbini enfarktüse götürür ki bu da Avrupa Birliği'nin sonu olur'' iddiasında bulundu. 
     Başbakan Schüssel'i ''Türkiye konusunda suskun kalmakla'' suçlayan Strache, ''Schüssel Aralıktaki hükümet ve devlet başkanları toplantısında vereceği oyu artık açıklamalıdır. Avusturya halkını oyalamaktan vazgeçmelidir'' dedi. 
     Türkiye'nin AB üyeliği konusunda referandum yapılması talebini yineleyen Strache, ''Başbakan Schüssel'in bir güneş kralı gibi Brüksel'de tek başına karar alamayacağını'' söyledi. 
     Aralık zirvesinde müzakerelere başlama kararı verilmesinin ''tam üyelik için yeşil ışık'' anlamına geleceğini belirten Strache, ''Bunun gerçekleşmesi halinde, Viyana'da Avusturya'nın AB üyeliğinden çıkması için bir eylem başlatacağını'' bildirdi. 
     Partinin eski lideri Kaernten Eyalet valisi Jörg Haider'in ''Türkiye'nin AB üyeliğini desteklemesinin de önemli olmadığını'' belirten Strache, ''Parti yönetimi olarak aldıkları ve bağlayıcı bir karar bulunduğunu, Haider'in açıklamalarının partiyi bağlamadığını'' kaydetti. 
     
</TEXT>
</DOC>
