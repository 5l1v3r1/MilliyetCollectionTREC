<DOC>
<DOCNO> 295815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun32.html </URL>
<DATE> 2004/12/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Irak kurbanları için soruşturmayı Blair reddetti 
</HEADLINE>
<TEXT>

     Aralarında eski büyükelçiler, askeri yetkililer ve 2 piskoposun da bulunduğu 46 İngiliz, Başbakan Tony Blair'e gönderdikleri açık mektupta, Irak'taki savaşta ölen sivillerle ilgili bağımsız soruşturma yapılmasını istedi. 
     Amerikan tıp dergisi The Lancet'in Ekim ayındaki sayısında savaşın başından bu yana Irak'ta 98 bin sivilin öldüğünün yayınlanmasından sonra, İngiliz girişimciler tarafından imzalanan ve bugün kamuoyuna duyurulan açık mektupta, ''2003'ten bu yana Irak'ta kaç kişinin öldüğünü, nasıl öldüklerini ve kaç kişinin yaralandığını mümkün olan en kesin şekliyle saptamak amacıyla eksiksiz ve bağımsız bir soruşturmayı bir an önce başlatmanızı talep ediyoruz'' ifadesi yer aldı. 
     Açık mektubu imzalayanlar arasında, eski Irak Büyükelçisi Sir Stephen Egerton, Libya Büyükelçisi Oliver Miles, Genelkurmay Başkanlığı'nın eski iki numaralı adamı Lord Garden, piskoposlar Colin Bennetts ve Richard Harries, Mick Jagger'in eski eşi Bianca Jagger, dramaturg Harold Pinter yer alıyor. 
     Irak Sağlık Bakanlığı rakamlarına göre, 5 Nisan ile 5 Ekim 2004 arasında 38 sivil öldü, aynı dönemde 15 bin 517 kişi yaralandı. 
     
     BLAIR REDDETTİ 
     Tony Blair ise Irak'ta ölen sivillerin sayısının belirlenmesi amacıyla bağımsız soruşturma açması yönündeki talebi reddetti. 
     Blair, Avam Kamarası'nda yaptığı açıklamada, Irak Sağlık Bakanlığı'nın, sivil ölü sayısını hesaplayacak en iyi kurum olduğunu belirtti. 
     Irak'ta masum insanları öldürenleri ve ölümlerinden sorumlu olanları, seçimleri engellemek isteyen teröristler ve isyancılar olarak nitelendiren Blair, Irak ordusu ve koalisyon güçlerinin hareketlerinin, ülkede bu tür eylemlerde bulunanlara karşı olduğunu da sözlerine ekledi. 
     
</TEXT>
</DOC>
