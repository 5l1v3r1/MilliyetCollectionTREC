<DOC>
<DOCNO> 287485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo07.html </URL>
<DATE> 2004/11/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Mehmet Okur, Jazz'ı sevdi... 20 dakikada 12 sayı, 9 ribaund, 2 blok 
</HEADLINE>
<TEXT>

     ABD Profesyonel Basketbol Ligi'nde NBA ilk hafta mücadelesine, bu sabaha karşı yapılan 3 maçla devam edildi. 
     Kuzeybatı Grubu lideri Utah Jazz, sahasında grubun son sırasında yer alan rakibi Denver Nuggets'ı 102-91 yenerek, 4. maçından da galibiyetle ayrılmayı başardı. 
     Maçta evsahibi ekipte oyuna sonradan girerek 20 dakika sahada kalan Mehmet Okur, bu sürede 12 sayı, 9 ribaunt 3 hücum-6 savunma , 2 asist ve 2 blokla oynadı. Okur, serbest atışlarda 4'de 4, 2 sayılık atışlarda da 6'da 4 isabet buldu. 
     Takımda 24 sayı, 6 ribaunt, 4 asist, 5 top çalma ve 5 blokla oynayan Rus forvet Andrei Kirilenko, sahanın yıldızı olurken, Raja Bell, 17 sayı ve 5 ribaunt, Hırvat oyun kurucu Gordan Giricek de 14 sayıyla galibiyete büyük katkı yaptı. 
     Konuk ekipte ise Carmela Anthony, 17 sayı, 8 ribaunt ve 5 top çalma, Kenyon Martin, 14 sayı ve 4 ribaunt, Earl Boykins de 13 sayıyla oynamalarına karşın yenilgiye engel olamadılar. 
     Geçen sezonun şampiyonu Merkez Grubu ikincisi Detroit Pistons ise deplasmanda 2. uzatmada Los Angeles Clippers'ı 99-96 yendi ve 4. maçında 3. galibiyetini elde etti. 
     Pistons'da Chauncey Billups, 20 sayı, 5 ribaunt ve 9 asist, Richard Hamilton, 20 sayı ve 4 asist, Rasheed Wallace, 18 sayı ve 7 ribaunt, Ben Wallace ise 15 sayı ve 14 ribauntla galibiyette pay sahibi oldular. 
     Evsahibi ekipte ise Corey Maggette, 25 sayı, 19 ribaunt ve 5 asist, Chris Wilcox, 24 sayı ve 9 ribaunt, Elton Brand ise 21 sayı, 4 ribaunt ve 4 blokla oynadı. 
     Diğer maçta ise Güneybatı Grubu lideri Dallas Mavericks, sahasında Golden State Warriors'a uzatmada 101-98 üstünlük sağlayarak 4'te 4 yaptı. 
     Lige, TSİ yarın sabaha karşı yapılacak 11 maçla devam edilecek. 

     
</TEXT>
</DOC>
