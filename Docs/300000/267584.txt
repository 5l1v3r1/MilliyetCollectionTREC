<DOC>
<DOCNO> 267584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy13.html </URL>
<DATE> 2004/08/30/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Thomas "Türkiye'nin birkaç yıl içinde AB'ye gireceğine inanıyorum" 
</HEADLINE>
<TEXT>

     Fransa Demokrasi Birliği UDF milletvekili ve Herouville Saint-Clair kenti Belediye Başkanı Rodolphe Thomas, ''Türkiye'nin birkaç yıl içinde AB'ye gireceğine inanıyorum'' dedi. 
     Bazı sivil toplum kuruluşlarının davetlisi olarak Türkiye'ye gelen ve çeşitli illerde temas ve incelemelerde bulunan Thomas, Bilgi Üniversitesi'nde düzenlediği basın toplantısında izlenimleri hakkında bilgi vererek, soruları yanıtladı. 
     Türkiye'nin AB üyeliği için önemli çalışmalar yapıldığını, buna karşın ülkesinde sol, sağ ve merkez partiler arasında bu konuda farklı görüşler bulunduğunu belirten Thomas, dile getireceği görüşlerin hükümeti ya da partisini temsil etmediğini kaydetti. 
     Thomas, Türkiye'nin genç bir toplum olduğunu ve yüzde 80'inin de AB'ye girmek istediğini belirterek, şunları kaydetti 
     ''Bu bizim açımızdan sevindirici. Bu nedenle bir şeylerin yapılması gerekiyor. Türkiye'yi turistik gözle değil, kültürel, sosyal ve ekonomik açılardan da bakarak değerlendirmemiz gerekiyor. Benim gördüğüm Türkiye imajının Avrupa'ya yansıması gerekiyor. Ben Türkiye'nin birkaç yıl içinde AB'ye gireceğine inanıyorum. Türkiye'nin AB üyeliğini desteklemek için elimden gelen gayreti göstereceğim.'' 
     
     IRAK'TA REHİN FRANSIZ GAZETECİLER 
     Thomas, bir gazetecinin, ''Irak'ta rehin 2 Fransız gazetecinin salıverilmesinin, Fransa'da başörtüsünün serbest bırakılması koşuluna bağlanması''yla ilgili görüşünü sorması üzerine, şunları söyledi 
     ''Başörtüsü sorunu, Avrupa'da ciddiyetle ele alınması gereken bir konu. Ancak Fransa ve Türkiye gibi laik ülkelerde bu konuya öncelik verilmelidir. Laik Fransa'da okul ve diğer kamusal alanlarda başörtüsüne izin verilmesi mümkün değil. Fransa'nın bu konudaki görüşleri açık ve net. Cumhurbaşkanı Jacques Chirac'ın da açıkladığı gibi, Irak'ta kaçırılan 2 gazetecinin derhal serbest bırakılması gerekiyor. Bu konudaki taleplerin karşılanması mümkün değil.'' Thomas, Irak'ta dini yerlere yapılan saldırıları da ''skandal'' olarak nitelendirerek, ''Halkın dini mekanlarına saygı gösterilmesi gerekiyor. Bu saldırılar kabul edilemez'' dedi 
     
</TEXT>
</DOC>
