<DOC>
<DOCNO> 297924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy15.html </URL>
<DATE> 2004/12/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AB'den Ankara'ya "kalıcı kısıtlamalar" notu... 
</HEADLINE>
<TEXT>

     AB Dönem Başkanı Hollanda'nın, AB'nin Türkiye için bazı alanlarda öngördüğü kalıcı kısıtlamaların ne olduğu konusundaki bir notu Ankara'ya iletmeye hazırlandığı öğrenildi. 
     Dönem Başkanlığı kaynaklarından edinilen bilgiye göre, Hollanda'nın Ankara Büyükelçiliği, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül başta olmak üzere Türk yetkililerin AB'nin Türkiye için kalıcı kısıtlamalar getirme çabalarını eleştirmeleri üzerine böyle bir not hazırlama gereği duydu. 
     Diplomatik kaynaklar, bu konunun Türkiye'de ''iyi anlaşılmadığını'' savunarak, ''kalıcı olanın kısıtlamalar değil, üye bir ülkenin belli bir konuda kısıtlama isteme hakkı olduğunu'' ileri sürüyorlar. 
     Aynı kaynaklar, resmi nitelikte olmayan bu açıklama notunun Brüksel'e doğru yola çıkmadan önce danışmanları aracılığıyla Başbakan Recep Tayyip Erdoğan'a iletileceğini de bildirdiler. 
     
</TEXT>
</DOC>
