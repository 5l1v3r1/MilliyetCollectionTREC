<DOC>
<DOCNO> 282191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy09.html </URL>
<DATE> 2004/10/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Büyükanıt, Diyarbakırspor'a ziyaretinde, Beşiktaş'a sitem etti 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Diyarbakırspor Kulübü'nü ziyaret ederek yönetici ve futbolcularla görüştü. 
     Diyarbakırspor Kulüp Başkanı Ahmet Göksu, Teknik Direktör Ümit Kayıhan ve diğer yöneticiler tarafından Diyarbakırspor Kulübü'nün kapısında karşılanan Orgeneral Büyükanıt, yönetici ve futbolcularla sohbet etti. 
     Diyarbakır'da 1996-1998 yıllarında kolordu komutanlığı yaptığı sırada Diyarbakırspor ile kaynaştığını ve kulübe manevi destek verdiklerini ifade eden Büyükanıt, ''Bölge için önemli bir kulüp olan Diyarbakırspor'un hangi zorluklardan geçtiğini iyi biliyorum'' dedi. 
     Kulübü yönetenlerin inançla mücadele ederek Diyarbakırspor'u 1. lige çıkardıklarını anlatan Büyükanıt, Diyarbakırspor'un 1. ligde kalıcı olduğunu ve asansör takım olmadığını ispatladığını kaydetti. 
     Büyükanıt, şöyle dedi 
     ''Geçen yıl da Diyarbakırspor ligin başında başarısız sonuçlar aldı. Ancak daha sonra toparlandı. Sizler Diyarbakırlı futbolcular bu yıl da başarılı olacaksınız. İnanıyorum ki Diyarbakırspor hep daha yukarılara çıkacak. 
     Spor artık bir sanayi oldu. Tabii maddi güç önemli. Kulüp Başkanı Göksu, tesisleşmeden bahsetti. Geçen haftaki maçta Beşiktaş'tan alınan futbolcular protokol gereği oynamadı. Aslında Beşiktaş jest yapıp bu futbolcuları oynatabilirdi. Aslında ziyaretimi Diyarbakırspor'un bu hafta yapacağı maçın öncesine denk getirip maçı izlemek istedim ama programlarım nedeniyle olmadı.'' Kulüp Başkanı Ahmet Göksu ise Büyükanıt'a ilgi ve desteğinden dolayı teşekkür ederek, ''Ben size daha önce söylemiştim. Bu kulübün asıl başkanı sizsiniz'' dedi. Göksu, daha sonra Orgeneral Büyükanıt'a 21 numaralı Diyarbakırspor forması hediye etti. 
     
</TEXT>
</DOC>
