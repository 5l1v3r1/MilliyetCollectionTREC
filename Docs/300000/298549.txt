<DOC>
<DOCNO> 298549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur09.html </URL>
<DATE> 2004/12/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erzurum'da gölü bile donduran soğuk Tam -33 derece 
</HEADLINE>
<TEXT>

     Doğu Anadolu Bölgesi'nde etkisini sürdüren soğuk hava yaşamı olumsuz yönde etkilerken, gece en düşük hava sıcaklığı, sıfırın altında 33 dereceyle Erzurum'da yaşandı. 
     Meteoroloji Bölge Müdürlüğü yetkililerinden alınan bilgiye göre, bölgede gece en düşük hava sıcaklıkları sıfırın altında olmak üzere Erzurum'da 33, Ağrı'da 32, Kars'ta 31, Ardahan'da 28, Erzincan'da 16, Iğdır'da 13 derece olarak ölçüldü. 
     Günün beklenen en yüksek hava sıcaklıklarının sıfırın altında olmak üzere Erzurum'da 17, Kars'ta 18, Ağrı'da 13, Ardahan'da 18 derece olacağını kaydeden yetkililer, Erzincan'da 1, Iğdır'da da sıfır derece olacağını kaydettiler. 
     Erzurum'da dün gündüz saatlerinde hava sıcaklığının sıfırın altında 20 derece olduğunu ifade eden yetkililer, bu sıcaklık derecelerinin kutuplardaki sıcaklığa yakın olduğunu belirttiler. 
     Yetkililer, bugünden itibaren hava sıcaklığında 3 derecelik bir artışın beklendiğini de bildirdiler. 
     
     TERCAN BARAJ GÖLÜ DONDU 
     Erzincan'ın Tercan İlçesi'ndeki Tercan Baraj Gölü de aşırı soğuklar nedeniyle dondu. 
     Baraj gölünün üst kısmının buzla kaplandığını belirten yetkililer, vatandaşları uyararak, ''Baraj gölü üzerinde buz tutan bölümlerine çıkılması can güvenliği açısından tehlike arz ediyor'' diye konuştular. 
     
     62 KÖY YOLU KAPALI 
     Bu arada, Doğu Anadolu Bölgesi'ndeki 6 ilde 62 köy yolu ulaşıma kapalı. Köy Hizmetleri Bölge Müdürlüğü yetkilileri, Ardahan'da 21, Erzurum'da 15, Erzincan'da 10, Muş'ta 8, Iğdır'da 5, Tunceli'de de 3 köy olmak üzere, kapalı 62 köy yolunun açılması için çalışmaların sürdürüldüğünü bildirdiler. 
     
</TEXT>
</DOC>
