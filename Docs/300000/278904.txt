<DOC>
<DOCNO> 278904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko14.html </URL>
<DATE> 2004/10/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye, İtalya'nın ihracatında gözde ülke... 
</HEADLINE>
<TEXT>

     İtalya Dış Ticaret Bakanı Yardımcısı Adolfo Urso, Türkiye'nin, İtalya'nın ihracatında önemli üç ülke arasında yer aldığını söyledi. 
     Urso, La Sicilia gazetesine verdiği demeçte, ''Türkiye'ye ihracatımız hızla artıyor'' dedi. 
     Urso, küresel pazarda İtalya açısından en önemli yenilik nedir sorusunu, ''Türkiye, Çin ve Libya. Bu ülkeler İtalya açısından üç önemli fırsat'' diye yanıtladı. 
     Bakan Yardımcısı Urso, Türkiye'nin AB'ye tam üyeliği konusunu değerlendirirken de, ''Türkiye, 2015 yılına kadar beklemek zorunda kalacak olsa da, Avrupa'ya girecek. İstikamet artık netleşmiş durumda. Avrupa kapısını kapatmak, Türkiye'yi İslam köktendinciliğinin içine itmek demek olur. Türkiye, diğer ülkelere oranla ihracatımızın hızla arttığı 70 milyon nüfusa sahip bir ülke'' diye konuştu. 
     İtalya'nın Çin'e yaptığı ihracatın, Ağustos 2003'e oranla yüzde 50,01 oranında arttığına da dikkati çeken Urso, Başbakan Silvio Berlusconi'nin geçtiğimiz günlerde yaptığı ziyaretin ardından, Libya'nın da İtalyan şirketler açısından en önemli ülkelerden biri haline geleceğini kaydetti. 
     Urso, Libya'yı Mısır ve Tunus'a bağlayacak 1,800 kilometrelik otobanın İtalya, Libya ve Avrupa Birliği'nin finansmanıyla İtalyanlar tarafından inşa edileceğini hatırlatırken, ''Roma İmparatorluğu'nun kalıntılarının bulunduğu Subrata ve Leptis Manga kentlerinde de, İtalyanların ciddi oranda turizm yatırımları olacak. Berlusconi'nin ziyaretiyle Libya, İtalyan şirketleri için ayrıcalıklı ülkelerden biri haline geldi'' dedi. 
     
</TEXT>
</DOC>
