<DOC>
<DOCNO> 284710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas12.html </URL>
<DATE> 2004/10/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Fahri Trafik Müfettişleri ceza yazmak istiyor... 
</HEADLINE>
<TEXT>

     Türkiye Fahri Trafik Müfettişleri Derneği FTM Genel Başkanı İhsan Memiş, fahri müfettişlerinin ayda en az bir kural hatasını yazmak istediklerini söyledi. 
     FTM 3. Olağan Toplantısı, Türkiye Şoförler Odası Toplantı Salonu'nda gerçekleştirildi. Memiş, burada yaptığı konuşmada, fahri trafik müfettişlerinin daha önce yılda 52 kurul hatasını yazabildiklerini, daha sonra bu yetkilerinin ellerinden alındığını kaydederek, ''tamamına yakını kent merkezlerinde yaşayan 12 bin FTM'nin önemli bir kısmı kart taşıyan bir kitleye dönüşmüştür. Derneğimizin teklifi ise her FTM'nin bulunduğu illerde ayda en az bir kural hatasını yazmasıdır'' diye konuştu. 
     İhsan Memiş, FTM kartı taşıyanların 12 bine ulaştığını kaydederek, trafikte ''magandalara, imtiyaz kullananlara, kimlik gösterenlere, yaya iken hak arayan aracın üstüne çıkınca da canavar olanlara karşı en etkili ilacın sivil toplumun hızla örgütlenmesi ve her ilde FTM şubelerinin hızla açılması olduğunu söyledi. 
     Ülkede araç sayısının yaklaşık 10 milyona, sürücü sayısının da 17 milyona ulaştığını belirten Memiş, ''trafikte denetimin daha etkili olması için sivil toplumun bu alandaki payının ve yetkilerinin yüzde 50'ye kadar çıkartılması gerekmektedir. Bu artış hem kamu masraflarını azaltacak hem de zamandan tasarruf sağlayacak, toplumsal bilinçlenmeyi hızlandıracaktır. Bugün bu oran yüzde 5'lerde bile değildir'' diye konuştu. 
     
     FAHRİ MÜFETTİŞLERİ DERNEK SEÇMELİ 
     Fahri müfettişlerin seçiminde Dernek ile işbirliği yapılması gerektiğini ifade eden İhsan Memiş, ''Bu mesleğe uygun, tarafsız, psikolojik bozukluğu, alkol ve kumar tutkunu veya bağımlısı olmayan insanların mülakatla seçilmesine imkan verilmelidir. Evrakına bakıp liste usulü insan almak çok yanlıştır'' dedi ve kendilerine yetki verilmesini istedi. 
     
</TEXT>
</DOC>
