<DOC>
<DOCNO> 252538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas02.html </URL>
<DATE> 2004/07/02/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Cassini, Satürn'ün halkalarından ilk fotoğrafları gönderdi... 
</HEADLINE>
<TEXT>

     Güneş Sistemi'nin ikinci büyük gezegeni Satürn'ün yörüngesine yerleşen insansız uzay aracı Cassini, dev gezegenin halkalarına ait ilk fotoğrafları göndermeye başladı. 
     Cassini'nin Dünya'ya geçtiği ilk fotoğraflar, New York'taki Amerikan Doğa Tarihi Müzesi'nde yapılan basın toplantısıyla kamuoyuna açıklandı. 
     Müzenin gökbilim bölümü Hayden Planetarium'un Müdürü Neil deGrasse Tyson, gazetecilere yaptığı açıklamada, Cassini uzay aracının gönderdiği yüksek çözünürlükte görüntülerin bilim adamlarına gezegeni tanımak konusunda yeni fırsatlar sunduğunu belirterek, bunun güneş sisteminin kökeni ve galaksilerin oluşumunu anlamada yeni olanaklar sağlayacağını kaydetti. 
     Fotoğrafların bilim adamları için birer hazine olduğunu söyleyen Tyson, ''Satürn'ün halkalarını inceleyip de bu fotoğraflara şükretmeyecek bilim adamı tanımıyorum'' diye konuştu. 
     İki Voyager uzay aracının 1980'lerin başında Satürn'e yaklaşarak fazla ayrıntı taşımayan fotoğraflar göndermesinden sonra Cassini'nin gönderdiği yüksek çözünürlüklü fotoğraflar bilim adamlarınca hemen incelenmeye alındı. 
     Bili madamları, Satürn'ün, evrenin ilk dönemlerindeki gaz bulutları ve parçacıklardan yayılarak bir araya gelen halkalarını, gezegenler, hatta galaksilerin nasıl oluştuğu sorularına yanıt verecek birer model olarak görüyorlar. 
     Tyson da dev gezegenin yörüngesine dün yerleşen Cassini sayesinde bilim adamlarının halkalar ve uydular arasındaki ilişki konusunda daha ayrıntılı bilgi sahibi olacaklarını belirtti. 
     Satürn'ün halkalarının göreceli olarak yeni, bundan 10 ya da 100 milyon yıl önce yörüngedeki dev bir çarpışma sonucu oluştuğu sanılıyor. 
     Uzay tarihinin en pahalı aracı Cassini, Satürn'ün halkasındaki boşluktan geçerek gezegenin yörüngesine oturmayı başarmıştı. 
     Amerikan Uzay ve Havacılık Dairesi NASA ve Avrupa Uzay Ajansı ESA ortak yapımı 3.3 milyar dolar değerindeki Cassini, gezegenin yörüngesine girmek için halkanın alt tarafından yol alarak, F halkası ile G halkası olarak adlandırılan halkaların arasındaki boşluktan geçmişti. 
     Satürn'ü araştıracağı 4 yıl boyunca gezegenin etrafında 76 kez dönecek uzay aracının, dünyaya 300 binden fazla görüntü göndermesi bekleniyor. 
     Cassini 4 yıl boyunca, Satürn'ün atmosferini, karmaşık manyetik yapısını ve halka sistemini inceleyecek. Ocak ayında da beraberinde taşıdığı Huygens adlı sondayı, Satürn'ün uydusu Titan'a bırakacak. 
     Bilim adamları, Titan yüzeyinin altında suyun sıvı halde bulunabileceğini ve basit mikroorganizmaların türemiş olabileceğini düşünüyorlar. 
     
     BERABERİNDE 616 BİN 400 İMZA DA GÖTÜRMÜŞ 

     Öte yandan, Cassini'nin Satürn'e bir DVD'ye kopyalanan 616 bin 400 imzayı da götürdüğü bildirildi. 
     Aralarında 'Uzay Yolu Gelecek Nesil' filminin aktörü Patrick Stewart ve şiddet filmlerinin meşhur oyuncusu Chuck Norris'in imzalarının da yer aldığı 616 bin 400 imzanın bulunduğu DVD'de ayrıca, birkaç kedi ve köpeğin ayak izlerinin de olduğu belirtildi. 
     İmzaların, ABD'de kendilerini uzay ve uzayda yaşam araştırmalarına adayan bir grup olan Gezegen Cemiyeti'nin organizasyonu ve aylar süren uğraşı sonucu 81 değişik ülkeden toplandığı kaydedilirken, projenin amacının dikkatleri uzay araştırmalarına çekmek olduğu ifade edildi. 
     Bu tür projelerin geçmişinin ilk uzay araştırmalarına kadar dayandığını söyleyen Cassini'nin misyon tasarımcısı ve Gezegen Cemiyeti danışmanı Charley Kohlhase, 'Bu uygulamanın geçmişi 1950'lere kadar dayanır. İlk zamanlarda da mühendisler, uzaya gönderilen roketlerin dış yüzeyine ya da iç kısmına yağlı kalemlerle isimlerini yazarlardı,'' diyerek uygulamanın uzun bir geçmişe sahip olduğunu söyledi. 
     
</TEXT>
</DOC>
