<DOC>
<DOCNO> 265597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/spo05.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbimiz Elvan'la 
</HEADLINE>
<TEXT>


5000 metredeki Dünya rekortmeni atletimiz bugün TSİ 22.00'de olimpiyat finalinde zirve için koşacak. Abeylegesse'yi, Dünya Şampiyonu Dibaba ve Etiyopyalı diğer isimler zorlayacak 

FUAT ERCAN, MURAT AĞCA, VEDAT DANACI 


Tarihe geçecek 
TÜRKİYE'NİN olimpiyat tarihinde en önemli günlerinden biri bugün yaşanacak ve 5 bin metre finalinde Elvan Abeylegesse, altın madalya kazanabilmek için piste çıkacak. Bu mesafede 2.5 ay önce 14.24.68 ile Dünya rekoru kıran Elvan, Atina'daki seçmede de rahat bir tempoda koşarak 14.54.80 ile ikinci olarak finale adını yazdırmıştı. Milli sporcumuzu finalde zorlayabilecek isimler arasında içlerinde Dünya Şampiyonu Dibaba'nın da yer aldığı Etiyopyalı atletlerle birlikte, Rus Zadorozhnaya da bulunuyor. 

1500'de yarışacak 
OLİMPİYAT Stadı'nda TSİ 22.00'de başlayacak finalde Elvan, mutlu sona ulaştığı takdirde, olimpiyatta atletizmde altın madalya kazanan ilk Türk sporcu olarak tarihteki yerini alacak. Daha önce atletizmdeki tek madalyamızı 56 yıl önce 1948 Londra Olimpiyatı'nda üç adım atlamada Ruhi Sarıalp kazanmıştı. Elvan, bu akşam koşacağı 5 bin finalinin ardından bir gün sonra 1500 metre seçmelerine girecek. Atletimiz çifte altın alırsa, olimpiyatta bu iki dalda başarıya ulaşan tarihteki ilk bayan atlet olacak. 

ELVAN VE RAKİPLERİ ÜLKE EN İYİ DERECE J.Pavey İngiltere 14 48.66 S.Ejigu Etiyopya 14 35.18 I.Mikitenko Almanya 14 42.03 M.Maury Fransa 14.56.79 I.Ochichi Kenya 14.46.42 G.Samitova Rusya 14 53.70 E.Masai Kenya 14 45.35 T.Dibaba Etiyopya 14 30.88 Y.Zadorozhnaya Rusya 14 40.47 H.Xing Çin 14 56.01 M.Defar Etiyopya 14 40.34 Elvan Türkiye 14 24.68 DR Y.Sun Çin 14 40.41 L.Shobukova Rusya 14 52.19 S.O'Sullivan İrlanda 14 41.02 

Yeni kral Gatlin 

Erkekler 100 metrenin nefes kesen finalini ABD'li Justine Gatlin 9.85 ile kazandı. Portekizli Obikwelu 9.86 ile ikinci, ABD'li Maurice Green ise 9.87 ile üçüncü oldu 

22 yaşında 
OLİMPİYATLARIN en çok ilgi çeken yarışlarından biri olan 100 metre finalini, ABD'li Justine Gatlin kazandı. ABD takımının üçüncü atleti olan 22 yaşındaki sprinter 9.85 ile muhteşem bir dereceye ulaşırken, ikinciliği Portekizli Francis Obikwelu 9.86, üçüncülüğü ise ABD'li Maurice Green 9.87 ile elde etti. İlk beş atletin 10 saniyenin altında koştuğu muhteşem yarışta Gatlin, 9.84'lük olimpiyat rekorunu kıl payı kaçırdı, Tim Montgomery'e 9.78 ile ait olan Dünya rekoruna ise yaklaşamadı. 

İsveç de güldü 
GATLİN, şampiyonluğun sevincini tribünleri elinde bayrakla dolaşarak çıkarırken, Maurice Green'in iki olimpiyat şampiyonluğu hayali suya düştü. Bu arada seçmelerin en iyisi ABD'li Shawn Crawford dördüncü olabildi. Erkekler yüksek atlamada İsveçli Stefan Holm, 2.36 metre ile altın madalya kazandı. ABD'li Matt Hemingway 2.34 ile gümüş aldı. Erkekler 3 adım atlamada ise İsveçli Christian Olsson 17.79 metre ile altın madalyaya ulaştı. Rumen Marian Oprea ise 17.55 ile ikinci oldu. 

Süreyya'da top bizde 

Uluslararası Atletizm Federasyonu Disiplin Komisyonu, Süreyya Ayhan'ın savunmasını inceledikten sonra ceza kararını Türkiye Atletizm Federasyonu'na bırakacağını açıkladı 

Rapor da geldi 
DÜNYA Anti Doping Ajansı'nın WADA iki kez yapmak istediği doping kontrollerinin birinde yerine başkasını soktuğu, diğerinde numuneyi değiştirdiği ortaya çıkan Süreyya Ayhan ile ilgili kararı Uluslararası Atletizm Federasyonu IAAF değil, Türkiye Atletizm Federasyonu verecek. IAAF'ın gönderdiği ve numune vermeyi reddetmek, prosedüre hile karıştırmak ve yasaklı madde kullanmaya teşebbüs etmek suçlamalarını içeren rapor hakkında Ayhan'ın savunmasını inceleyecek komisyon, kararı Türk federasyonuna bırakacak. 

Beğenmezse artıracak 
PROSEDÜR gereği IAAF disiplin komisyonu sadece savunmanın tatmin edici olup olmadığına bakacak. Ardından kanaatini Türkiye'ye bildirecek ve federasyondan gerekli cezayı vermesini isteyecek. Bu cezanın kurallar gereği iki yıl olması bekleniyor. Eğer Atletizm Federasyonu'nun vereceği ceza IAAF'ı tatmin etmezse, uluslararası federasyon devreye girecek ve cezayı artıracak. Bu arada IAAF Genel Sekreteri İstvan Gyulai, Süreyya Ayhan ile ilgili kararı kendisinin değil yetkili komisyonun vereceğini, bu konuda hiçbir şekilde yorum yapmayacağını söyledi. 

Alkışlar Eşref'e 

Dördüncü oldu 
ERKEKLER çekiç atmadaki başarılı temsilcimiz Eşref Apak, kürsüye çıkamadı, ancak başarılı bir performans gösterdi. Apak, finalde ikinci hakkında attığı 79.51 metre ile ilk 8 arasında kalmayı garantilerken, 5. haklara kadar üçüncülüğünü korudu. Ancak Dünya Şampiyonu Belaruslu atlet 5. hakkında 79.81 atınca, Eşref Apak madalyayı kaçırdı. Eşref son atışında, Türkiye rekoru olan 80.16'yı atsa, bronz alacaktı. Apak son hakkında 76.34'e ulaştı. 

Öztürk bıraktı 
22 yaşındaki sporcumuz, önemli derecelerden birini yaparken, çekiçte Macar Yannus 83.19 ile şampiyon, Japon Fushi 82.91 ile ikinci oldu. Eşref Apak, finalde yarışmanının gururunu yaşadığını söyledi, "Kanımla, canımla mücadele ettim. Yapacağımın en iyisini yaptım. 2006'da Dünya rekorunu hedefledim" dedi. Bayanlar maratondaki temsilcimiz Lale Öztürk 10. kilometreyi 80. sırada geçtikten sonra yarışı bıraktı. Maratonda altını Japon Noguchi kazandı. 

Yumruklar ailesi için 

Ödüllerini verecek 
ATİNA'DA ringde kalan iki boksörümüzden biri olan Atagün Yalçınkaya, yumruklarını ailesi için atıyor. Çeyrek finalde İtalyan rakibini yendiği taktirde bronz madalyayı garantileyecek olan Yalçınkaya, kürsüye çıktığında alacağı ödüllerle zor durumdaki ailesine yardım etmeyi planlıyor. 

Yıldırım'dan söz 
17 yaşında olan Yalçınkaya, inşaatta çalışan babası ve ev hanımı annesin kiradan kurtarıp, bir ev almak istiyor. "Benim yaşım genç. Kendime nasıl olsa birşeyler alacak zamanım olur. Önce ailem, sonra ben" diyen Yalçınkaya'ya kulübü Fenerbahçe'nin Başkanı Aziz Yıldırım da destek sözü vermiş. 

Grekoromen göz bebeği 

Bakan'dan moral 
OLİMPİYATIN son haftasında madalya beklediğimiz güreşte mücadele edecek Grekoromen Milli Takımı'na, Başbakan Yardımcısı Mehmet Ali Şahin moral verdi. Ekibi köyde ziyaret eden Bakan Şahin, "Halterin başarısı üzerinizdeki baskıyı azalttı. Güreşi eski parlak günlerine döndüreceğinize inanıyorum" dedi. 

Özal'a tedavi 
ANTRENÖR Ata Karataş, iyi hazırlık dönemi geçirdiklerini belirterek, "Buradan birden çok madalyayla, dönmek istiyoruz" dedi. İlk dört sıklette yer alan Ercan Yıldız 55kg , Şeref Eroğlu 66kg , Hamza Yerlikaya 84kg ve Yekta Yılmaz Gül'ün 120kg rakipleri bugünkü kurayla belli olacak, yarışmalar yarın başlayacak. 

Doping şikayeti 

BAŞBAKAN Yardımcısı ve Spordan Sorumlu Devlet Bakanı Mehmet Ali Şahin, dün olimpiyatta görev yapan gazetecilerle bir sohbet yemeği yedi. Gençlik ve Spor Genel Müdürü Mehmet Atalay'ın da katıldığı toplantıda konuşan Bakan Şahin, doping olaylarının oyunları gölgelediğini belirtti. Şahin, Ayhan hakkında IAAF yetkililerinin açıklama yapmış olabileceğine inanmadığını da ifade etti. 

ATİNA'DA DÜN 
YELKEN 
LASERDE Kemal Muslubaş, 42 sporcu içinde 33. sırayı aldı. Bu dalda altını Brezilyalı Robert Scheidt kazandı. 470'te ise Norveçli Siren Sundby şampiyonluğa uzandı. 

KÜREK 
ERKEKLER hafif kilo 2 çiftede Polonya, hafif kilo tek dümencilide Danimarka, 4 çiftede Rusya ve 8 tek dümencilide ABD altın aldı. Aynı branşların, 8 tek hariç, bayanlarında Romanya 2 , Almanya ilk sırayı aldı. 

TENİS 
ÇİFT erkeklerde, Alman Kiefer - Rainer çiftini 3 - 2 mağlup eden Şilili Nicolas Massu - Fernando Gonzalez ikilisi altına ulaştı. 

MASA TENİSİ 
TEK bayanlarda altın madalyayı, K.Koreli Hyang - Mi'yi 4 - 0 mağlup eden Çinli Zhang Yining kaptı. 

BİSİKLET 
ERKEKLER takım takip yarışması elemelerinde, Avustralya 3.56.610 3.57.280 ile Dünya rekoru kırdı. 

ESKRİM 
ERKEKLER epe takım müsabakasında, Macaristan'ı 43 - 32 yenen Fransa altın madalya kazandı. 


</TEXT>
</DOC>
