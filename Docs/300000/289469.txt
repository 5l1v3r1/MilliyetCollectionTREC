<DOC>
<DOCNO> 289469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun18.html </URL>
<DATE> 2004/11/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Müslümanlara bayram tatilini savunan Alman bakanın sarıklı fotoğrafı 
</HEADLINE>
<TEXT>

     Almanya'da Birlik 90 Yeşiller Partisi Federal Meclis milletvekili Hans Christian Ströbele tarafından, Müslümanların bir bayram gününün resmi tatil olması önerisiyle ilgili tartışma sürüyor. 
     Tartışmaya baş sayfada yer veren Bild gazetesi, Ströbele'nin önerisini destekleyen Çevre Bakanı Jürgen Trittin'i sakallı ve sarıklı şekilde gösteren, iç sayfalarında da ''Reichstag'' adı verilen Federal Meclis'in binası önünde namaz kılan Müslümanları gösteren fotomontaj fotoğraflara yer verdi. 
     Trittin'in fotoğrafının yanında, ''Peygamberin sakalı adına - Trittin'i çöle gönderin - Yeşiller Partili Bakan Müslüman tatil günü istiyor'' başlığı yer aldı. İç sayfalarda da ''Yeşiller Partili Bakan çıldırdı - Paskalya tatili yerine Müslüman tatil günü mü '' başlığıyla verilen haberde, Hıristiyan Sosyal Birlik Partisi CSU Genel Başkanı Edmund Stoiber'in, ''Almanya'da Müslümanlar için tatil günü tümüyle yanlış bir sinyal olur'' şeklinde görüş belirttiği ifade edildi. 
     Hür Demokrat Parti FDP Başkan Yardımcısı Rainer Brüderle de, öneriye karşı çıkarak, ''Dini tatil günleriyle ilgili olarak kapalı çarşılarda olduğu gibi pazarlık yapılamaz'' dedi. 
     Göç Komisyonu Başkanı Rita Süssmuth da, ''Bunu gerçekten de iyi bir fikir olarak görmüyorum. Diğer dinlerin tatil günlerine saygı göstermek başka bir konu, ancak herhalde hiç kimse bir Arap ülkesinde Hıristiyanlar için tatil günü ilan etmeyi düşünmez'' diye konuştu. 
     Süssmuth ayrıca, Almanya'daki okullarda İslam derslerinin Almanca verilmesine karşı çıkarak, ''Bizler de Polonya'daki bir ayinde Almanca konuşulmasını talep edemeyiz. Camilerde ve medreselerde hangi dilin konuşulduğu değil, sadece ne konuşulduğu önemli'' dedi. 
     Yeşiller Partisi tarafından Türklere verilen bir iftar yemeğinde öneriyi dile getiren Ströbele, Hıristiyanlara ait dini bir tatil gününün iptal edilerek, Müslümanların bir bayram gününün resmi tatil olarak kabul edilebileceğini, bunun ülkede yaşayan Müslümanlara önemli bir sinyal olacağını söylemişti. 
     
     AVRUPA'DA MEDENİYETLER ÇATIŞMASI 

     Hollanda’da yönetmen Theo van Gogh'un öldürülmesiyle başlayan ve gittikçe tırmanan müslümanlara yönelik şiddet olayları müslümanları olduğu kadar Avrupalı yöneticileri de tedirgin etti. 
     Hollandalı yönetmen van Gogh’un İslam toplumlarında kadına yönelik şiddeti anlatan 'İtaat' adlı filmiyle başlayan tartışmalar, 47 yaşındaki yönetmenin öldürülmesiyle şiddet olaylarına dönüştü. Yönetmenin öldürülmesiyle ilgili olarak halen bir Faslı gözaltında tutuluyor. 
     Cinayetin ardından Hollanda’da Müslümanlara ve Hristiyanlara ait binalara toplam 20 saldırı düzenlendi. Müslüman öğrencilerin gittiği bir okul bombalandı, iki cami kundaklandı. 
     Saldırılar akıllara ABD'li tarihçi Samuel Huntington’un 'Medeniyetler Çatışması' tezini getirdi. 'Avrupa bir medeniyetler çatışmasına mı tanık olacak ' sorusu son günlerde Avrupalı siyasileri endişelendiriyor. 
     Hollanda Başbakanı Jan Peter Balkenende’nin bir hafta içinde iki kez Müslüman cemaatiyle görüşmesi de endişelerin vardığı boyutun açık bir göstergesi. Balkenende, Müslüman vatandaşlara birlik ve dayanışma mesajları verdi. 
     
     Müslümanlar kaygılı... 

     Saldırılardan en fazla tedirgin olanlar ise, kuşkusuz Avrupa’da yaşayan Müslümanlar. Hollanda'da yaşayan yaklaşık 1 milyon Müslüman, nüfusun yüzde 5.5'ini oluşturuyor. Bunlar arasında çok sayıda Türk de bulunuyor. 
     Camilerinin tahrip olması nedeniyle ibadetlerini artık kendilerine ayrılan spor salonlarında gerçekleştiren Türkler, olayların ırkçı grupları harekete geçirdiğini belirtiyor ve yeni saldırılara hedef olmaktan kaygılanıyor. 
     Diğer Avrupa ülkeleri de Hollanda’daki gelişmeleri yakından takip ediyor. Belçika’da bakanlar kurulu 'köktendinci' teröre karşı alınacak tedbirleri görüşmek üzere olağanüstü bir toplantı yaptı. 
     Türk dernekleri Hollanda'daki olayları kınayıp, gerginliğin Belçika'ya taşınmak istenmesinden kaygı duyduklarını açıkladılar. 
     Alman basını ise, şu günlerde Müslüman göçmenlerin Alman toplumuna neden uyum sağlayamadığını tartışıyor ve şiddet olaylarının kendi ülkelerine sıçramaması için alınması gereken önlemleri sorguluyor. 
     
</TEXT>
</DOC>
