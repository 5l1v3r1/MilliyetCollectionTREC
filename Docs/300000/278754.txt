<DOC>
<DOCNO> 278754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur19.html </URL>
<DATE> 2004/10/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
KESK üyeleri, eylem yaptı... 
</HEADLINE>
<TEXT>

     KESK üyeleri, kamu kesimi toplu görüşmelerine ilişkin Uzlaştırma Kurulu kararlarının taleplerini karşılamaktan uzak olduğu gerekçesiyle eylem yaptı. 
     Yüksel Caddesi'nde öğle saatlerinde toplanan KESK üyeleri, buradan taleplerini içeren dövizler açarak ve çeşitli sloganlar atarak, AK Parti Çankaya İlçe Başkanlığı önüne doğru yürüyüşe geçti. 
     Emniyet güçlerinin geniş güvenlik önlemleri aldığı yürüyüşün ardından KESK Ankara Şubeler Platformu Dönem Sözcüsü Özgür Bozdoğan, Maltepe'deki AK Parti Çankaya İlçe Başkanlığı yakınında açıklama yaptı. 
     Haklarını almak için mücadele ettiklerini, önümüzdeki dönemde de bu mücadeleyi sürdüreceklerini ifade eden Bozdoğan, Uzlaştırma Kurulu kararlarının kamu çalışanlarının taleplerini karşılamaktan uzak olduğunu, ihtiyaçlarına cevap vermediğini kaydetti. 
     Bozdoğan, Bakanlar Kurulu'nun toplandığı gün, kamu çalışanlarının biraraya gelerek bu toplantıyı yakından izleyeceğini belirtti. 
     KESK MYK Üyesi İhsan Avcı da hükümetin kamu çalışanlarının taleplerini makul karşılamadığını, ''hükümetin bu taleplere ayak diremesine Uzlaştırma Kurulu kararlarının da ortak olduğunu'' savundu. Avcı, Bakanlar Kurulu'nun çalışanların taleplerini yerine getirmesini istediklerini belirtti. 
     Açıklamanın ardından sloganlar atarak dövizleri açık şekilde Yüksel Caddesi'ne dönmek isteyen KESK üyelerine polis bir süre bekleterek, yürüyüşlerine izin vermedi. Önlüklerini çıkaran, dövizlerini toplayan KESK üyeleri, sloganlar eşliğinde Kızılay'a kadar yürüyerek, buradan dağıldılar. 
     
</TEXT>
</DOC>
