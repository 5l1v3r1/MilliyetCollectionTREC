<DOC>
<DOCNO> 293514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo46.html </URL>
<DATE> 2004/11/30/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Olimpiyat meşalesi ödülleri sahiplerini buldu... 
</HEADLINE>
<TEXT>

     2004 Yılı Olimpiyat Meşalesi Ödülleri, İstanbul'da düzenlenen törenle sahiplerine verildi. 
     Ataköy Olimpiyatevi'nde gerçekleştirilen törene, Gençlik ve Spor Genel Müdürü Mehmet Atalay, eski Milli Takımlar Teknik Direktörü Şenol Güneş, olimpiyat ve dünya rekortmeni halterci Naim Süleymanoğlu, Türkiye Otomobil Sporları Federasyonu Başkanı Başkanı Mümtaz Tahincioğlu ve çeşitli federasyonların başkan adayları katıldı. 
     Törende, 2004 Atina Olimpiyat Oyunları'nda başarılı olan sporcuların yanı sıra Galatasaraylı Hakan Şükür'e ''Burhan Sargın'', Fenerbahçeli Ümit Özat'a da ''Mahzar Zorlu'' futbol ödülü verildi. 
     2004 Olimpiyat Meşalesi Ödülleri'nde, adına ödül konan spor adamları, spor dalı ve ödülü kazanan sporcular şöyle 
     

Adına Ödül Konan Spor Adamı Dalı Ödül Kazanan Sporcu Şevki Koru Atletizm Eşref Apak Vahit Çolakoğlu Voleybol Mehmet Aydoğan Nuri Boytorun Güreş Şeref Eroğlu Mazhar Zorlu Futbol Ümit Özat Haşim Ekener Halter Halil Mutlu Tevfik Ünsi Arkun Spor Yazarlığı Nurhan Aydın H. Deniz Esinduy Voleybol H. Semih Oktay Osman Kermen Tenis İpek Şenoğlu Merih Sezen Eskrim Erdoğan Kızıldağ Ali Abalı Masa Tenisi Peng Fei Jıang Ertuğrul Türker Boks Atagün Yalçınkaya Vedat Mirel Binicilik Sencer Horasan Burhan Sargın Futbol Hakan Şükür TMOK Özel Ödülü - Korhan Yamaç      
     BAYATLI'YA ONUR MADALYASI 

     Törende, Türkiye Milli Olimpiyat Komitesi TMOK Başkanı Togay Bayatlı ile Doğan Şahin'e, EFPM Avrupa Fair-Play Konseyi 10. kuruluş yılı onur madalyası verildi. 
     Dünya ve Olimpiyat Şampiyonu güreşçi Gazanfer Bilge ''Türk Gençliğine, Sporuna ve Eğitimine Hizmet Ödülü''nü, Gençlik ve Spor Genel Müdürü Mehmet Atalay'ın elinden alırken, Tülya Moran'a ''IOC Kadın ve Spor Ödülü'' verildi. 
     
     YANAL-ŞÜKÜR BULUŞTU 

     Milli Takımlar Teknik Direktörü Ersun Yanal ile son maçlarda aday kadroya dahil etmediği Galatasaraylı Hakan Şükür, törende biraraya geldi. 
     İkilinin, birbirine sarılarak ''Aramızda dargınlık yok'' mesajı vermesine rağmen sohbet etmemeleri dikkat çekti. Yanal, Hakan ve törende ödül alan Fenerbahçeli milli oyuncu Ümit, medyanın isteği üzerine birlikte fotoğraf çektirdi. 
     Ersun Yanal, toplantıda Olimpiyatlar konulu bir konuşma yaparken, eski Milli Takımlar Teknik Direktörü Şenol Güneş ile yan yana oturdu. 
     Misyonunun sadece yarışmacı bir teknik adamlık olmadığını ifade eden Yanal, ''Eğitici bir teknik adamım. İleride bilim ve teknolojinin sporda fazlasıyla kullanılacağını düşünüyorum. Ben futbol adamıyım. Olimpiyat mentalitesi ile yaşayan bir insanım. Çünkü olimpiyat, bütün sporların temsil edildiği en üst ortamdır'' dedi. 
     Ersun Yanal, Türklerin, ülkesini çok seven insanlar olarak vatanı için canını bile feda edebileceğini dile getirerek, ''Yaşamama rağmen, bir olimpiyat yapamamanın acısıyla durmak benim için bir ölüm. İki katının birleştiği yer olarak Türkiye bir olimpiyatı hak ediyor'' şeklinde konuştu. 
     
     HAKAN ŞÜKÜR ''MİLLİ TAKIMA HİZMET VERMEYE DEVAM EDECEĞİM'' 

     Galatasaraylı futbolcu Hakan Şükür, tören sonrası medya mensuplarına yaptığı açıklamada, milli takıma hizmet etmeye devam edeceğini söyledi. 
     Milli takıma çok büyük emeğinin geçtiğini kaydeden Hakan, Ersun Yanal ile biraraya gelmesi konusunda da ''Ben buraya ödül almaya geldim. Kendisi de davetliydi biraraya geldik'' dedi. 
     Bu ödülü aldığı için gurur duyduğunu ifade eden Hakan Şükür, ''Çok heyecanlandım. Ödüller duyguyla, vefayla veriliyor. Hizmete devam edeceğim. Herkes layık olduğu değeri görecektir. Türk futboluna çok büyük hizmet veren Burhan Sargın'ın adına verilen ödülü almam da beni son derece duygulandırdı. İnşallah gelecekte ben de bu tür güzel organizasyonlar içinde her zaman yer alırım'' dedi. 
     
     TAHİNCİOĞLU YENİDEN ADAY 

     Otomobil Sporları Federasyonu TOMSFED Başkanı Mümtaz Tahincioğlu, önümüzdeki günlerde yapılacak federasyon başkanlığı seçiminde aday olacağını bildirdi. 
     Başkanlığa son kez daha aday olacağını ifade eden Tahincioğlu, henüz tamamlanmamış projelerinin bulunduğunu, bunları başardıktan sonra, bayrağı layıkıyla taşıyabilecek bir kişiye vereceğini söyledi. 
     
</TEXT>
</DOC>
