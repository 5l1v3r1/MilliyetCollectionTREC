<DOC>
<DOCNO> 294201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur05.html </URL>
<DATE> 2004/12/02/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Noterde yeminli Kürtçe tercüman krizi 
</HEADLINE>
<TEXT>

     Soner KOCAER DHA 

ANTALYA'da bir otomobil alım- satımında vekalet çıkartılırken noterin Türkçe bilmeyen satıcı için yeminli Kürtçe tercüman istemesi, krize neden oldu. Yeminli Kürtçe tercüman bulunamadağı için otomobilin satış ve devir işlemi gerçekleşmedi. 
     Galerici 26 yaşındaki Sercan Karataş, geçen Ağustos ayında evli ve 2 çocuk annesi Kerime Keleş'ten Toyota marka otomobil satın aldı ve parasını ödedi. Otomobili Serik İlçesi'nde bir kişiye satan Karataş, devir işlemlerini gerçekleştirmek için Kerime Keleş'in vekaletini almak üzere onunla birlikte notere gitti. Noter görevlileri, Kerime Keleş'in Türkçe bilmediğini öğrenince galerici Sercan Karataş'tan, Kürtçe bilen yeminli tercüman getirmesini, vekaleti ancak öyle verebileceklerini söyledi. 
     
     SATIŞ İŞLEMİ DE YAPILMADI 

     Sercan Karataş, bunun üzerine vekalet almaktan vazgeçti ve alıcıyı da notere getirerek, satış sözleşmesinin yapılmasını istedi. Noter yetkilileri bu işlemin yapılabilmesi için de Kürtçe bilen yeminli tercüman bulunması gerektiğini söyledi. 
     Bu istek karşısında şaşıran Karataş, otomobilin devir işlemlerini yapabilmek için Antalya'daki 12 noteri tek tek dolaştı, ancak aynı gerekçesiyle ne satış sözleşmesini de yaptıramadı, Kerime Keleş'ten vekaletini de alamadı. Galerici Karataş, Doğu ve Güneydoğu'daki illerde de Kürtçe bilen yeminli tercüman aradı, ancak bulamadı. 
     
     AYNI NOTER VERMEDİ 

     Keleş'in şimdi sattığı otomobili geçen Nisan ayında satın alırken Antalya'da noterden vekalet verdiğini ve işlemleri böyle yaptığını belirleyen Karataş, tekrar bu notere başvurdu. Bu noterdeki görevliler de Karataş'a, "O tarihte iyi niyetle yapılmış olabilir. Şu anda biz Türkçe bilmeyen kadının vekaletini kabul edemeyiz. Ancak, yeminli tercüman getirirsen bu mümkün olabilir'' yanıtı verildi. Yeminli tercümanlık bürolarını da dolaşan Karataş, oralardan da "Kürtçe resmi bir dil değil. Bu konuda yeminli tercüman bulamazsınız'' yanıtını aldı. 
     Otomobili Serik'teki müşterisine satarken sözleşme yaptığını belirten Karataş, "Devir işlemlerini 10 gün içerisinde tamamlayacağım sözünü verdim. Aksi takdirde 5 milyar tazminat ödemek zorunda kalacağım'' dedi. 
     
     AİHM'NE BAŞVURACAĞIM 

     Sorununa çözüm bulamayan ve 5 milyar tazminat ödemek zorunda kalan galerici Karataş, bu konuda şunları söyledi 
     "Türkiye Cumhuriyeti'nin kimliğini taşıyan bir kişinin vekalet vermesi Türkçe bilmediği için kabul edilmiyor. 7 ay önce kabul edilirken, şimdi neden sorun oldu Ben ticaret yapıyorum ve zor durumda kaldım. Bu aracın sahibi olan Kerime Keleş, ömrünün sonuna kadar satış yapamayacak mı Onlar da ben de çaresizlik içinde bekliyoruz. Araştırmalarımda İsviçre'de Kürtçe tercümanlık okulu olduğunu, fakat henüz mezun vermediğini öğrendim. Devletin bu soruna bir çözüm bulmasını bekliyorum.'' Avukatına vekalet verdiğini ve Avrupa İnsan Hakları Mahkemesi'ne dava açmasını istediğini kaydeden Karataş, 13 milyara aldığı otomobili 14 milyar 500 milyona sattığını, tazminat için de 5 milyar ödeyeceğini ifade etti. 
     

Hukukçu görüşü Okuma- yazma bilmiyor gibi işlem yapılabilir ANTALYA Barosu avukatlarından Mesut Özderin, bir insanın yeminli tercüman olması için o dili bildiğine dair üniversite diploması getirmesi gerektiğini belirterek, "İngiliz Dili Edebiyatı, Arap Dili Edebiyatı, Fransızca Öğretmenliği gibi bölümlerden mezun olanlar bunu yapabilir. Fakat Kürtçe için böyle bir uygulama yapma şansı yok. Çünkü üniversitelerde öğretilen yabancı dil statüsünde değil. Bu nedenle Kürtçe bilen yeminli tercüman bulmak imkansız'' dedi. Yürürlükteki mevzuatta vekalet vermeye engel olmnadığını belirten Avukat Özderin, yapılması gerekeni de şöyle anlattı "Alternatif olarak uygulanacak yol, okuma- yazma bilmiyormuş gibi işlem yapmaktır. Kaldı ki çoğu noter böyle yaparak sorunu aşıyor. Kadın okuma- yazma bilmiyor diye iki tanıkla işlem yapılabilir. Hassas bir dönemden geçtiğimiz için noterler çekingen davranmış olabilir. Bu biraz da vekalet isteyenlerin davranışlarına bağlı. Kasarak dolaşıp bunu kriz haline dönüştürmek için yaptılarsa, noter de bunun farkına varıp işlem yapmamış olabilir.''      
</TEXT>
</DOC>
