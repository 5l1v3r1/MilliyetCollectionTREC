<DOC>
<DOCNO> 275945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy13.html </URL>
<DATE> 2004/09/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP kampında Fenerbahçe şoku 
</HEADLINE>
<TEXT>

     ABDULLAH KARAKUŞ Kızılcahamam 

AKP'nin Kızılcahamam kampında, Fenerbahçe'nin Manchester United'a farklı skorla yenilmesi şoku yaşandı. Maçın ilk yarım saatinde milletvekilleriyle görüşen Başbakan Recep Tayyip Erdoğan, ilk yarıda skorun 3 - 0 olduğunu duyunca maçı ancak kısa bir süre seyredebildi. Erdoğan'ın, "bu kadar gol da yenir mi " dediği öğrenildi. 
     Kampın üçüncü ve son gününde, revizyon tartışmaları ve bakanların eleştirilmesinin dışında en çok Fenerbahçe'nin şok mağlubiyeti konuşuldu. Milletvekilleri, kendi aralarında, "Aman ha şimdi Başbakanımız sinirlidir. Görüşmelerde fazla sert eleştiriler yapmayalım. Dikkatli olalım" esprileri yaptılar. 
     
     Erdoğan'a sürekli kötü haber 

     Maç saatinde milletvekilleriyle görüşen Erdoğan'a 7. dakikadan itibaren goller sürekli iletildi. İlk 28 dakikada skorun 3 - 0 olduğunu öğrenen Erdoğan'ın moralinin bozulduğu ve üzüldüğü bildirildi. Bir ara milletvekillerinin toplu maç seyrettiği yere de giden Erdoğan, skorun iyi olmaması nedeniyle görüşmelerine devam etti. Gollerin arka arkaya gelmesi üzerine Erdoğan'ın "kardeşim bu kadar kısa sürede bu kadar gol mu yenir " dediği belirtildi. Milletvekillerinin yanında kısa bir süre kalan Erdoğan'ın maç 4 - 2 olunca kalktığı ve skorun 6 - 2 olduğunu öğrenince de, "bu kadar da gol yenir mi yazık oldu" dediği dile getirildi. 
     Maçın skoru, dün sabah saatlerinde koşu yapan milletvekillerinin de esprilerine neden oldu. Bazı Galatasaraylı milletvekilleri "Avrupa'da Galatasaray'ın oynaması lazımdı" diye konuştu. 
     
</TEXT>
</DOC>
