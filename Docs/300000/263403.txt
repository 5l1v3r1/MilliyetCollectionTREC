<DOC>
<DOCNO> 263403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/soneko06.html </URL>
<DATE> 2004/08/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Uluslararası borsalar... Petrol fiyatları 46 doları da aştı 
</HEADLINE>
<TEXT>

     Uluslararası borsalarda geçen hafta petrol fiyatlarındaki rekor artışların gölgesinde geçti. 
     Hafta boyunca hemen her gün bir önceki günün rekorunu kıran petrol fiyatları, ABD hafif Batı Teksas petrolünün varil fiyatının 46 doları da aşmasıyla haftayı yine rekorla tamamladı. 
     ABD hafif petrolünün varil fiyatı cuma günü 46.58 dolara çıktı. 
     Londra piyasasında Brent petrolünün varili de 43.88 dolarla rekor kırdı. 
     Bu iki petrol çeşidinin varil fiyatları bütün petrol çeşitlerinin fiyatları için gösterge teşkil ediyor. 
     Uluslararası borsalarda geçen hafta ABD Doları, Japon Yeni dışındaki önemli paralar karşısında hafifçe gerilerken, altın fiyatları farklı piyasalarda farklı yönlerde seyretti. 
     Petrol fiyatlarının artışına ve ABD'nin Temmuz ayı dış ticaret açığının beklenenin üzerine çıkmasının etkisiyle menkul kıymet piyasalarında düşüş eğilimi hakimdi. 
     Londra Borsası'nda pazartesi 1.2254 dolardan kapanan euro, cuma kapanışta 1.23 dolara çıktı. 
     Aynı borsada haftanın ilk günü 1.8382 dolarda kapanan İngiliz Sterlini ise hafta sonunda 1.8418 dolara yükseldi. 
     
     MENKUL KIYMET PİYASALARI- 
     Petrol fiyatları ve ABD'nin beklenenin üzerindeki ticaret açığına bağlı olarak menkul kıymet piyasalarında düşüş eğilimi hakimdi. 
     New York Borsası ise bazı büyük şirketlerin olumlu performans raporları sayesinde haftayı düşüşle değil, kararsız tamamladı. 
     Borsanın temel göstergelerinden Dow Jones Endeksi haftayı yüzde 0.12 yükselişle 9,825.35 puanda tamamlarken, Nasdaq Endeksi yüzde 1.11'lik haftalık kayıpla 1,757.22 puanda kapandı. 
     Londra Borsası'nın FTSE Endeksi haftayı 36.4 puan kayıpla 4,301.5 puanda tamamlarken, 3,646.99 puanda kapanan Frakfurt Borsası'nın DAX Endeksinin haftalık kaybı 80.75, 3,484.84 puaanda kapanan Paris'in CAC-40 Endeksinin haftalık kaybı da 43.8 puan oldu. 
     Tokyo Borsası'nda da Nikkei Endeksi 215.37 puanlık haftalık düşüşle 10,757.20 puanda kapandı. 
     
</TEXT>
</DOC>
