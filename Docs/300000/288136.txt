<DOC>
<DOCNO> 288136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur22.html </URL>
<DATE> 2004/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kadın erkeği kaçırırsa... 
</HEADLINE>
<TEXT>

     Anayasa Mahkemesi, erkeğin reşit olmayan bir kadını kendi rızası ile kaçırıp evlenirse, erkek hakkında kamu davasının veya hüküm verilmişse cezanın infazının erteleneceğine ilişkin Türk Ceza Kanunu'nun ilgili hükmünü iptal etti. 
     Kiraz Asliye Ceza Mahkemesi'nde, ''evlenme maksadıyla reşit olmayan mağdureyi rızası ile kaçırmak, birden fazla ırzına geçmek, kızlığını bozmak suçlarından'' bir erkek hakkında dava açıldı. 
     Mahkeme'nin, Anayasa Mahkemesi'ne yaptığı başvuruda, davanın mağduru kadın ifadesinde ''Sanıktan kendisini kaçırmasını isteğini, aslında sanığı kaçıranın kendisi olduğunu, onu bu konuda zorladığını ve bunun üzerine beraber kaçtıklarını, kendi isteğiyle cinsel ilişkide bulunduğunu, şikayetçi olmadığını'' söylediği aktarıldı. 
     
     ŞİKAYET NEDENİ ERKEKTEN PARA ALMA DÜŞÜNCESİ 
     Başvuruda, Kiraz ilçesinde ebeveynlerin şikayet nedeninin çoğunlukla sanık erkekten para alma düşüncesi olduğuna işaret edildi. 
     Başvuruda, ''Suç hukukunda kadın-erkek ayrımı yoktur. Yapılan eylem eğer suç ise cinsiyet nedeniyle cezada artırım veya eksiltim söz konusu değildir. Oysa iptali istenen yasa maddelerinde sanık sırf erkek olduğu için yargılanmakta ve evlilik olmadığında cezalandırılmaktadır. Bu durum eşitlik ilkesine aykırıdır'' denildi. 
     Yerel mahkeme, bu gerekçelerle, TCK'nın 416 son, 430 2 ve bu maddeler yönünden 434 maddenin iptalini istedi. 
     Yüksek mahkeme, söz konusu maddelerin bir kısmının iptal istemini reddederken, 434. maddenin birinci fıkrasını 430. maddenin ikinci fıkrası yönünden Anayasa'ya aykırı bularak oybirliği ile iptal etti. 
     Anayasa Mahkemesi'nin gerekçeli kararı, Resmi Gazete'nin bugünkü sayısında yayımlandı. 
     TCK'nın 434. maddesinin birinci fıkrasının, TCK'nın 430. maddesinin ikinci fıkrası yönünden incelendiği belirtilen kararda, şöyle denildi 
     ''Maddenin birinci fıkrasındaki kaçırılan veya alıkonulan kız veya kadın ile maznun veya mahkumlardan biri arasında evlenme vukuunda koca hakkında kamu davasının ve hüküm verilmiş ise hükmün infazının erteleneceğine ilişkin düzenleme karşısında failin kadın olması halinde davanın veya cezanın ertelenmesi söz konusu olamayacaktır. Oysa kaçırma veya alıkoyma suçu erkekler tarafından olduğu gibi kadınlar tarafından da işlenebilir. 
     Bu durumda aynı suçu işleyen iki ayrı suç faili hakkında sırf cinsiyetlerinden dolayı ayrım yapılarak maddede yer alan erteleme kurumundan erkek sanıkların yararlandırılmaları eşitlik ilkesini aykırıdır.'' Anayasa Mahkemesi'nin kararında atıfta bulunulan TCK'nın 430. maddesinin ikinci fıkrası şöyle 
     ''Eğer reşit olmayan kimse, cebir ve şiddet veya tehdit veya hile olmaksızın kendi ırzası ile şehvet hisse veya evlenme maksadıyla kaçırılmış veya bir yerde alıkonulmuş ise ceza altı aydan üç seneye kadar hapistir.'' 
     
</TEXT>
</DOC>
