<DOC>
<DOCNO> 292502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko03.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam, Deppler'in Türkiye danışmanı oluyor 
</HEADLINE>
<TEXT>



Uluslararası Para Fonu IMF Türkiye masası şefliğini 2003 yılından bu yana yürüten Rıza Moghadam, IMF Avrupa Sorumlusu Michael Deppler'a Türkiye'den sorumlu kıdemli danışman olacak. Alınan bilgiye göre, daha üst düzey bir görev olan kıdemli danışmanlığa getirilmesine karar verilen Rıza Moghadam, Türkiye ile IMF arasındaki üç yıllık yeni stand - by'ın ana çatısını kurma çalışmalarının sonuna kadar Türkiye Masası Şefliği'nde kalacak. Moghadam, yeni stand - by'ın çatısını kurduktan ve Türkiye Masası Şefliği'nden ayrıldıktan sonra Deppler'a Türkiye konusunda danışmanlık yapmaya devam edecek. 
Bu arada, Moghadam'ın ardından, Türkiye Masası Şefliği'ne önerilecek adaylarda, AB ile müzakereler de düşünülerek, Avrupa Birliği'ne uyum konusunda tecrübeli bir IMF uzmanının tercih edileceği kaydediliyor. Türkiye Masası Şefliği'ne, Devlet Bakanı Ali Babacan tarafından kabul edilecek bir aday getirilecek. 


</TEXT>
</DOC>
