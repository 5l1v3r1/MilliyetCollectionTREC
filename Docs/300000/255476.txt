<DOC>
<DOCNO> 255476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur35.html </URL>
<DATE> 2004/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İş Bankası, Star Gazetesi'nden 70 milyar lira tazminat kazandı... 
</HEADLINE>
<TEXT>

     Türkiye İş Bankası, Paşabahçe Fabrikası'na ilişkin Star gazetesinde yayınlanan bazı haberler nedeniyle açtığı davada 70 milyar lira manevi tazminat kazandı. 
     İstanbul 1. Asliye Hukuk Mahkemesi'ndeki duruşmaya, taraf avukatları katıldı. 
     Avukatlar, daha önce mahkemeye sundukları dilekçelerini tekrar ettiklerini bildirdi. 
     Hakim, 70 milyar lira manevi tazminatın, yasal faiziyle, davalılar Ulusal Basın Gazetecilik ve Matbaacılık A.Ş, o dönemin Star Gazetesi Sorumlu Müdürü Serdar Akbıyık, gazeteciler Taşkın Şenol, Cevher Kantarcı ve Mustafa Mutlu'dan müştereken ve müteselsilen tahsil edilerek davacıya verilmesine hükmetti. 
     Türkiye İş Bankası avukatı Murat Teber tarafından hazırlanan dava dilekçesinde, ''Uzan Grubu'nun sahibi olduğu medya organlarında, banka hakkında asılsız, kötü niyetli ve yıpratma amaçlı haberler yayınlandığı'' belirtiliyordu. ''Paşabahçe Fabrikası'nın kapatılmasına ilişkin olarak Star gazetesinde, bankanın şöhret, itibar ve saygınlığını hedef alan gerçek dışı ve yanıltıcı yazılar yayınlandığı'' öne sürülen dilekçede, bu nedenle 700 milyar lira manevi tazminata hükmedilmesi isteniyordu. 
     
</TEXT>
</DOC>
