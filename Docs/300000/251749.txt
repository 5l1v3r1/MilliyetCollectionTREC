<DOC>
<DOCNO> 251749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur37.html </URL>
<DATE> 2004/06/29/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Emniyet müdürlüğü yolcu listesini inceliyor. 
</HEADLINE>
<TEXT>

     İzmir Emniyet Müdürü Halil Tataş, THY'nin İzmir-İstanbul seferini tamamlayan ''Rize'' adlı uçağında meydana gelen patlamayla ilgili olarak, yolcuların isim listesinin ve güvenlik kamerası kayıtlarının incelendiğini bildirdi. 
     İstanbul Atatürk Havaalanı'nda yolcular boşaltıldıktan sonra meydana gelen ve 2 görevlinin yaralanmasına neden olan patlamanın ardından İzmir Emniyet Müdürü Tataş, Adnan Menderes Havaalanı'na gelerek bilgi aldı. 
     Basın mensuplarına yaptığı açıklamada, İstanbul polisiyle bağlantı halinde olduklarını belirten Tataş şunları kaydetti 
     ''Şu ana kadar herhangi bir örgüt bağlantısı söz konusu değil. Ancak çok yönlü çalışıyoruz. Dolayısıyla bir örgütle bağlantı kurulacağını tahmin ediyoruz. Uçak 11.15'te İzmir'den havalanmış ve İstanbul'a indikten 40 dakika sonra patlama olmuş. X-Ray cihazında bazı patlayıcı maddelerin sadece renkli görüntüsü olur. Yani X-Ray'dan geçen metal parçadan, herhangi bir nitelik taşımadığı sürece normal şartlarda sesle bir uyarı almanız söz konusu değildir. Olayın NATO zirvesiyle ilgili olmadığını düşünüyorum.'' 
     
     PATLAMAYA İLİŞKİN SORUŞTURMA SÜRÜYOR 

     Türk Hava Yolları'nın THY İzmir-İstanbul seferini tamamlayan ''Rize'' adlı uçağında meydana gelen patlamaya ilişkin soruşturma sürüyor. 
     Alınan bilgiye göre, çanta benzeri bir kadın cüzdanı içerisine yerleştirilen basit düzenekli plastik patlayıcının 3 kişinin yaralanmasına yol açmasının ardından, güvenlik güçleri olayın yasadışı sol bir örgüt tarafından gerçekleştirilmiş olabileceği ihtimali üzerinde duruyor. 
     Cüzdanı uçağa sokan kişinin kimliğinin belirlenmesine yönelik çalışmanın da sürdüğü belirtildi. 
     
</TEXT>
</DOC>
