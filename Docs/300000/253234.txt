<DOC>
<DOCNO> 253234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun07.html </URL>
<DATE> 2004/07/06/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Allavi İran ve Suriye askeri de gelsin... 
</HEADLINE>
<TEXT>

     Irak Başbakanı İyad Allavi, Suriye ve İran'ın Irak'taki çok uluslu gücün varlığına destek vermesi gerektiğini söyledi. 
     Merkezi Dubai'de bulunan El Arabiya televizyonuna mülakat veren Allavi, Suriye Devlet Başkanı Beşşar Esad ve İran Cumhurbaşkanı Muhammed Hatemi'nin dün Tahran'da Irak'taki yabancı güçlerin hızla Irak'tan ayrılmalarına yönelik çağrıda bulunmasının ardından, ''Suriye ve İran'ın kardeş devlet başkanları, Irak'ın çıkarı için pozisyonlarını gözden geçirmeli diye düşünüyorum. Aksi takdirde, çok uluslu gücün varlığına destek vermeliler'' dedi. 
     Allavi, ''Irak'ta işgal gücü yok. Irak'ın ve Irak hükümetinin talebi üzerine burada bulunan çok uluslu güç var. Burada bulunmaları aslen güvenliği sağlamak içindir. Şu anda gitmeleri, Irak için bir felaket olabilir. Bu gücün Irak silahlı kuvvetlerinin ve güvenliğinin temellerini oluşturmadan gitmesi büyük bir tehlikedir'' ifadesini kullandı. 
     Suriye'ye kısa bir süre içinde kendi mesajını taşıyan bir başbakan yardımcısı göndereceğini belirten Allavi, ''Benim umudum barış ve istikrarın sağlanması ve Suriye ile İran'ın Irak saflarında yer almasıdır'' diye konuştu. 

     
</TEXT>
</DOC>
