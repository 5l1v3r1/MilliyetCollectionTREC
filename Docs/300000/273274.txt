<DOC>
<DOCNO> 273274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/yasam/yas00.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilenciler ve muhatapları 
</HEADLINE>
<TEXT>


Sokak AHMET TULGAR 

Batı'da dilenciler, muhataplarının aklına, Türkiye'de kalbine seslenirler. Batı'da dilenci "sosyal eleştirel", Türkiye'de "uzlaşmacı"dır. Batı'da ya nutuklarla gelir, ya önünde yazılı bir gerekçe tabelası asılıdır ya da yaklaşıp gerekçesini sözlü olarak ortaya koyar. Kendisine yapılacak olası yardımı, bağışı olması gereken bir toplumsal adalet kavramıyla temellendirir. Türkiye'de ise dilenci dualarla gelir, kendini ilahi adalet nezdinde savunur, güçlendirir. 
Türkiye'de dilenciler camilerin etrafında mesai yapar, Batı'da kilisenin bahçesinde, duvarının dibinde yaşar. 
Türkiye'de dilenciler camiye gelenlere, Batı'da kilisenin kendisine yaslanırlar. 
Ama her iki yerde de bu dünyanın geçiciliğine işaret ederek, hatırlatarak, muhataplarını harekete geçirir, ceplerindeki paraya karşı mesafe kazanmalarını sağlar. 
Ancak Türkiye'de dilenciler camiye gelen ya da sokaktaki muhataplarına sadaka karşılığında dualarla hizmet ederken, Batı'da dilenciler kendilerine dua talep eder, kiliseye dua etmeye gelenlerin kendilerine hizmet etmesini bekler. 
Batı'da dilencilerin kendilerine özgü bir estetikleri oluşmuştur. Batı'da dilenciler kat kat giyinir, dekadansı ve adaletsizliği ve elbette protestolarını giysilerinde, sakal, saç durumunda yeniden üretir, dışa vururken, Türkiye'de dilenciler muhafazak r giyim tarzını tercih eder, estetiklerini dini gündelik hayat ideolojisinden ödünç alırlar. 
Batı'da dilenciler muhataplarına açıkça tavır alır, matematik olarak hak ettiklerini istercesine, istedikleri bir söylem kullanırken, Türkiye'de dilenciler muhatapları tarafından kabul edilmeyi diler. 
Batı'da dilenciler hastanelere ücretsiz tedavi için gider, sonra hemen sokağa dönerken, Türkiye'de dilenciler hastanelerin önünde, ziyarete gelenlere, oradan geçenlere sadaka vermemeleri, henüz sağlıklıyken sevap işlememeleri durumunda nelerle karşılaşabileceklerini hatırlatmak üzere beklerler. 
Batı'da akla seslenen dilenciler çoğunlukla vicdanları harekete geçirir, Türkiye'de kalbe seslenen dilenciler genellikle düşmanlık, acımasızlık uyandırır. Batı'da sadaka vermeyen muhatap, dilenciye kendisininki gibi bir işte çalışmasını önerir en fazla. Bu arada da kendinden memnun olur, gurur duyar. 
Türkiye'de sadaka vermeyen muhatap "kendisinin düşük bir gelir için ne berbat bir işte çalıştığını, nasıl ter döktüğünü, onun ise nasıl yan gelip yattığını" söyleyerek kendi işinden, hayatından memnuniyetsizliğini ifade eder. Bu arada da sıska adama, solgun kadına, "Bak, benden bile sağlıklısın" diyerek kendisinin de inanmadığı tezini destekler. 
Dilenci ile muhatabı arasındaki ilişki Batı'da tartışma, Türkiye'de kavga doğurur. 
Çünkü Türkiye'de sadaka vermeyi reddeden kişi dilencinin parasına göz dikmiştir aslında. 
Türkiye'de bir efsane kuşaktan kuşağa aktarılır Han, hamam sahibi, gayrimenkul zengini, gizli banka mudisi dilenciler. 
İşte bu noktada Türkiye'de dilencilere alttan alta gıptayla, hatta düşmanlıkla bakılır. 
Dilencilerle muhataplarının ilişkisi bize dini pratiklerimizden ekonomik sistemimize kadar kamusal hayatımızın birçok alanına dair önemli göstergeler sağlar. 
Dilencilerle karşılaşınca kafamızı çevirip görmezlikten gelemeyiz. Çünkü dilenciler bizi bizle yüzleştirir. 

Sevgi zenginleri 

Süleymaniye Camii'nin yanından aşağı iniyordu ki onları gördü. İki ihtiyar, biri kuvvetle muhtemeldir, bir bedensel engelli ya da epey hasta, diğeri hala güçlü kuvvetli olmalı ama o da 70'lerinde. Gücü hala yerinde olması gereken ya da dirayeti, hasta olanı bir el arabasından bozma, tekerlekli sandalyeye benzetme bir araçla yokuş yukarı çıkarıyordu. Ona yaklaştıklarında da asla dilenci tavrı takınmadılar. Öylesine geçip gidiyorlardı yanından vakur. Yine de bildiğinden bu ülkede fakirliğin ne ağır, adaletsizliğin ne derin olduğunu en azından bir akşam yemeklik bir parayı sıkıştırdı o güzel ihtiyarlardan ayakta olanının eline. 
Oysa ne kadar zengindi bu iki ihtiyar adam. 
Nasıl sevgi zengini. 


</TEXT>
</DOC>
