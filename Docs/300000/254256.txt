<DOC>
<DOCNO> 254256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/ekonomi/eko02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a belediye borcuna indirim yetkisi 
</HEADLINE>
<TEXT>


Yeni Belediye Yasası'yla hükümete belediyelerin 19 katrilyona varan borçlarında indirim yapma yetkisi verildi. Başbakan, Topbaş ve Gökçek'in borçlarını affedebilecek 

ÖNDER YILMAZ Ankara 

Başbakan Recep Tayyip Erdoğan, "ödeme gücü bulunmadığı" gerekçesiyle istediği belediyenin borcunu affedebilecek. Belediyeler, ürettikleri konutları istedikleri kişilere ihaleye çıkmadan satabilecek. 
Belediye Yasası TBMM Genel Kurulu'nda yapılan bir haftalık maraton sonrasında kabul edildi. Böylece 1930'da çıkarılan Belediye Yasası tarihe karıştı. 
Yasaya AKP'lilerin son anda ekledikleri düzenleme ile belediyelerin 19 katrilyona varan borçlarında indirim yapma yetkisi hükümete verildi. Böylece Erdoğan, katrilyonlarca borcu olan İstanbul ve Ankara Büyükşehir Belediye başkanları Kadir Topbaş ile Melih Gökçek başta olmak üzere özellikle AKP'li belediyelerin borçlarını "ödeme gücü olmadığı" gerekçesiyle silebilecek. 

Kıyak maaş 
İndirim sistemiyle silinen borçlar, mevcut ceza ve faiz miktarını aşmayacak. Erdoğan, istediği belediyeye borçları için ceza ve faiz uygulatmayacak ve istediği kadar taksitlendirme yapabilecek. Belediyelerin başka belediyelere olan borçları taksitlendirilmesi ve indirim kapsamına alınması ise yasadan çıkarıldı. Yasadaki diğer hükümler şöyle 
Belediye başkanının maaşı, nüfusu 10 bine kadar olan yerlerde brüt 2 milyar 316 milyon nüfusu 10 bin ile 50 bin arasında olan yerlerde 2 milyar 702 milyon lira nüfusu 2 milyon ve üstünde olan yerlerde 8 milyar 880 milyon lira olacak.Büyükşehir belediyeleri sınırsız borçlanabilecek. Belediyenin proje karşılığı borçlanmayla elde ettiği gelirleri, şartlı bağışlar ve kamu hizmetlerinde fiilen kullanılan malları haczedilemeyecek.Nüfusu 2 binin altına düşen 340 belediye köye dönüştürülecek. 

Gıda bankası 
Belediyece el konulan seyyar satıcı mallarından gıda maddeleri, cezaları iki gün içinde ödenip teslim alınmadığı takdirde gıda bankasına verilecek.Belediyeler şirket kurabilecek. 

İhale Yasası delindi... Yasada, belediyeye, gereksinimleri karşılamak için arsa üretmek, konut, toplu konut yapmak, satmak, kiralamak ve bu amaçla arazi satın almak, kamulaştırma yapma yetkisi verilirken, İhale Kanunu delindi. Düzenlemeye göre belediyeler ürettikleri konutuların satışını ihale açmadan istedikleri gibi gerçekleştirecek. Yasa ile getirilen diğer bazı düzenlemeler şöyle 
Toplu taşıma, kanalizasyon, çöp toplama, su faturası tahsilatı gibi hizmetler özelleştirilecek. Belediye başkanı, siyasi partilerin yönetim ve denetim organlarında görev alamayacak. Belediye başkanları, profesyonel spor kulüplerinin başkanlığını yapamayacak ve yönetiminde bulunamayacak. 


</TEXT>
</DOC>
