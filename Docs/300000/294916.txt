<DOC>
<DOCNO> 294916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/ulagay.html </URL>
<DATE> 2004/12/05/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
'Türkiye Avrupa'nın Viagra'sı olabilir' 
</HEADLINE>
<TEXT>


Kalypso Nicolaidis, George Papandreou'nun Yunanistan Dışişleri Bakanı olduğu dönemde onun danışmanlığını da yapmış olan bir öğretim üyesi. Halen hem Oxford'da St. Anthony's College'de hem de Paris'te Institut d'Etudes Politiques'de ders veriyor. Avrupa Birliği AB nin kendine çizeceği gelecek vizyonunun Türkiye'yi mutlaka içermesi gerektiğini savunan Nicolaidis çeşitli ülkelerde ve farklı forumlarda Türkiye ile ilgili tartışmalara katıldığı için, Türkiye'nin AB üyeliği sürecine çok boyutlu bakabiliyor ve dikkate değer saptamalar yapabiliyor. 17 Aralık'a giden süreci ve sonrasını değerlendirirken Avrupa'daki havayı daha iyi anlamamıza yardımcı olabilecek gözlem ve tavsiyeleri var. 

Siyasetçinin ikilemi 
Önceki gün Koç Üniversitesi'nde gerçekleştirilen "Türkiye'nin Avrupa Bütünleşme Süreci Aktörler ve Stratejiler" konulu toplantıda konuşan Nicolaidis, 17 Aralık'ı "Türkiye'ye evet demek isteyen Avrupalı siyasetçilerin önlerindeki son engelleri aşmaya çalışacakları tarih" olarak tanımlıyor ve onları bir ikilemle karşı karşıya getiren sorunları hafife almamak gerektiğini vurguluyor. AB projesinin öteden beri seçkin kadroların ve siyaset erbabının, tabandaki seçmen kitlesinin taleplerini çok da fazla dikkate almadan kotardığı bir proje olduğunu, ancak şimdi durumun değiştiğini anlatıyor. AB'nin gelişimini belirleyen hemen tüm önemli kararların bu yöntemle alındığını ancak şimdi gelinen noktada seçmen kitlesinin devreye girdiğini ve AB oyununda önemli bir oyuncu haline geldiğini belirtiyor Kalypso Nicolaidis. Ona göre siyasetçilerin, seçmenin tepkisini hesaba katmadan AB ile ilgili önemli kararları alma lüksü yok artık. Bu nedenle 11 ülkede AB'nin yeni anayasasını referanduma götürmek şart oldu. AB'ye tam üyelik yolunun Türkiye'ye açılması kararını verirken de tabandan gelecek tepkileri dikkate almak zorunda Avrupalı siyasetçi 17 Aralık'ta çıkacak kararın kendi seçmen tabanını ve kamuoyunu da tatmin eden bir karar olması her zamankinden daha da önemli onun için. 

Komplo kime yarar 
Komplo senaryosu söyentilerini kendisinin de duyduğunu belirten Nicolaidis şakayla karışık ilginç bir saptama yapıyor bu noktada "Eğer 17 Aralık'a giden süreçte bir komplo senaryosu devreye girerse bunun sonuçta Türkiye'nin lehine sonuç verecek bir komplo olacağına emin olabilirsiniz." 
Fransa'daki tartışmaları çok yakından izleyen Nicolaidis'e göre Sosyalist Parti'nin kendi bünyesinde, AB Anayasası ile ilgili olarak yaptığı oylamayı "Evet"i savunan tarafın kazanması da Türkiye için olumlu bir gelişme. Sosyalistlerin AB Anayasası'na olumlu oy vereceklerini belli etmeleri, Chirac'ın anayasa oylamasını öne çekmesine ve Türkiye ile ilgili kararda manevra alanı kazanmasına olanak verecek gibi görünüyor. 

Türkiye de tartışsın 
Türkiye - AB ilişkilerinde önümüzdeki onyılın heyecan verici olduğu kadar aşılması gereken engellerle dolu bir onyıl olacağını belirten Nicolaidis'e göre her şey yolunda giderse "Türkiye Avrupa'nın Viagra'sı olabilir" ve AB'nin kimliğinin tanımlanmasında önemli rol oynayabilir. Türkiye'nin Avrupalı olma rüyasını "EU- topya" olarak niteleyen Nicolaidis, Türkiye'nin kendi içindeki AB tartışmalarının da Avrupa için önem taşıdığını ve bu tartışmaların dışa yansıtılmasının önemli olduğunu vurgulayarak şöyle diyor "Avrupa kendi içindeki görüş ayrılıklarını nasıl tartışıyorsa siz de aynısını yapın, görüş farklarını gizlemeyin. O zaman Türkiye'deki değişim potansiyeli daha iyi anlaşılabilir." 



</TEXT>
</DOC>
