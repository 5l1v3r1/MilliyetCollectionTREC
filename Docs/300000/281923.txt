<DOC>
<DOCNO> 281923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur01.html </URL>
<DATE> 2004/10/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kız kardeşini öldürdü, birlikte yaşadığı erkeği yaraladı 
</HEADLINE>
<TEXT>

     Ramazan ÇETİN DHA 

DENİZLİ'nin Kuşpınar Mahallesi'nde oturan 30 yaşındaki Medet Karayel, kız kardeşi 27 yaşındaki Hülya Karayel'i tabancayla vurarak öldürdü, birlikte yaşadığı aynı yaştaki Tayfun Akagündüz'ü yaraladı. 
     Olay, dün saat 14.30 sıralarında Kuşpınar Mahallesi 2551 Sokak'ta bulunan birahanede garsonluk yapan Hülya Karayel ile tekstil işçisi sevgilisi Tayfun Akagündüz'ün birlikte oturduğu apartmanın bodrum dairesinde meydana geldi. Hülya Karayel, Tayfun Akagündüz ve inşaat işçisi Medet Karayel, dün birlikte öğle yemeği yerken, aralarında tartışma çıktı. Tartışma büyüyünce Medet Karayel, belindeki ruhsatsız tabancayla kız kardeşini başı ve göğsünden iki kurşunla vurdu. Ağabeyinin kurşunlarından kaçmak isteyen Hülya Karayel, holde yere yığıldı ve olay yerinde öldü. İki kurşunla göğsünden ve kulağından yaralanan Tayfun Akagündüz yaralı halde apartmanın giriş kapısına kadar çıktı, çevreden yardım istedi. Medet Karayel ise kaçtı. 
     Tayfun Akagündüz, 112 Acil Servis ambülansıyla önce Denizli Devlet, daha sonra Pamukkale Üniversitesi Tıp Fakültesi Hastanesi'ne kaldırıldı. Polis olay yerinde boş kovanlar bulurken, Medet Karayel, yarım saat sonra İzmir karayolu üzerinde bir otobüse binip kaçmak isterken suç aleti tabancayla yakalandı. Polis olayla ilgili soruşturmayı sürdürürken, Medet Karayel'in, kız kardeşiyle sevgilisine resmi nikah için baskı yaptığı, ayrıca Akagündüz'ü, kız kardeşini başka erkeklere satmakla suçladığı ileri sürüldü. 

     
</TEXT>
</DOC>
