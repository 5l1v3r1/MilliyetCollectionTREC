<DOC>
<DOCNO> 284734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/gun03.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrafa 'davullu' isyan 
</HEADLINE>
<TEXT>


İSTANBUL Milliyet 

İsrafın önlenmesine yönelik toplumsal duyarlılığı artırmak amacıyla Türkiye İsrafı Önleme Vakfı, davul eşliğinde 'İsrafa Hayır' yürüyüşü yaptı. 
Galatasaray Lisesi'nin önünde dün toplanan grup, israfa hayır yazılı tişörtler giydi. Vakıf üyeleri, Anadolu Ateşi sanatçılarının katılımıyla davullar eşliğinde, ellerinde dövizlerle Taksim Meydanı'na kadar yürüdü. Yürüyüşe MÜSİAD, Hak-İş, TEMA Vakfı ve Türk Diş Hekimleri Birliği olmak üzere çeşitli sivil toplum kuruluşları da katıldı. 
'Gereksiz, Amaçsız ve Yararsız Yere Yapılan Her Şey İsraftır' pankartının açıldığı yürüyüşte, Anadolu Ateşi sanatçıları, Taksim Cumhuriyet Anıtı önünde davul gösterisi yaptı. 
Türkiye İsrafı Önleme Vakfı Mütevelli Heyeti Başkanı ve AKP Diyarbakır Milletvekili Prof. Dr. Aziz Akgül, bu yılı İsrafı Önleme ve Verimlilik Yılı ilan ettiklerini belirterek, "Türkiye'nin IMF'ye 30 katrilyon borcu var. Buna karşın Türkiye geçen yıl yaklaşık 65 katrilyon lirayı israf etti" dedi. 


</TEXT>
</DOC>
