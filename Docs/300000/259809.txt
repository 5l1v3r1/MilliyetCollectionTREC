<DOC>
<DOCNO> 259809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur25.html </URL>
<DATE> 2004/08/01/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Devlet Bakanı Şahin, Hızlı tren hakkında konuştu... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Sakarya'da meydana gelen tren kazasının ardından yapılan eleştirileri saygıyla karşıladıklarını, ancak bunun bir siyasi ranta dönüştürülmesi keyfiyeti karşısında da mevcut durumu halkın taktirine bırakacaklarını söyledi. 
     Antalya'dan Ankara'ya dönerken Konya Polis Evi'nde mola veren Şahin, burada gazetecilerin gündeme ilişkin sorularını yanıtladı. 
     Şahin, Sakarya'da meydana gelen tren kazasının hala gündemde olduğuna dikkat çekerek, bu durumun, hızlandırılmış trenin, AK Parti hükümetinin bir projesi olmasından kaynaklandığını belirtti. 
     Yapılan eleştirileri, demokrasinin bir gereği olarak değerlendiren Şahin, ''Hükümetimize muhalif çevreler, kuşkusuz ki olacaktır. Muhalefetin olmadığı topluluklarda demokrasi de olmaz. Bu olaydan sonra Devlet Demiryolları, Ulaştırma Bakanlığı ve hükümetimizin eleştirilmiş olmasını saygıyla karşılarız. Ancak bunun siyasi bir ranta dönüştürülmesi keyfiyeti karşısında da mevcut durumu, halkımızın takdirine bırakırız'' dedi. 
     
     TRİBÜNLERDE YAŞANAN ŞİDDET... 
     Bakan Şahin, 8 Ağustos'ta başlayacak 2004-2005 futbol sezonuna ilişkin bir soru üzerine de şunları kaydetti 
     ''Geçtiğimiz yıl tribünlerde yaşanan şiddet içerikli görüntüleri bu sezon görmek istemiyoruz. Bu konuyla mücadele etmek için, sporda şiddetin önlenmesine yönelik kanuni bir düzenleme yaptık. Bu yıl tribünlerde bazı vatandaşlarımızın daha önce yaptığı gibi, alışkanlıklarını devam ettirmelerine fırsat tanımayacağız, bunu herkes bilsin.'' Şahin, Polis Evi'nde bir süre dinlendikten sonra Ankara'ya hareket etti. 
     
</TEXT>
</DOC>
