<DOC>
<DOCNO> 290184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy15.html </URL>
<DATE> 2004/11/19/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Gül, Kerkük seçimlerinin ertelenmesini değerlendirdi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kerkük'te seçimlerin ertelenmesinin, Kürt liderler Mesut Barzani ve Celal Talabani'nin değil, Irak hükümetinin karar vereceği bir konu olduğunu söyledi. 
     Gül, KKTC'nin 21'inci kuruluş yıldönümü resepsiyonunda gazetecilerin gündeme ilişkin sorularını yanıtladı. 
     IKYB lideri Talabani ve IKDP lideri Barzani'nin, Kerkük'te seçimlerin ertelenmesi taleplerine ilişkin bir soru üzerine Gül, kendilerinin Irak vatandaşı olarak çeşitli taleplerinin olabileceğini, herkesin çeşitli siyasi sebeplerle çeşitli şeyler talep edebileceğini, ancak buna onların karar veremeyeceğini belirtti. 
     ''Onların böyle bir talebi var, ama bu işe karar verecek olan onlar değildir. Irak'ta şu anda bir konsey var, buna konsey karar verecek'' diye konuşan Gül, seçimlerin kararlaştırıldığı gibi zamanında yapılmasının önemli olduğunu vurguladı. Gül, sanki bir karar alınmış da Kerkük'te seçim yapılmayacakmış gibi bir durumun söz konusu olmadığını kaydetti. 
     
     İRAN KONUSU 

     Dışişleri Bakanı Gül, AB Dışişleri Bakanı Colin Powell'ın İran'a ilişkin açıklamaları hatırlatılarak, bu ülkeyle gerilimin yükselmesi ihtimalini nasıl değerlendirdiğine ilişkin bir soru üzerine de, ''bu işin sükunetle halledilmesini beklediklerini'' söyledi. 
     AB'nin çok aktif şekilde bu işin içinde olduğuna dikkati çeken Gül, bu bölgenin yeni bir gerginliği, bunalımı kaldırmaya tahammülü olmadığını kaydetti. 
     Gül, İran'ın da bu konuda çok dikkatli hareket edeceğini tahmin ettiklerini belirterek, ''İran bu bölgenin gerçek ülkelerinden biridir, geleneği olan ülkelerinden biridir. Dolayısıyla eninde sonunda herhalde bir uzlaşma olacaktır'' dedi. 
     Bütün Ortadoğu'nun nükleer silahlardan arınmasını istediklerini vurgulayan Gül, Türkiye'nin politikasının, hem yakın hem uzak komşularının, Ortadoğu'nun tamamen nükleer silahlardan arınmış bir bölge olması yönünde olduğunu söyledi. 
     
     TERÖR ÖRGÜTÜ PKK KONGRA-GEL İLE MÜCADELE 

     Gül, terör örgütü PKK Kongra-Gel ile mücadeleye ilişkin bir soru üzerine, bu konuda ABD'den ciddi beklentilerinin bulunduğunu belirtti. 
     Dışişleri Bakanı Gül, ''Bunu defalarca söyledik, bizim teröristimizle sizin teröristiniz arasında ayrım söz konusu olamaz. Hele hele biz bu uğurda çok büyük kayıplar vermişken, son aylarda yine bazı tırmanışlar görülürken, buna sessiz kalmayı tabi ki kabul edemeyiz, kolay kolay da hazmedemeyiz. O bakımdan bu konudaki beklentimiz büyüktür'' diye konuştu. 
     Gül, kuzey Irak'ta Kürtlerin bağımsız devlet kurmak için referandum yapacaklarına dair haberlerin sorulması üzerine, ''Herkesin her türlü talebi olabilir. Irak'ın toprak bütünlüğünü ve siyasi bütünlüğü sadece Iraklılar için değil, bölgedeki bütün ülkeleri için önemlidir. Bunu herkes biliyor'' dedi. 
     Dışişleri Bakanı Abdullah Gül, Türkiye'nin Annan planı üzerinde yeniden müzakere sürecine girip girmeyeceğinin sorulması üzerine de, Türkiye'nin bu konuda üzerine düşeni yaptığını, şimdi adım atması gerekenin başkaları olduğunu, başkalarının atacağı adımları beklediklerini söyledi. 
     
</TEXT>
</DOC>
