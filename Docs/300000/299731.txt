<DOC>
<DOCNO> 299731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/spo03.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi neşteri vurdu 
</HEADLINE>
<TEXT>


RAŞİT ALTUN 


GALATASARAY'DA dün Hagi, Ergun Gürsoy ve Fatih Gökşen'in yaptığı zirveden beş futbolcunun gönderilmesi kararı çıktı. Hagi'nin raporu doğrultusunda Baliç, Ümit Karan, Saidou, İbrahim ve Suat'ın ipi çekildi. Bu futbolculardan Baliç'ten kendisine kulüp bulması istenirken diğerlerinin devre arasında kiralık olarak gönderilmesi kararlaştırıldı. 
BEŞ futbolcu Karabük maçı kadrosundan çıkarılırken yöneticilerle görüşen Baliç, "Alacaklarımı verin gideyim" dedi. Toplantıda Hagi, Conçeiçao'nun da iyi performans sergileyemediğini belirterek gönderilmesini istedi ancak yöneticiler karşı çıktı. Galatasaray iki yabancı futbolcu alırsa Petre de gönderilecek. 

Havuzda büyük atak 

GALATASARAY 100. yılında futbol dışındaki branşlarda da şampiyonluklar kovalama hayalini gerçeğe dönüştürebilmek için girişimlerini hızlandırdı. Sarı - Kırmızılılar, yıllardır büyük başarılara imza attığı yüzme branşında rekor sayılabilecek transferler yaptı. Her yaşta mutlu sonu yakalabilmek için 14 sporcuyu renklerine kattı. 
ZEHRA Balkan, Fulya Terzi, Jülide Yıldız, Gamze Uçar, Nazlı Uzman, Özden Sarı, Uğur Sivrikaya, Gizem Aybar, Osman Tanrıöğen, Tutku Gündoğdu, Arzu Dilay Kantürk, Dilara Çakırtürk, Evren Meriç ve Esin İçmeli'nin artık Sarı - Kırmızılı kulüp adına yarışacak. Bu arada kürek şubesinde sporcu sayısı yönetim kararıyla 25 kişiden 8'e indirildi. 

'Ümit'i sormayın' 

TEKNİK Direktör Hagi, basın toplantısı sırasında Ümit Karan'ın son durumunun sorulmasına çok sinirlendi. Rumen çalıştırıcı, Ümit hakkında konuşmak istemediğini belirterek, "Son üç sezondur bu takımda en çok oynayıp, en çok gol atan Arif'i neden sormuyorsunuz Önce performansına bakacaksınız. Necati benim 9, Hakan ise 1 numaram. İki forvetimden de memnunum. Onlarla devam edeceğim" dedi. 
HAGİ, çok iyi futbolcu olmak için hırs ve karakterin de önemli olduğunu dile getirdi. Genç teknik adam, "Oynamak isteyen bir futbolcu rekabeti kabul etmeli. Ümit çok iyi bir oyuncu olabilir ama, benim için yetersiz. Benim büyük bir 10 numara olarak kabul edilmemin gerekçesi, herkesten önce idmana çıkmam ve fazla çalışmamdı. Ümit hayallerle yaşamaya devam ediyor" ifadelerini kullandı. 

Cezaya erteleme 

PFDK Türkiye Kupası maçı öncesi Galatasaray'ın cezasını erteledi. Fenerbahçe derbisinde yaşanan olaylardan sonra Disiplin Kurulu'na sevk edilen ve saha kapatma cezası almasına kesin gözüyle bakılan Sarı - Kırmızılı kulüp ile ilgili dosyayı dünkü toplantısında görüşmeyen kurul kararı yarına bıraktı. Kurul "kötü ve çirkin tezahürat" nedeniyle Trabzonspor'a 5, Samsunspor'a 3, Kayserispor'a ise 2.5 milyar lira ceza kesti. 

'Zehir olmasın' 

TÜRKİYE Kupası'nda bugün Karabük ile kozlarını paylaşacak olan Galatasaray, zorlu maçın hazırlıklarını dün yaptığı tek antrenmanla tamamladı. Florya Metin Oktay Tesisleri'nde gerçekleştirilen idmana Sarı - Kırmızılılar, dar alanda pas çalışmasının ardından taktiksel çift kale maçla nokta koydu. Teknik Direktör Hagi, özellikle pas hatalarına dikkat edilmesini istedi. 
HAGİ, futbolcularını tatil rehavetinden bir an önce kurtulmaları için uyardı. Galatasaray Teknik Direktörü şunları söyledi "Lig bitti ama önümüzde kupa engeli var. Karabük maçını kazanmak zorundayız. Sahaya çıkıp, tüm ciddiyetimizle mücadele etmeliyiz. Rakibi küçümsemeyin. Beklenmedik bir kaza hepimize tatili zehir eder. Sizden tek isteğim tur atlamanız." 

Sevgi engel tanımıyor 

GALATASARAYLI futbolcular Hakan Şükür, Bülent, Sabri, Ergün, Necati ve Petre, Bakırköy Zihinsel Engellileri Eğitim Dairesi'ni ziyaret etti. Bakırköy Belediye Başkanı Ateş Ünal Erzen'in de hazır bulunduğu buluşmada futbolcular, zihinsel engelli çocuklarla sohbet edip, yeni yıl hediyeleri dağıttı. Ziyaret toplu fotoğrafların çekilmesinin ardından sona erdi. 

Cezaya erteleme 

PFDK Türkiye Kupası maçı öncesi Galatasaray'ın cezasını erteledi. Fenerbahçe derbisinde yaşanan olaylardan sonra Disiplin Kurulu'na sevk edilen ve saha kapatma cezası almasına kesin gözüyle bakılan Sarı - Kırmızılı kulüp ile ilgili dosyayı dünkü toplantısında görüşmeyen kurulu kararı yarına bıraktı. Kurul "kötü ve çirkin tezahürat" nedeniyle Trabzonspor'a 5, Samsunspor'a 3, Kayserispor'a ise 2.5 milyar lira ceza kesti. 


</TEXT>
</DOC>
