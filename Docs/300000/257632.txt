<DOC>
<DOCNO> 257632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy06.html </URL>
<DATE> 2004/07/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Anayasa Mahkemesi, Yılmaz ve Taner'in de Yüce Divan'a sevkini iade etti 
</HEADLINE>
<TEXT>

     Anayasa Mahkemesi, eski Başbakan Mesut Yılmaz ve Eski Devlet Bakanı Güneş Taner'in Yüce Divan'a sevkine ilişkin kararı da usule uygun olmadığı gerekçesiyle TBMM'ye iade etti. 
     Anayasa Mahkemesi Başkanvekili Haşim Kılıç, yaptığı açıklamada, gerçekleştirdikleri toplantıda, Yılmaz ve Taner'in Yüce Divan'a sevkini öngören kararın TBMM'ye iadesini kararlaştırdıklarını söyledi. Kılıç, iade gerekçesinin eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal hakkında kararın gerekçesiyle aynı olduğunu belirtti. 
     Anayasa Mahkemesi dün yaptığı toplantıda, Özkan ile Önal'ın Yüce Divan'a sevki ile sonuçlanan oylamanın birlikte yapılmasına itiraz etmiş, oylamaların ayrı ayrı yapılması gerektiği görüşü ile iade kararı almıştı. 
     TBMM Genel Kurulu, soruşturma komisyonunun raporu doğrultusunda Yılmaz ve Taner'in, Türkbank ihalesine fesat karıştırdıkları gerekçesiyle Yüce Divan'a sevklerine karar vermişti. Yılmaz ve Taner'in oylamaları birlikte yapılmıştı. 
     TBMM Genel Kurulu, Enerji ve Tabii Kaynaklar Bakanları Cumhur Ersümer ile Zeki Çakan hakkındaki soruşturma komisyonu raporlarını ise ayrı ayrı oylamıştı. 
     
</TEXT>
</DOC>
