<DOC>
<DOCNO> 252328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun07.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ'dan 'Aile Hekimliği' müjdesi 
</HEADLINE>
<TEXT>


ANKARA Milliyet 

Sağlık Bakanı Recep Akdağ, vatandaşlara istediği hastanede istediği hekimi seçme özgürlüğü vermek istediklerini, bunun örneği olacak pilot uygulama ile ilgili Aile Hekimliği Yasa Tasarısı Taslağı'nın önümüzdeki günlerde Başbakanlık'a sunulacağını, Meclis tatile girmeden de yasalaşacağını söyledi. 
Hastaya hekimini seçme özgürlüğü sağlanması için öncelikle hastanelerde her hekime ayrı bir çalışma ofisi verilmesi gerektiğini ifade eden Akdağ, bunun için hastanelerde sekreterya sistemi olması gerekeceğini de vurguladı. 

'15 Temmuz'da belirlenecek' 
Sağlık Bakanlığı'nın ilaç fiyatlarında kur artışlarından doğan farkı nasıl belirleyeceğine ilişkin soru üzerine Akdağ, bunun 15 Temmuz'da toplanacak olan ilaç fiyatlandırma komisyonunda yapılan teknik bir çalışmayla belirleneceğini açıkladı. 
Sağlık kurumlarında kişisel ve kurumsal performansa dayalı uygulamayla ücret verimlilik artışı sağladıklarını savunan Akdağ, "Döner sermaye katkı payı olarak dağıtılan meblağı performansa göre dağıtıyoruz. Bu uygulamayla ayda 150 olan ameliyat sayısı 400'e çıktı" diye konuştu. 


</TEXT>
</DOC>
