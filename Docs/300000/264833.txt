<DOC>
<DOCNO> 264833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonyas04.html </URL>
<DATE> 2004/08/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İspanya, Türkiye'ye özendi... 
</HEADLINE>
<TEXT>

     MNG Holding Turizm Grubu Başkanı, Turizm Araştırma ve Strateji Merkezi Başkanı Hüseyin Baraner, kendi tur operatörü olmayan İspanya'nın, Touristik Union İnternational'ın TUI yüzde 30'unu almak istediğini söyledi. 
     Hüseyin Baraner, AA muhabirine yaptığı açıklamada, İspanyolların Türk tur operatörlerine özendiğine dikkati çekerek, yılda 50 milyon turisti ağırlayan İspanya'nın turist sayısının her geçen yıl azaldığını, azalma nedeninin ise ülkesine gelen turistleri Avrupalı tur operatörlerinin getirmesi, kendi tur operatörleri olmadığı için yabancı tur operatörlerine bağımlı kalması olduğunu belirtti. 
     Bu eksikliği gidermek isteyen İspanya'nın, Avrupa'daki bazı küçük, orta ve büyük tur operatörlerini satın almak için girişim başlattığına değinen Baraner, en çok turist getiren TUI'nin yüzde 30'unu almak için çalışmaların sürdürüldüğünü kaydetti. 
     
     ''TÜRKİYE ÖRNEK OLDU'' 
     İspanya'nın Türkiye'yi örnek aldığına da işaret eden Baraner, ''Türkiye'ye gelen turistlerin yüzde 40'ı Türk kökenli tur operatörleri tarafından getirilmektedir. Yabancı tur operatörü, Türkiye'ye turist getirmek istemese de Türk tur operatörleri devreye girerek turistleri Türkiye'ye çekebiliyorlar. Bu da piyasayı ateşliyor. Türk tur operatörleri yabancı tur operatörlerini ateşleyici rol de üstleniyorlar'' dedi. 
     
     ''TURİZM İHRACATI ATEŞLER'' 
     Pazarlanamayan hiç bir malın değerinin bulunmadığını da vurgulayan Hüseyin Baraner, ''Artık Avrupa Birliği'ne girerken Türkiye'yi tanıtmaya değil, Türk ürünlerini marka olarak pazarlamaya önem vermeliyiz. Turizm, tarım ve tekstil ihracatını ateşler. Bu, iyi kullanılmalı. Türkiye ürettiği ürünü marka olarak pazarlamalı'' diye konuştu. 
     ''Artık Türkiye ürünlerini kendi pazarlama kanallarıyla marka olarak Avrupalıya sunmak zorundadır'' diyen Baraner, ''Türkiye ülke imajı kadar ürün imajına da önem vermelidir. Ürün imajı olmayan ülkeler, AB ülkelerine ürettiği malı kendi satamaz. Ürün imajı olmayan Türkiye, Avrupa için ucuz mal deposu olur'' şeklinde konuştu. 
     
     ''TURİST İSİM İLE MAL ARAMALI'' 
     Bu yıl Türkiye'nin turizmde büyük bir başarı gösterdiğine de değinen Baraner, şunları söyledi 
     ''Türkiye artık diğer ülkelerde model olarak kabul edildi. Türkiye, ürettiği malı pazarlayabilen ülke halindedir. Turizm, ülke ihracatı için büyük bir altın tepsidir. Turiste, tarım ve tekstil ürünleri gibi ürünler de tanıtılmalı. Turist Türkiye'ye geldiğinde ismi ile mal aramalıdır. Bu da ancak markalaşma ile olur. Diğer ülkeler için üretilen isimsiz ürünler gelecekte sorun yaratabilir. İhracat turizm ile artabilir.'' 
     
     ANTALYA'DA TÜRKİYE CADDESİ YAPILMALI 
     Antalya'nın yabancılar için Türkiye'nin en büyük giriş kapısı olduğunu da ifade eden Baraner, Antalya'dan Türkiye'nin diğer illerinin pazarlanabileceğini, bunun da Türkiye'nin bütün illerinin bilboard tanıtımının veya şehirlerin önemli turistik yerlerinin maketlerinin bulunduğu Türkiye Caddesi ile gerçekleşebileceğini kaydetti. Baraner, Türkiye Caddesi'ni gezen turiste Türkiye'nin diğer illerini de tanıtma fırsatının bulunabileceğini sözlerine ekledi. 
     
</TEXT>
</DOC>
