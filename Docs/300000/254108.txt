<DOC>
<DOCNO> 254108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko14.html </URL>
<DATE> 2004/07/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Akaryakıt bayileri eyleme hazırlanıyor... 
</HEADLINE>
<TEXT>

     Petrol Ürünleri İşverenler Sendikası PÜİS Genel Başkanı Muhsin Alkan, akaryakıt bayi kar marjının 1998'de yüzde 8,5 iken bugün yüzde 4.54'e düştüğünü belirterek, ''bıçak kemiğe dayandı'' dedi. 
     Akaryakıt bayileri, 12 Temmuz Pazartesi günü Ankara'da pompa kapatma eylemine hazırlanırken, eylem günü sadece emniyet güçleri, ambulanslar, itfaiye araçları ve özel önem taşıyan araçlara akaryakıt verilecek. 
     PÜİS Başkanı Muhsin Alkan, konuya ilişkin yaptığı yazılı açıklamada, bayilerin son 4 yıl boyunca akaryakıt satışlarından kesinlikle zarar ettiğini savunurken, ancak bazı büyük illerdeki istasyonlarda, ana dağıtım şirketlerinin de öngörüsü ile yaptıkları promosyonlar ve bazı ''kendini bilmez bayilerin'' akaryakıt ihalelerinde yaptıkları yüksek indirimler nedeniyle bu zararın kamoyuna inandırıcı gelmediğini anlattı. 
     Fiyatlar yükseldikçe işletme sermayelerinin sürekli eridiğini ifade eden Alkan, 2 sentlik dağıtım kar payı artışı konusunda mutabakata varılmasına rağmen, Devlet Bakanı Ali Babacan'ın iki ay bekledikten sonra bunu reddettiğini öne sürdü. 
     ''Bu direnişin ne kadar süreceği meçhul, çok uzun sürmeyeceği ise kesindir'' diyen Muhsin Alkan, şöyle devam etti 
     
     ''ANKARA UYARI, AKSİ HALDE DALGA DALGA YAYILACAK'' 

     ''Biz bayiler, artık bizlere reva görülen bu üzücü ve esef verici kar marjları ile özel tüketim vergisini peşin olarak devlete ödeyip, daha sonra bankalara kredi kartı komisyonu vererek toplamak kesinlikle istemiyoruz. 
     Sayıları 12 binin üzerindeki bayiler 1 milyon 800 bin kişinin geçimini sağlamaktadır. Meslek onurları için, ekmekleri için, çocuklarının geleceği için, toplum barışı için, tüketiciler için, Türkiye için 12 Temmuz Pazartesi günü, Ankara'da bir uyarı girişiminde bulunacağız. 
     Aynı gün ATO sosyal tesislerinde yapılacak akaryakıt bayileri ulusal toplantısında bayiler, kar marjlarının tüketiciye yansıtılmadan yükseltilmesini hükümetten isteyecekler. Aksi takdirde Ankara'daki bayilerin bu girişimi ülke geneline dalga dalga yayılacak.'' 

     
</TEXT>
</DOC>
