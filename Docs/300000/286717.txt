<DOC>
<DOCNO> 286717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur20.html </URL>
<DATE> 2004/11/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Azınlıklar panelinde olay çıktı... 
</HEADLINE>
<TEXT>

     Bazı sivil toplum kuruluşlarınca İstanbul'da düzenlenen ve İnsan Hakları Danışma Kurulu bünyesindeki ''Azınlık Hakları ve Kültürel Haklar Çalışma Grubu''nca hazırlanan raporun tartışıldığı panelde tartışma ve arbede meydana geldi. 
     İstanbul Tabip Odası, Üniversite Öğretim Üyeleri Derneği, KESK, DİSK, İstanbul Dişhekimleri Odası'nın da aralarında bulunduğu çeşitli sivil toplum kuruluşlarınca, Yıldız Teknik Üniversitesi YTÜ Oditoryumu'nda ''Azınlıklar ve Kültürel Hakları Sorunu'' konulu panel organize edildi. 
     Panelin açılış konuşmasını yapan Üniversite Öğretim Üyeleri Derneği Başkanı Prof. Dr. Kadir Erdin, ''her düşüncenin özgürce tartışıldığı, farklı fikirlerin zenginliklere neden olduğu, eşit ve özgür bireylerin yaşadığı bir ülke istediklerini'' söyledi. 
     ''İnsan Hakları Danışma Kurulu Başkanı Prof. Dr. İbrahim Kaboğlu'nun bir alt çalışma grubunda hazırlanan raporu sunmak için düzenlenen basın toplantısında yapılan fiili müdahaleye'' dikkat çeken Prof. Dr. Erdin, ''çalışma grubu üyelerinin hazırladıkları raporu özgürce ortaya koyduklarını'' bildirdi. 
     
     TARTIŞMA VE ARBEDE... 

     Prof. Dr. Erdin, konuşmasının sonunda, İstanbul Tabip Odası Başkanı Prof. Dr. Gençay Gürsoy'u, paneli yönetmek üzere kürsüye davet etti. Ancak bu sırada Beyoğlu SSK'da görevli olduğu öğrenilen Hikmet Çevik, tepki gösterdi ve ''Prof. Dr. Gürsoy'un paneli İstanbul Tabip Odası Başkanı sıfatıyla yönetemeyeceğini'' savundu. 
     Çevik, şunları söyledi 
     ''Türk tabip hareketi, Çanakkale'de şehit olanların kanlarıyla kurulmuştur. Bu ülkeye ihanet edenler, tabip odası başkanı olamazlar. Artık değildir. Ben bugünün tıbbiyelerinin gür sesiyim. Her yerde beni karşınızda bulacaksınız. Artık bu tartışmayı huzur içinde yapamayacaksınız. Gençay Gürsoy, tabip hareketinin tarihine, kuruluş ilkelerine ihanet etmiştir. Herkesi bu ihanet toplantısını terk etmeye çağırıyorum.'' Ardından salonda bulunan İşçi Partisi İP Öncü Gençlik üyeleri de, Çevik'e destek vererek, Türk Bayrağı açtılar. 
     Bunun üzerine salonda tartışma çıktı. Panele katılan dinleyicilerden bazıları, Çevik'i salondan atmaya çalıştı. Çevik ile bu kişiler arasında bir süre arbede yaşandı. 
     Zor kullanılarak Çevik'in dışarı atılmasından sonra salonun kapısı kapatılıp panele devam edildi. 
     Bu arada İstanbul Tabip Odası'ndan bir görevli, kürsüdeki mikrofonu eline alarak, ''Hikmet Çevik'in İstanbul Tabip Odası seçimlerine girdiğini ve kaybettiğini, bu yüzden de salonda şov yaptığını'' ileri sürerek, ''faşist'' suçlamasında bulundu. 
     İP Öncü Gençlik'ten bazı kişilerin ise salonda bulunanlara ''AB'den kaç para aldınız '' diye bağırdıkları duyuldu. 
     
     PROF. DR. GÜRSOY'DAN ''TEHDİT MESAJLARI'' AÇIKLAMASI... 

     Daha sonra tekrar söz alan Prof. Dr. Kadir Erdin, ''Türkiye'de her düşüncenin salonda da görüldüğü gibi özgürce tartışıldığını, başka söylenecek bir sözün kalmadığını'' kaydetti. 
     Paneli yöneten Prof. Dr. Gençay Gürsoy da, ''son zamanlarda kendilerine 'zihni sinirli' imzasıyla elektronik ortamda tehdit mesajları geldiğini'' belirterek, '' Dua edin ki, o rapor sadece yırtılmakla kalındı. Daha fazla sabrı zorlamayın. Bir yerde kardeş kanı akacak deniliyor'' şeklinde konuştu. 
     
     ''YAPILAN İTİRAZLAR, RAPORUN OKUNMAMASINDAN KAYNAKLANIYOR'' 

     İnsan Hakları Danışma Kurulu Üyesi Prof. Dr. Baskın Oran da, ''Azınlık Hakları ve Kültürel Haklar Çalışma Grubu''nca hazırlanan rapora ilişkin ''Yapılan itirazlar, raporun okunmamasından kaynaklanıyor'' dedi. 
     İstanbul Tabip Odası, Üniversite Öğretim Üyeleri Derneği, KESK, DİSK, İstanbul Dişhekimleri Odası, İstanbul Veteriner Hekimler Odası, TMMOB İl Koordinasyon Kurulu, Barış Girişimi, Çağdaş Gazeteciler Derneği ve Helsinki Yurttaşlar Derneği'nce, Yıldız Teknik Üniversitesi YTÜ Oditoryumu'nda düzenlenen panelde, ''Azınlıklar ve Kültürel Hakları Sorunu'' konusu ele alındı. 
     Prof. Dr. Oran, panelde yaptığı konuşmada, ''Azınlık Hakları ve Kültürel Haklar Çalışma Grubu'nun hazırladığı raporla ilgili olarak, ''Bu kadar gürültü çıkarılmasına şaşırdığını'' belirterek, ''Keyfe keder bir rapor yazdık. Çünkü Danışma Kurulu, raporu ister dikkate alır, ister gaz döker yakar'' dedi. 
     ''Raporun resmi olması nedeniyle bu kadar çok gürültünün çıkartıldığını'' savunan Prof. Dr. Oran, ''Yapılan itirazlar, raporun okunmamasından kaynaklanıyor'' diye konuştu. 
     Prof. Dr. Oran, kendilerine ''Siz Lozan'ı ortadan kaldırmak için Sevr'i gündeme getiriyorsunuz'' eleştirisi yapıldığını hatırlattı, ancak bu konuyu açarken dili sürçtü. 
     Prof. Dr. Baskın Oran'ın ''Türkiye'de Sevr'in nasıl ihlal edildiği'' yönündeki sözlerine, panelistler müdahale etti. Bunun üzerine Oran, ''Sevr Anlaşması'' ifadesini ''Lozan Anlaşması'' olarak düzeltti ve ''Allah ayağımızı kaydırıyor...'' dedi. 
     ''Sevr Anlaşması'ndan paranoya olarak bir yerde bahsedildiğini'' ileri süren Oran, ''Bu 'paranoya' ifadesi de çok tepki uyandırdı. Tepki gösterenler de paranoyadır'' diye konuştu. 
     Prof. Dr. Oran, şunları kaydetti 
     ''Raporda bir hata yaptık, o da Türkiye'de üst kimliğin nasıl operasyonel hale getirileceğine ilişkin örnekler vermedik. Türk Parlamentosu değil, Türkiye Parlamentosu, Türk halkı değil, Türkiye halkı, Türk Ordusu değil, Türkiye Ordusu gibi...'' 
     
     PANELE ÇIKAN OLAYIN ARDINDAN... 

     Bu arada, İşçi Partisi İP İstanbul İl Başkanlığı'ndan yapılan yazılı açıklamada, ''İP Öncü Gençlik üyelerinin 'Azınlık Hakları Raporu'nu protesto etmek amacıyla salonda bulunduğu'' belirtildi. 
     İstanbul Tabip Odası'ndan yapılan yazılı açıklamada ise ''panelin Susurlukçu provokatörlerce engellenmeye çalışıldığı'' öne sürüldü. 
     İstanbul Tabip Odası Üyesi İ. Hikmet Çevik de, ''panelde nelerin yaşandığı ve olayın nasıl cereyan ettiğini'' anlatan yazılı bir açıklama yaptı. 

     
</TEXT>
</DOC>
