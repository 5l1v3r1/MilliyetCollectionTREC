<DOC>
<DOCNO> 250071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas09.html </URL>
<DATE> 2004/06/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sigara, tiryakilerin 10 yılını çalıyor .. 
</HEADLINE>
<TEXT>

     Sigara içenlerin içmeyenlere göre ortalama 10 yıl daha az yaşadığı bildirildi. 
     Sigarayla kanser arasındaki bağlantıyı keşfeden bilim adamlarından biri olarak bilinen Oxford Üniversitesi profesörü 91 yaşındaki Richard Doll, 50 yıllık araştırmanın sonuçlarına göre, sigara içenlerin içmeyenlere göre 10 yıl daha az yaşadığını belirterek, araştırmanın sigaranın tehlikelerini bir kez daha ortaya çıkardığını söyledi. 
     Orta yaşlarda ve yaşlılıkta sigara tiryakiliğinin ölüm oranını iki katına çıkardığını belirten Doll, buna karşın sigarayı bırakmanın tehlikeyi önemli ölçüde azalttığını ifade etti. 
     Doll, sigara tiryakilerinin 30 yaşına kadar alışkanlıklarını bırakmaları halinde sigara yüzünden erken ölüm riskinin hemen hemen ortadan kalktığını belirterek, alışkanlığın 50 yaşında dahi bırakılması halinde erken ölüm riskinin yarıya indiğini kaydetti. 
     Doll ve bilim adamı Bradford Hill'in sigarayla akciğer kanseri arasındaki bağlantıyı kanıtlayan araştırmaları İngiliz Tıp Dergisi'nin British Medical Journal 26 Haziran 1954 tarihli sayısında yayımlanmıştı. 
     Kendisi de eski bir tiryaki olan Doll, sigara ile kanser arasındaki bağlantıyı ortaya çıkaran araştırmanın süresini 5 yıl olarak planladığını, ancak bulguların çok ilginç olması üzerine 50 yıla uzattığını bildirdi. 
     Araştırmanın ilk sonuçlarını gördükten sonra 37 yaşında sigarayı bıraktığını açıklayan Doll, araştırmasının ikinci aşamasında sigarayla akciğer kanseri arasındaki bağlantıyı tespit ettiklerini ve bu aşamada sigarayla kalp krizi arasındaki ilişkiye de dikkati çektiklerini kaydetti. 
     Doll, araştırmanın 40. yılında sigaranın 25 kadar hastalığın nedeni olduğunu, tiryakilerdeki ölüm oranının içmeyenler göre yaklaşık 2 kat fazla olduğunu bulduklarını belirtti. 
     Araştırmanın başladığı günden bu yana sigara yüzünden dünyada yaklaşık 100 milyon kişinin öldüğü, sigara tüketiminin bu hızla devam etmesi halinde 21. yüzyılda yaklaşık 1 milyar insanın sigaradan öleceği kaydedildi. 
     
</TEXT>
</DOC>
