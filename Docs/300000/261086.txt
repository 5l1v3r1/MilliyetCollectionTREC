<DOC>
<DOCNO> 261086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko02.html </URL>
<DATE> 2004/08/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Merc Türkiye'nin ABD ithalatının yüzde 1'ini karşılaması lazım... 
</HEADLINE>
<TEXT>

     ''Türkiye'nin ürün kalitesi ve mevcut üretim ölçeğiyle bugün ABD ithalatının en azından yüzde 1'ini karşılar durumda olması gerekir,'' diyen Türk-Amerikan Ticaret Odası Başkanı Mustafa Merc, Türkiye'nin mevcut ABD ithalatının 400'de birini karşılar durumda olan bir ülke konumunda bulunmasının kabul edilemez olduğunu söyledi. 
     Türk-ABD ticaret dengesinde geçmiş yıllardaki aleyhte durumun ilk kez 2003 yılında Türkiye'nin lehine döndüğünü kaydeden Merc, 4 milyar dolar civarında ihracat gerçekleştirilen ABD'den ithalatın ise 3,2 milyar dolar civarında kaldığını kaydetti. 
     
     1,6 TRİLYON DOLARLIK BİR İTHALAT PAZARI 

     A.A muhabirinin sorularını yanıtlarken, Türk ihracatçılarının ABD pazarında karşılaştıkları sorunları ve pazara daha iyi nüfuz etmek için izlemeleri gereken yöntemleri anlatan Türk-Amerikan Ticaret Odası Başkanı Mustafa Merc, ''1,6 trilyon dolar ithalatı bulunan ABD'ye olan mevcut ihracatımız bu miktarın sadece 400'de birine tekabül ettiğinden, bu ülkeye yönelik ihracatımızın kat be kat artması için ciddi bir potansiyel mevcut'' dedi. 
     Türk ihracatçılarının geçmiş yıllarda ABD pazarına, sadece gıda ve tekstil ürünleri ile girdiğini kaydeden Merc, ABD'ye pazarlanan Türk ihraç ürünlerinin artık büyük çeşitlilik kazandığını belirterek, ''ABD'ye artık aralarında fitnes merkezi ekipmanları, el yapımı av tüfekleri ve piyano gibi ilginç kalemlerin de bulunduğu çeşitli ürünler de pazarlanıyor. Türkiye'den ABD'deki 1 dolar mağazaları na bile büyük miktarda ucuz mal geliyor'' şeklinde konuştu. 
     
     TÜRKİYE ABD'YE SANAYİ ÜRÜNÜ SATIP, TARIM ÜRÜNÜ ALIYOR 

     ABD'ye ihracat bakımından tüm Akdeniz bölgesi ve Karadeniz havzası ülkeleri arasında Türkiye'nin, İtalya ve İspanya'nın hemen ardından üçüncü sırada yer aldığını kaydeden Merc, Türkiye'nin önümüzdeki bir-iki yıl içinde İspanya'yı da sollayarak ikinciliğe oturacağını ifade etti. 
     Türkiye'den ABD'ye ihraç edilen ve ABD'den Türkiye'ye ithal edilen malların da geleneksel algılamanın tamamen dışına çıktığına işaret eden Merc, ''Türkiye ABD'ye daha çok sanayi ve tüketim ürünleri ihraç ederken, ABD'den ithalatının büyük çoğunluğunu buğday ve pamuk gibi tarım ürünleri oluşturuyor. İthal edilen bu pamuk Türkiye'de işlenerek konfeksiyon ürünü olarak yeniden ABD'ye ihraç ediliyor. ABD'ye yönelik ihracatta en hızlı büyüyen sektörleri ise kuyumculuk ve mobilya sektörleri oluşturuyor'' dedi. 
     
     İHRACAT MALİYETLERİ DÜŞÜRÜLMELİ 

     Büyük ölçeklerde ve rakamlarla ithalat yapan bir pazar olan ABD'ye girebilmek için maliyet unsurunun büyük önem arzettiğine dikkati çeken Merc, bu maliyetlerde de finansman maliyetlerinin yüksekliğinin ve kurun önemli birer etken olduğunu, bunların ihracatı zorlamaya devam ettiğini söyledi. 
     Finansman maliyetinin ve TL değerinin bir an önce normal seviyeye inmesi gerektiğini kaydeden Merc, ''Bunlar ABD pazarında Türk üreticileri için bir çekingenliğe yol açıyor. Ama her şeye rağmen gidişat iyiye doğru'' dedi. 
     
     İHRACATÇI ŞİRKETLERİN ÖLÇEKLERİ BÜYÜTÜLMELİ 

     Merc, ABD pazarında daha geniş bir pay edinmek için izlenmesi gereken yöntemleri ise şöyle sıraladı 
     ''Büyük ölçeklerle mal alan Wal-Mart gibi dev perakende satış firmaları ile bağlantılar yapmak lazım. Bunun için de Türkiye'de kapasite ve işletme sermayesi açısından gerçekten büyük şirketlere ihtiyaç bulunuyor. 
     Türkiye'nin ABD pazarındaki en büyük sorunu markalaşma... Türk şirketleri ve ürünleri büyük perakende şirketlerinin alım listelerine artık kendi markaları ile girebilmeli. 
     Türk ihracatçılarının izlemesi gereken temel stratejiyi, bütün güçlerini ABD'deki perakende dağıtım kanallarına nüfuz etmeye harcamak oluşturmalı. Bunun için de Türk şirketleri ortak hareket ederek adeta birer lobi gibi çalışıp, perakende zincirlerinin alım listelerine nüfuz etmeli. 
     Türkiye'nin genel ihracat trendi yükselişte. Üretim tesislerinin kapasite kullanımı da yükseldiğinden bu trendi sürdürebilmek için Türkiye hızla yeni yatırımlara gitmeli ve şirket ölçeklerini büyütmeli. Yeni yatırımlar yapılmaması durumunda Türkiye'nin 1-2 yıl içinde ihracattaki bu yüksek artış trendini sürdürebilmesi mümkün olmaktan çıkacaktır. 
     Türk malları yeterince kaliteli, ancak maliyetlerin düşürülmesi gerekiyor. ABD pazarında kar marjı düşük olduğu için maliyetlerin yükselmesi durumunda ihracatçı şirketler için vazgeçilecek ilk pazar olarak maalesef ABD pazarı akla geliyor.'' 
     
     DEVLETİN YAPACAKLARI KISITLI 

     Devletin Türkiye'nin ABD'ye olan ihracatının artırılması konusunda doğrudan yapacağı şeylerin kısıtlı olduğunu kaydeden Merc, ''Türkiye GATT'a taraf bir ülke olduğu ve uluslararası serbest ticaret kurallarını benimsediği için Türk mallarının ABD pazarına çok daha koordineli ve güçlü şekilde girmesi konusunda devletin Çin gibi bazı teşvik ve sübvansiyonlarla ihracatı artırma şansı bulunmuyor. Ancak devlet ihracatçı için bazı girdi maliyetlerini düşürmeye çalışabilir. Elektrik, akaryakıt gibi üretimi etkileyebilecek kalemlerde indirime gidebilir,'' dedi. 
     Türkiye'nin, Ürdün'de olduğu gibi Türkiye'de de Özel Ekonomi Bölgeleri kurulması için çalışmalarına hız vermesi gerektiğini de söyleyen Merc, ''Gelişen ulaşım ve taşımacılık imkanları sayesinde uzaklık artık ABD'ye yönelik bir dezavantaj ve bahane olmaktan çıktı. Uzaklıktan kaynaklanan maliyet, pazarın cazibesi karşında kolaylıkla telafi edilebilecek bir düzeyde'' dedi. 
     Bu arada, Türk Amerikan Ticaret Odası'nın misyonunu ''ABD'deki lokal Türk şirketlerinin problemlerini çözmekte yardımcı olmak'' şeklinde tanımlayan Merc, ABD'ye ihracat yapan şirketlere de yardımcı olmaya çalıştıklarını söyledi. 

     
</TEXT>
</DOC>
