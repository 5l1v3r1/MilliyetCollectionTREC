<DOC>
<DOCNO> 273412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur13.html </URL>
<DATE> 2004/09/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Trajik bir kaza Üniversite kaydına giden aile şarampole uçtu 
</HEADLINE>
<TEXT>

     Ersin ERCAN GEREDE Bolu , DHA 
ÜNİVERSİTEYİ kazanan 18 yaşındaki Işıl Vardar, yurda kayıt yaptırmak için ailesiyle birlikte İstanbul'dan Ankara'ya giderken otomobilleri Bolu'nun Gerede İlçesi yakınlarında şarampole yuvarlandı. Kazada Işıl Vardar ve annesi öldü, babası ve ablası ağır yaralandı. Işıl'ın kucağındaki oyuncak ayısı ve bagajdaki yurtta kullanacağı eşyaları kaza yerine saçıldı. 
     İstanbul'da oturan 52 yaşındaki Ahmet Vardar, üniversiteyi kazanan kızı Işıl Vardar'ı yurda kaydettirmek için eşi 44 yaşındaki Ferah Vardar ve büyük kızı 23 yaşındaki Tuğba Vardar'ı da yanına alarak 34 FYL 57 plakalı otomobiliyle yola çıktı. Ahmet Vardar'ın kullandığı otomobil, dün saat 16.00 sıralarında Ankara'ya 110 kilometre kala TEM Otoyolu Gerede sapağında aşırı hız nedeniyle kontrolden çıktı. Şarampole yuvarlanan otomobil 50 metre sürüklendikten sonra durabildi. 
     Kaza sırasında araçtan fırlayan aile fertlerinden Ferah Vardar'ın olay yerinde yaşamını yitirirken ağır yaralanan Ahmet Vardar ve Işıl Vardar, İzzet Baysal Devlet Hastanesi'ne, Tuğba Vardar ise Gerede Devlet Hastanesi'ne kaldırıldı. Üniversiteyi kazanan Işıl Vardar da yapılan tüm müdahalelere rağmen kurtarılamadı. Ağır yaralı Ahmet Vardar ve büyük kızı Tuğba Vardar'ın tedavisi yoğun bakımda sürüyor. 
     Üniversite yolunda can veren Işıl Vardar'ın hangi okulu kazandığı öğrenilemezken bagajdaki valizinde bulunan kıyafetleri, terlikleri ve ayakkabıları çevreye saçıldı. 
     
</TEXT>
</DOC>
