<DOC>
<DOCNO> 272824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/spor/aspo.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşi bırakırım 
</HEADLINE>
<TEXT>


Daum, futbolda imkansızın olmadığını söyledi, "Şampiyonlar Ligi'ni tabii ki kazanmak isterim. O zaman işimi bile bırakabilirim" dedi 

MEHMET DEMİRCAN 


'Taktik değişecek' 
FENERBAHÇE Teknik Direktörü Christoph Daum, Şampiyonlar Ligi özel programı için yapılan röportajda, Sparta Prag maçında tedirgin olmalarına rağmen kazanmayı bildiklerini söyledi. Alman hoca, "Manchester United karşısında bambaşka bir taktikle oynayacağız. Old Trafford'da savunmayı daha garantiye alacağız. Kontraatakla gol arayacağız. Oyuncularımdan tek istediğim rakibin bize vereceği o küçük hediyeyi iyi değerlendirmeleri" dedi. 

'Rüyaya karşı değilim' 
TÜRKİYE'DE herkesin rüyalara dalmayı sevdiğini belirtti, "Ben buna karşı değilim. Ancak rüya görürken, biraz da gerçekçi olmak lazım. Biz haddimizi bilmeliyiz" diye konuştu. Futbolun imkansız diye birşeyin olmadığına değinen Daum, "Tabii ki Şampiyonlar Ligi Kupası'nı kazanmak isterim. O zaman işi bile bırakabilirim. Sürprizler her zaman var. Geçen sezon kim Porto'nun Monaco ile final oynayacağını tahmin edebilirdi" ifadesini kullandı. 

İşte Daum'un Fener'i 
TAKIMDA herkesin yıldız olmasını istediğini kaydeden tecrübeli çalıştırıcı, "Bazen bir forvet oyuncumuzla üç puanı, bazen orta sahamızın dinamikliği ile galibiyeti, bazen de kalecimizin müthiş kurtarışlarıyla maçı kazanmak istiyorum, yani herkes çalışacak" yorumunu yaptı. Türkiye'deki tek sıkıntısının bir kısım medya olduğunu belirten Daum, "Bazen olaylar, haberler abartılıyor. Bazı haberler seyirciyi tahrik ediyor" dedi. 

Takımı uyardı 

SARI-Lacivertliler, Malatyaspor maçının hazırlıklarını tek antrenmanla tamamladı. Daum, çalışma öncesi oyuncularıyla bir toplantı yaptı. Alman hoca, kupa maçlarından sonra lige konsantre olmanın zorluğunu dile getirdi, "Malatyaspor güçlü bir takım. Büyük bir zaferden sonra movitasyon eksikliği yaşarsak, ummadığımız bir skorla karşılaşabiliriz" dedi. 

Audi anahtarı Alex'ten 

BREZİLYALI yıldız Alex de Souza, Audi'den A4 Cabriolet araba kazanan talihliye anahtarını teslim etti. Akmerkez ana kapısı önünde yapılan törende, 14 Haziran - 1 Ağustos tarihleri arasında Akmerkez'den toplam 50 milyon lira ve katları tutarında alışveriş yapanlar arasından seçilen talihli Serra Türel'e aracı verildi. Bu arada dünkü idmandan önce Brezilyalı gazeteciler Alex'le röportaj yaptı. 

Daum ile hep yukarı 

FENERBAHÇE'NİN 2002 - 2003 sezonunda yaşadığı kabusu, ilk yılında takımı lig şampiyonluğuna taşıyarak silen Daum, bu sezon da emin adımlarla yoluna devam ediyor. Alman hoca yönetiminde Fenerbahçe, oynadığı 44 resmi maçta 31 galibiyet, 8 beraberlik, 5 yenilgi aldı. 106 gol attı, 51 gol yedi. 


</TEXT>
</DOC>
