<DOC>
<DOCNO> 254979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/bbas.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Potayı ateş bastı 
</HEADLINE>
<TEXT>


Moskova'da çekilen Avrupa Ligi kuraları sonunda A Grubu'nda yer alan Efes Pilsen'e kısmen dişine göre rakipler çıktı. Ancak C Grubu'na düşen Ülkerspor'u ise oldukça zorlu takımlar bekliyor 


24 takım eşleşti 
BASKETBOLDA Avrupa Ligi 2004 - 2005 sezonu kuraları dün Rusya'nın başkenti Moskova'da çekildi, temsilcilerimiz Efes Pilsen ve Ülkerspor'un rakipleri belli oldu. 24 takımın eşleştiği kurada seribaşı olan ve ikinci torbada kendisine yer bulan Efes Pilsen, A Grubu'nda Estudiantes, Skipper Bologna, Cibona VIP, Prokom Trefl, Real Madrid, Olympiakos ve Partizan'la eşleşti. 

Kasım'da başlıyor 
ÜLKERSPOR ise altıncı torbadan girdiği kura çekiminde Benetton, Panathinaikos, Tau Ceramica, Pau Orthez, Unicaja Malaga, CSKA Moskova ve Opel Skyliners ile birlikte C Grubu'na düştü. Efes, 3 - 4 Kasım tarihlerinde başlayacak olan ilk raund maçlarının ilkinde İspanyol Estudiantes'i İstanbul'da misafir edecek. Ülker ise açılışı Almanya'nın Opel Skyliners takımıyla Frankfurt'ta yapacak. 

Ünlü isimler 
YENİ sezonda ilk tur maçları yine çift devreli lig usulüne göre oynanırken, "Top 16" grup maçlarında değişiklik yapıldı. Tarihi Noviy Manezh Salonu'ndaki kura çekimine Efes Pilsen Genel Menajeri Engin Özerhun ile Ülkerspor Genel Müdürü Lütfi Arıboğan katıldı. Ayrıca kurada ünlü Rus satranç ustası Anatoly Karpov ile NBA'de forma giyen Rus forvet Andrei Kirilenko da yer aldı. 

Mahmuti temkinli 

EFES Pilsen'in başarılı Coachu Oktay Mahmuti, "Şu grup zayıf, bu grup güçlü gibi bir değerlendirme yapmak doğru olmaz" dedi. Mahmuti, "Ne kolay, ne de zor bir gruptayız. İlk hedefimiz ilk beşe girmek. Grubun değerlendirmesini yapmak için henüz erken. Ancak takımlar tamamen şekillendikten sonra her şey netleşir. Cibona ve Partizan her zaman için tehlikeli takımlar. Estudiantes, İspanya Ligi'ni finalde kaybetti. Dolayısıyla kolay rakip yok" diye konuştu. 

Ataman endişeli 

ÜLKERSPOR'UN Coachu Ergin Ataman, takımının en zor gruba düştüğünü söyledi. Tecrübeli teknik adam, "Grubumuzdaki tüm takımlar çok güçlü. Biz de bunlar arasındayız. Buradaki hemen hemen bütün takımlar Final - Four görmüş, final oynamış, şampiyonluk yaşamış. Yine de liderlik savaşı vereceğimize inanıyorum. Bu grup, bizim için nasıl zorsa, diğer takımlar için de zor olacak. Hedefimiz tabii ki Final - Four. Bunu gerçekleştirmek istiyoruz" dedi. 

A GRUBU 
Estudiantes 
Skipper Bologna 
Cibona VIP 
Prokom Trefl 
Real Madrid 
Olympiakos 
EFES PİLSEN 
Partizan Mobtel 

B GRUBU 
Adecco Asvel 
Maccabi Tel Aviv 
AEK 
Union Olimpija 
Barcelona 
Zalgiris Kaunas 
Montepaschi Siena 
Scavolini Pesaro 

C GRUBU 
Benetton Treviso 
Panathinaikos 
Tau Ceramica 
ÜLKERSPOR 
Pau Orthez 
Unicaja Malaga 
CSKA Moskova 
Opel Skyliners 

Bayanlar üzdü 
GENÇ Bayan Milli Basketbol Takımımız, Avrupa Şampiyonası finallerinde, grubundaki üçüncü maçında İspanya'ya 80 - 78 yenildi. Ay - Yıldızlı ekibimiz, böylece Slovakya'daki şampiyonada üçüncü sınavında ikinci yenilgisini aldı. 


</TEXT>
</DOC>
