<DOC>
<DOCNO> 256853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonspo11.html </URL>
<DATE> 2004/07/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gençlerbirliği'nden Youla Bizi kimse hafife almasın... 
</HEADLINE>
<TEXT>

     Sezon hazırlıklarının 3. etabı için Avusturya'ya giden Gençlerbirliği, çalışmalarını aralıksız sürdürüyor. 
     Avusturya'nın Kapfenberg kentinde kamp yapan kırmızı-siyahlı ekip, günde çift idmanla sezona hazırlanırken, başkent temsilcisinin siyahi futbolcusu Youla, ''Bizi kimse hafife almasın'' dedi. 
     Medyanın, 4 büyükler dışındaki takımları adeta yok saydığını belirten Youla, çok iyi bir kadroları olduğunu, çok iyi çalıştıklarını ve bu sezon ligin tozunu atacaklarını savundu. 
     Geçen yıla oranla çok geniş ve güçlü bir kadro oluştuğunu belirten Youla, şöyle konuştu 
     ''Yarışta biz de olacağız. Herkes çok transfer yapılınca şampiyon olacağını sanıyor. Ancak futbol sahada oynanır. Geçen sezon Real Madrid'in yaşadığı düş kırıklığını herkes gördü. Ama ders çıkarmadı. Kadroları şişkin olmasına karşın hala transfer yapanlar var. Ama ben onlara şans tanımıyorum. Gençlerbirliği bu sezon zirve yarışında olacak. Bunu herkesin bilmesi gerek. Bizi yok sayanlar düş kırıklığına uğrayabilir. Bizsiz kimse hesap yapmasın.'' Youla, Avusturya kampının çok iyi geçtiğini ve yeni transferlerin takıma ısındığını da vurgulayarak, ''Yaptığımız hazırlık maçlarıyla yeni sisteme alışıyoruz. TSYD Kupası'nda herkes farklı ve güçlü bir Gençlerbirliği görecek. Taraftarlarımız rahat olsun. Bu sezon onları fazlasıyla mutlu edeceğiz'' diye konuştu. 

     
</TEXT>
</DOC>
