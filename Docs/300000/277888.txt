<DOC>
<DOCNO> 277888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/adun.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yoldan dönüş yok 
</HEADLINE>
<TEXT>


Türkiye, Avrupa Birliği yolundaki en önemli engeli aştı. AB Komisyonu, Türkiye ile katılım müzakerelerine başlanmasını istedi. Gözler, 17 Aralık'taki liderler zirvesinde 

Güven Özalp - Brüksel 


Avrupa Birliği Komisyonu, Türkiye'nin yıllardır beklediği tarihi tavsiyesini açıkladı "Komisyon, Türkiye'nin siyasi kriterleri yeterli düzeyde karşıladığını düşünmekte ve katılım müzakerelerinin açılmasını tavsiye etmektedir." 
Komisyon'un uzun tartışmalar sonucu yaptığı tavsiye, Türkiye'yi AB macerasında bir aşama ileriye taşıdı. Tavsiye, diğer adaylarınkiyle kıyaslandığında zorlu bir müzakere sürecinin sinyallerini verse de, her şey Türkiye'ye bağlı olacak. Gözler, 17 Aralık'ta Brüksel'de yapılacak liderler zirvesinde nihai kararı verecek olan AB liderlerine çevrildi. Komisyon'un 9 sayfa ve 7 bölümden oluşan tavsiye kararında, müzakere sürecinde izlenecek yöntem de ayrıntılı olarak yer aldı. 17 Aralık'ta liderlerin de yeşil ışık yakması halinde, Türkiye'nin en az 10 yıl sürmesi beklenen "müzakere macerası"nın detayları şöyle belirlendi 

MÜZAKERE BAŞLASIN Türkiye siyasi reform sürecinde, geçen yıllarda kabul edilen anayasal ve yasal değişikliklerle özlü bir ilerleme sağladı. Bununla birlikte Dernekler Yasası, yeni Ceza Kanunu ve İstinaf Mahkemeleri'ne ilişkin yasa henüz yürürlüğe girmedi. Ceza Muhakemeleri Yasası halen kabul edilmeyi bekliyor. Reformlara ilişkin genel ilerleme ışığında Komisyon, Türkiye'nin siyasi kriterleri yeterli düzeyde karşıladığını düşünmekte ve katılım müzakerelerinin açılmasını tavsiye etmektedir. Reform sürecinin geri döndürülmezliği, özellikle temel özgürlüklere yönelik uygulaması, daha uzun bir zaman dilimi için konfirme edilmeli. 
NE ANLAMA GELİYOR Metnin ilk halinde yer alan "gecikmeksizin" sözcüğü kaldırıldı. Ancak bu olumsuz bir etki yaratmıyor. Müzakerelere ilişkin tarih atfı yapılması, Konsey'in görevi. 2002 Kopenhag Zirvesi sonuç bildirisinde, "müzakereler gecikmeksizin başlar" yönündeki ifade, Türkiye açısından güvence oluşturuyor. Komisyon, bu süreyi 4 - 6 ay olarak değerlendiriyor. 

UYGULAMA YAYGINLAŞMALI Türkiye, reformların düzgün biçimde uygulanmasını sağlamak için güçlü çaba sarf ediyor. Ancak uygulamanın daha fazla pekiştirilmesi ve yaygınlaştırılması gerekiyor. Bu özellikle işkence ve kötü muameleyle mücadele, ifade özgürlüğü, din özgürlüğü, kadın hakları, sendika hakları ve azınlık haklarına ilişkin hükümlerin uygulanmasında sağlanmalı. 
NE ANLAMA GELİYOR Uygulama, AB Komisyonu'nun sürekli vurgu yaptığı bir unsurdu. Uygulamada eksiklik olduğu Ankara tarafından da kabul edildiği için, sorun yaratacak bir boyutu yok. 

SIKI DENETİM 3 ayaklı bir strateji izlenecek. İlk ayak, Kopenhag siyasi kriterlerinin tamamlanmasının sürekliliğini sağlamak için reform sürecinin güçlendirilmesi amacıyla işbirliğine dayanıyor. Bu sürecin geri döndürülmezliğini garantilemek amacıyla AB siyasi reformların gelişimini yakından denetlemeyi sürdürmelidir. Bu, başka reformlar için öncelikleri ortaya koyan gözden geçirilmiş Katılım Ortaklığı temelinde yapılacaktır. Siyasi reformlarda kaydedilen gelişmeye yönelik genel gözden geçirme 2005 sonundan başlamak üzere yıllık olarak gerçekleştirilecektir. Komisyon, AB Konseyi'ne ilk raporunu Aralık 2005'te sunacaktır. Müzakerelerdeki ilerlemeyi reformların hızı belirleyecektir. 
NE ANLAMA GELİYOR Müzakere sürecine giren her ülke yakın takip altında tutuluyor ve aksama tespit edilirse AB'nin ilgili kurumları müdahale ediyor. Müzakerelerin uzunluğu performansa bağlı oluyor. Dolayısıyla Türkiye açısından gündeme getirilen yeni bir boyut yok. 

MÜZAKERE ASKIYA ALINABİLİR Birliğin üzerine kurulu olduğu özgürlük, demokrasi, insan haklarına ve temel hak ve özgürlüklere saygı, hukukun üstünlüğü ilkelerine yönelik ciddi ve sürekli ihlal olması halinde Komisyon, AB Antlaşması ve Avrupa Anayasası'na uygun olarak müzakerelerin askıya alınmasını önerecek. Konsey, bu öneri hakkında nitelikli oyçokluğuyla karar verecek. 
NE ANLAMA GELİYOR Askıya alma yöntemi daha önceki genişleme dalgalarında da gündemdeydi ve uygulandı. Bu metindekinden tek farkı bundan öncekilerin net bir şekilde ifade edilmemesiydi. Diğer 3 adaya yönelik benzer bir uyarı da gündemde. Kararın nitelikli oya bağlanması, veto girişimlerini ortadan kaldıracağından olumlu. 

UZUN GEÇİŞ SÜRELERİ Müzakereler, kararların oybirliğiyle alındığı Hükümetlerarası Konferans çerçevesinde gerçekleşecek. Müzakeredeki her başlık için, Konsey geçici kapama ve uygun olduğu yerde müzakerelerin başlaması için düzey belirleyecek. Buna müktesebata yasal uyum ve tatmin edici uygulama dahil olacak. Müktesebatla uyumlu mevcut yasal zorunluluklar, ilgili başlığa ilişkin müzakerelerin açılmasından önce tamamlanmalı. Uzun geçiş süreleri talep edilebilir. Yapısal politikalar ve tarım gibi alanlarda spesifik düzenlemeler gerekebilir. İşçilerin serbest dolaşımı konusunda daimi koruma önlemleri hesaba katılabilir. Türkiye'nin katılımının mali ve kurumsal yapısı önemli olacak. AB, müzakereler kapatılmadan önce 2014'ten başlayacak dönem için mali perspektif belirleme ihtiyacı duyacak. 
NE ANLAMA GELİYOR Müzakere edilen dosyaların sonuçlandırılarak kapatılabilmesi için uygulamaya bakılacak olması yeni bir boyut. Bu yöntemin bundan sonraki potansiyel adaylara da uygulanması öngörülüyor. Son genişleme sürecinde 10 yeni ülkenin işgücünün en az 7 yıl boyunca "eski AB" ülkelerinin pazarında çalışabilmelerine kısıtlama getirildi. Bu kısıtlamaların tüm üyeler tarafından uygulanması şartı yok. Kalıcı koruma önlemlerine özellikle AB'nin temel taşlarından biri olan serbest dolaşıma ilişkin olarak rastlanmıyor. Uzmanlar, bu alanda uygulanacak bir kalıcı korumanın hukuki zorlukla karşılaşacağı ve Avrupa Adalet Divanı'ndan döneceği görüşünü savunuyor. 

DİYALOG GELİŞTİRİLECEK Stratejide üçüncü ayağı, AB üyesi devletlerle Türkiye'den halkları bir araya getiren, esasen güçlendirilmiş siyasi ve kültürel diyalog oluşturuyor. AB tarafından kolaylaştırılacak bu diyalogda sivil toplum, en önemli rolü oynamalı. Komisyon, bu diyaloğun nasıl destekleneceği konusunda önerilerini sunacak. 
DOĞASI GEREĞİ UCU AÇIK Komisyon, katılım sürecinin Türkiye'de daha başka reformlara rehberlik etme açısından temel oluşturacağına kanaat getirmiştir. Doğası gereği bu, sonucu önceden garanti edilemeyen ucu açık bir süreçtir. Sonucuna ya da sonradan gelecek olan onay sürecine bakılmaksızın Türkiye ile AB arasındaki ilişkiler Türkiye'nin Avrupa yapısına tamamen bağlı kalmasını garantiye almalı. 
NE ANLAMA GELİYOR Katılım müzakerelerinin en önemli özelliklerinden birini, uzunluğunu aday ülkenin gösterdiği performansın belirlemesi oluşturuyor. Müzakerelerin ne yönde seyredeceği, tıkanıp tıkanmayacağı, sorunlu olup olmayacağı, süreçte sapma olup olmayacağı önceden öngörülmediği için "ucunun açık olması" ve sonunun kestirilememesi gayet doğal. Kaldı ki müzakereler tamamlansa da üyelik için onay süreci gerekiyor. Bazı ülkelerin onaylama süreçlerinin referanduma dayanması, sürecin ucunun açık olması sonucunu kendiliğinden doğuruyor. Ucu açık ifadesi, daha çok Avrupa kamuoyunu rahatlatmaya yönelik bir niteliğe sahip. Ankara açısından somut anlamda olumsuz bir boyut taşımıyor. 


</TEXT>
</DOC>
