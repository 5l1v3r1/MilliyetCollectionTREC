<DOC>
<DOCNO> 264603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/bbas.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjeviç'e komplo 
</HEADLINE>
<TEXT>


Antrenman saati yanlış bildirilince Milli Takım coachu oyuncularını yarım saat bekletti. Tanjevic "Yardımcılarım bana komplo kurdu" dedi 

GÖKHAN TÜRE 


'Sen kahveni iç' 
A MİLLİ Basketbol Takımı başantrenörü Bogdan Tanjevic, önceki akşam yapılan idmanda ilginç bir olay yaşadı. Antrenman saatini otelin bahçesinde kahve içerek beklemeye koyulan Sırp çalıştırıcı, yardımcılarından Nihat Izic ve malzemeci Mithat'ın azizliğine uğradı. Izic ve Mithat'ın "Hocam idman 19.00'da. Sen kahveni rahat rahat iç" uyarısı üzerine dinlenmeye devam etti. 

'Paniğe kapıldılar' 
SALONA erken giden Izic ve Mithat, oyuncuların 18.00'deki idman için hazır beklediğini görünce paniğe kapıldı. Otelden apar topar çağırılan ve yarım saat gecikmeyle antrenmana gelen Tanjevic ise olaya esprili bir biçimde "Nihat ve Mithat bana kamplo kurmuşlar. Artık her ikisinin de sözüne inanmayacağım" dedi. Sırp coach daha sonra 2.5 saatlik ağır bir çalışma yaptırdı. 

'Kendimize güveniyoruz' 

12 Dev Adam'ın en kritik pozisyonu olan oyun kurucu bölgesindeki iki ası Kerem Tunçeri ve Ender Arslan, kendilerine yöneltilen eleştirilere saygı duyduklarını söylediler. İki yıldızımız "yapıcı" olan eleştirileri dikkate aldıklarını belirterek, "Biz kendimize güveniyoruz. Demek ki antrenörlerimiz de güveniyor ki şu anda buradayız" dediler. 
25 yaşında olmasına karşın üç Avrupa, bir de Dünya Şampiyonası tecrübesi yaşayan Kerem, gerek teknik kadronun, gerekse oyuncuların ve oyun tarzının çok yeni olmasına rağmen son derece pozitif bir hava yakaladıklarını belirtertti. Ender ise "Tanjevic bizimle arkadaş gibi. Samimi, sevecen bir insan. İdmanda olsun, dışarıda olsun çok iyi" diye konuştu. 

NOTLAR 
Nets de talip 
NBA Ligi takımlarından Philadelphia 76'ers'ın, yıldız ismi Allen Iverson vasıtasıyla teklif götürdüğü İbrahim'e New Jersey Nets de talip oldu. Nets, menajer Tolga Tuğsavul aracılığıyla milli oyuncuyu almak istediğini iletti. 

Kerem'in yüzü şişti 
A MİLLİ Basketbol Takımı'nın tecrübeli oyuncularından Kerem Gönlüm'e nazar değdi. Salonda yapılan antrenmanda Hüseyin Demiral'ın dirseği elmacık kemiğine gelen Kerem'in yüzü şişti. Yıldız oyuncuya hemen buz tedavisi uygulandı. 

Yer yatağı 
12 Dev Adam'ın Rotenburg'da kaldığı oteldeki yataklar, kampın birinci haftası sona ererken oyunculara problem olmaya başladı. Özellikle 2 metrenin üzerindeki basketbolcularımız, yataklara sığmadıkları için yerde yatmaya başladı. 

Bamberg'e geçiyorlar 
MİLLİ Takım, Almanya kampının ikinci etabında katılacağı Super Cup turnuvası için bugün Bamberg kentine hareket edecek. Ay - Yıldızlı ekibimiz ilk maçını yarın akşam saat 19.00'da Ghp Bamberg Arena'da Letonya ile yapacak. 

Kartal'a yeni ABD'li 

BASKETBOL Ligi'nin iddialı takımlarından Beşiktaş, ABD'li Darden Tremmell ile anlaştı. Şube Kaptanı Şenol Demirağ, 1.94 metre boyunda 23 yaşındaki forvet oyuncusunun bugün İstanbul'a geleceğini belirterek, "Tremmell, çok genç ve çok iyi bir oyuncu. Niagara Üniversitesi'nde çok başarılı bir sezon geçirdi" dedi. 

Fikstür çekildi 

TÜRKİYE Basketbol Ligi'nde 2004 - 2005 sezonu fikstür kuraları İstanbul'da çekildi. 23, 24 ve 25 Ekim'de yapılacak olan maçların programı şöyle 
Büyük Kolej - GalatasarayÜlkerspor - T.TelekomTekelspor - Efes PilsenDarüşşafaka - T.PilsenerİTÜ - BanvitsporP.Karşıyaka - BeşiktaşErdemir - Fenerbahçe 


</TEXT>
</DOC>
