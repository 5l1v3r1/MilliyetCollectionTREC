<DOC>
<DOCNO> 299399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/sazak.html </URL>
<DATE> 2004/12/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB muhalefeti 
</HEADLINE>
<TEXT>


TBMM'de dün Brüksel'deki AB zirvesinin sonuçları tartışıldı. Zafer mi Yenilgi mi 
CHP lideri Deniz Baykal, 17 Aralık kararıyla Türkiye'nin AB üyeliğinin sulandırıldığı düşüncesini kürsüden seslendirirken, 'İyi niyetli vatandaş herhalde AB'ye gireceğiz diye düşünüyor. Ancak 17 Aralık'ta verilen karar bizi Avrupa'ya taşıyacak tam güzerg hın haritası değil' diye konuştu. 
Baykal, hükümetin başta Kıbrıs olmak üzere ödünler verdiğini, Ankara'nın zirve öncesinde belirlediği kırmızı çizgilerden geriye düşüldüğünü, 'Güney'i tanıma' noktasına sürüklenildiğini savunurken şunu söyledi 
'Türkiye 25 üyeli ilk çemberin içinde yer almamıştır. Türkiye'ye sen ikinci çemberin içinde AB'ye başvurabilirsin denilmektedir. Kargayı bülbül diye yutturamazsınız ' 
CHP lideri, on yılın sonunda müzakereler olumlu sonuçlansa bile, Türkiye'nin kalıcı bazı kısıtlamalar nedeniyle 'özel statü'ye mecbur edileceğine ilişkin herkesin kafasında olan kuşkuyu da Meclis'e taşıdı. Brüksel'de verilen söz gereği, 3 Ekim 2005'e dek hükümetin Kıbrıs Rum Yönetimi'ni müzakerelerin başlamasına nasıl ikna edeceğini de sordu. 
Ana muhalefetin bu sorulara kamuoyu adına yanıt araması doğal. Ancak Baykal bunu yaparken, öylesine 'negatif' bir üslup kullanıyor ki, sonuçta ortaya CHP adına 'AB karşıtı' bir duruş çıkıyor. 
Sosyal demokrat partiler, seçimleri kazanmaları halinde gelecekte AB bayrağını taşımaya, Türkiye'yi AB üyeliği hedefine götürmeye en yakın konumdalar. 
CHP lideri Baykal, partisini her defasında iktidar hedefinden uzaklaştıran 'olumsuz yargıları' değiştirmek yerine, 'AB'de tam üyeliğin neden gerçekleşmeyeceğini' bugünden kanıtlama uğruna, biraz daha pekiştiriyor. 
Oysa CHP, AB'ye karşıt ya da tereddütlü alanı, DYP ve MHP benzeri partilere bırakabilir. AB kulvarında AKP ile yarışır. 
CHP, 3 Kasım 2002 seçimleri öncesinde önce sol seçmen kitlesinin yoğun olduğu alanı, orta alt sınıfların, yoksul halkın yaşadığı kent varoşlarını AKP'ye terk etti. Ardından solun 'düzen karşıtlığı'na dayalı reformist çizgisinden ayrıldı. AKP, Avrupa solunun Sosyalist ve Yeşiller Grubu'nun siyasi partneri haline geldi. Şimdi de AB sürecini gölgeleyen bir politikayı savunarak, AKP'yi AB liginde tek başına bırakmaya çalışıyor. 
17 Aralık kararıyla ilgili abartılı yorumlardan, 'bayram havası'ndan kaçınmak başka, bunu yaparken 'AB karşıtıymış' gibi algılanmak başka. CHP hep aynı hataya düşüyor. 
Kıbrıs şartı önemlidir. Ancak, 3 Ekim 2005'te müzakereler başlamazsa CHP bundan mutlu mu olacaktır CHP, Avrupa solu nezdinde Türkiye'nin AB tam üyeliğini engelleyici tutumları değiştirmek için ne yapıyor 
Sosyalist Enternasyonal zeminini ne ölçüde kullanıyor 



</TEXT>
</DOC>
