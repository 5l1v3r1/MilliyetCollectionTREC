<DOC>
<DOCNO> 263839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy17.html </URL>
<DATE> 2004/08/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"ABD, Irak'tan PKK tehdidini kaldırmak için çalışmaya devam edecektir" 
</HEADLINE>
<TEXT>

     ABD, terör örgütü PKK'nın faaliyetlerini sınırlandırma konusunda aktif gayret içinde olduklarını belirterek, Irak'tan PKK tehdidini ortadan kaldırmak için Türk ve Iraklı yetkililerle çalışmaya devam edeceklerini bildirdi. 
     ABD'nin Ankara Büyükelçiliği'nden yapılan yazılı açıklamada, ''Türkiye'nin geçen 20 yılı aşkın sürede PKK ile mücadelesinde ABD'den daha iyi bir dostu olmadığı'' belirtildi, ABD'nin başından beri PKK ve onun devamı olan örgütleri terörist olarak kabul ettiği hatırlatıldı. 
     Amerikalı yetkililerin PKK ile hiçbir zaman müzakere etmediği ve ABD'nin terör örgütüne hiçbir desteğinin söz konusu olmadığı ifade edilen açıklamada, ''Çeşitli istihbarat, diplomatik ve mali önlemlerle PKK'nın faaliyetlerini sınırlandırma konusunda aktif gayret içindeyiz'' denildi. 
     ABD'nin Irak'taki eski sivil yetkilisi Paul Bremer'in PKK üyelerinin Irak'taki Amerikan güçleri tarafından tutuklanacağını açıkça ilan ettiği belirtilen açıklamada, ''ABD, Irak'tan PKK tehdidini ortadan kaldırmak için Türk ve Iraklı yetkililerle çalışmaya devam edecektir'' ifadesi yer aldı. 
     Açıklamada, ''ABD'nin Adana Konsolosu Alicia Allison'un Diyarbakır Belediye Başkanını ziyaret etmesinin, PKK Kongra-Gel örgütüne desteğin bir kanıtı olarak gösterildiği'' değerlendirmelerine ilişkin de şunlar kaydedildi 
     ''Gerçekten bu denli uzak bir başka şey olamaz. Amerikalı yetkililerin seçimle iş başına gelmiş siyasi temsilcileri ziyaret etmesi, gerek Türkiye, gerekse dünyanın herhangi bir ülkesinde yürüttükleri olağan diplomatik faaliyetleri arasındadır. Allison, Diyarbakır'daki bütün temasları sırasında PKK'nın terörist bir örgüt olduğunu ve bu şekilde değerlendirilmesi gerektiğini açıkça ifade etmiştir. Allison ayrıca muhataplarına PKK terörizmine karşı açık tavır almaları ve PKK'ya destek şeklinde algılanabilecek eylemlerden kaçınmaları çağrısı yapmıştır.'' 
     
</TEXT>
</DOC>
