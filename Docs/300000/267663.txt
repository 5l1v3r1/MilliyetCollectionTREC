<DOC>
<DOCNO> 267663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur32.html </URL>
<DATE> 2004/08/30/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
TCK Tasarısı Genel kurulda görüşülecek 
</HEADLINE>
<TEXT>

     CHP Genel Sekreteri Önder Sav, ''Temel Yasa düzenlemesine gerek kalmadan TCK Yasa Tasarısı Genel Kurul'da görüşülecek'' dedi. 
     Türk Ceza Kanunu TCK Tasarısı üzerinde CHP ve AK Parti grupları arasında TBMM'de saat 21.00'de başlayan toplantı sona erdi. 
     CHP Genel Sekreteri Sav, toplantının ardından gazetecilere yaptığı açıklamada, ''Temel Yasa düzenlemesine gerek kalmadan TCK Yasa Tasarısı'nın Genel Kurul'da görüşüleceğini'' bildirdi. 
     Yeni tasarıda hem uygulamanın getirdiği yeniliklerden hem de ilmi görüşlerden yararlanılarak pek çok düzenlemelerin yapıldığını kaydeden Sav, ''Toplum için yeni bir kanun olduğu için herkes kendi kafasına göre işin bir yerinden bakarak değerlendirme yapıyor. Onun için önümüzdeki süreçte sanıyorum bir fevkaladelik olmazsa Meclis 1 Ekim'den önce bu konuyu görüşmüş olacaktır'' diye konuştu. 
     Zina ile ilgili düzenlemeye ilişkin bir soru üzerine Sav, Anayasa Mahkemesi'nin iptal kararı doğrultusunda değerlendirmelerin yapıldığını kaydetti. 
     Sav, aynı yöndeki soruların tekrarlanması üzerine, ''O kadar zinayı merak etmeyin'' dedi. 
     Önder Sav, bir soruyu yanıtlarken de anlaşmazlığın bulunmadığını, ortada sadece bir tasarı taslağı olduğunu dile getirdi. Sav, Adalet Komisyonu'ndan geçen metnin ''aşağı yukarı aynı olacağını'' vurguladı. 
     ''Kisvelere'' yönelik bir soruyu yanıtlarken de Sav, böyle bir şey konuşmadıklarını söyledi. 
     Bir gazetecinin ''Din adamlarına siyaset özgürlüğüne yönelik madde nasıl düzenlendi '' sorusunu Sav, ''Elimizdeki yasa tasarısı hemen hemen aynen Genel Kurul'da görüşülecek'' diye yanıtladı. 
     
</TEXT>
</DOC>
