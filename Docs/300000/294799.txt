<DOC>
<DOCNO> 294799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur06.html </URL>
<DATE> 2004/12/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İçinde bomba olduğu sanılan koliden hamsi çıktı... 
</HEADLINE>
<TEXT>

     Nevşehir'de, içinde bomba olduğu sanılarak fünye ile patlatılmak istenen koliden hamsi çıktı. 
     Alınan bilgiye göre, Yeni Kayseri Caddesi'ndeki Nevşehir Endüstri Meslek Lisesi'nin bahçe duvarı yanında şüpheli paket olduğu ihbarını alan polis ekipleri, olay yerinde çevre güvenliğini sağlayarak vatandaşların caddeden geçişlerini engelledi. 
     Olay yerine gelen bomba imha uzmanları da koliyi fünye ile patlatmak istediler. Ancak, fünyeyi yerleştirmek için koliye yaklaşan bomba imha uzmanlarının balık kokusu alması üzerine açılan kolinin içinden bir kutu içerisinde yaklaşık 5 kilo hamsi çıktı. 
     Nevşehir Emniyet Müdürü İsmail Güzeldemirci, yaptığı açıklamada, bir balıkçıya ait olduğu sanılan kolinin, sokak ortasına gelişi güzel bırakılmasının doğru olmadığını söyledi. 
     Kanunen şüpheli paketlerin fünye ile patlatılması gerektiğini belirten Güzeldemirci, ''Görevli arkadaşlar pakete yaklaştıklarında balık kokusu almışlar ve su sızdığını görmüşler. Bu nedenle paketi patlatmadan açmışlar. Kolinin sahibini bularak gerekli uyarıyı yapacağız'' dedi. 
     Ele geçirilen balıklar polis ekipleri tarafından şehir çöplüğüne dökülerek imha edildi. 
     
</TEXT>
</DOC>
