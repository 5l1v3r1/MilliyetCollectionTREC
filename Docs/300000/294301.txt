<DOC>
<DOCNO> 294301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/gun11.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Esin yasası' çıktı 
</HEADLINE>
<TEXT>


Lösemili Esin'e iyi haber... AKP ve CHP'liler ortak hareket etti. SSK'lının yakınlarına da yurtdışında tedavi hakkı veren değişiklik, TBMM'de yasalaştı 

ANKARA Milliyet 

Kan kanseri hastası küçük Esin'in, yurtdışında tedavi edilmesini sağlayacak yasal değişiklik, dün TBMM Genel Kurulu'nda kabul edildi. Böylece aktif olarak çalışan SSK'lının sadece kendisine tanınan yurtdışı tedavi hakkından artık eş, çocuk, anne ve babası ile dul ve yetimleri de yararlanabilecek. 
Tartışma, babası Ahmet Köse'nin SSK'lı olması nedeniyle tedavi edilemeyen Esin Köse 7 ile gündeme geldi. Ahmet Köse'nin açtığı davanın ardından SSK'nın mevzuatını değiştirme gereği ortaya çıktı. Bu nedenle Çalışma ve Sosyal Güvenlik Bakanlığı'nca hazırlanan yasa tasarısı Meclis'e getirildi. AKP ve CHP'li milletvekillerince ortak hareket edilen tasarı görüşmelerinde, Çalışma ve Sosyal Güvenlik Bakanı Murat Başesgioğlu, teknik bir nedenle tasarının Bağ - Kur'luları kapsamadığını, ancak bunun giderilmesi için yeni bir düzenleme daha gerçekleştirileceğini söyledi. CHP Kocaeli Milletvekili İzzet Çetin de hizmetten yararlanmak için 300 günlük zorunlu sigorta süresinin uzun olduğunu, sürenin 120 güne çekilmesi gerektiğini söyledi. Çetin, işçilere de yurtdışında tedavi olmaları konusunda olanak sağlanması gerektiğini kaydetti. 
Tasarıda yapılan bir değişiklikle, yurtdışındaki tedavi giderlerinin ödenmesi, "söz konusu hastalığa ilişkin rapor" şartına bağlandı. 
Yurtiçinde tedavisi mümkün olmayan sigortalının, diğer sosyal güvenlik kuruluşlarına tabi olarak çalışmayan ya da gelir veya aylık almayan eşi ile geçindirmekle yükümlü olduğu çocukları, ana ve babası bu kanuna göre sürekli iş göremezlik geliri, malullük veya yaşlılık aylığı alanlar ile bu kimselerin geçindirmekle yükümlü oldukları eş, çocuk, ana ve babası yurtdışına gönderilecek. 

Tedavi 2 yıl 
Yabancı ülkeye gönderilenlerin tedavi süresi 2 yılı geçemeyecek. Bu sürede acil haller hariç olmak üzere, raporda belirtilen hastalıktan başka yapılan tedavi giderleri ödenmeyecek ve bu tedavi için süre uzatılamayacak. Tedavi süresi 6 ayı geçtiği takdirde ilgili yabancı sağlık kurumundan alınan ve tedavinin devamının zorunlu olduğunu gösteren rapor, dış temsilciliklerce kuruma gönderilecek. Bu işlem her 6 ayda bir tekrarlanacak. Gidip gelme yol paraları ile tedavi masrafları kurumca ödenecek. 




</TEXT>
</DOC>
