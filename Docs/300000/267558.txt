<DOC>
<DOCNO> 267558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko04.html </URL>
<DATE> 2004/08/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
FT Avrupa Komisyonu Türkiye'nin üyeliği için kulis yapıyor 
</HEADLINE>
<TEXT>

     Avrupa Komisyonu'nun, Aralık'ta yapılacak AB Zirvesi öncesinde Avrupa başkentlerinde, Türkiye'nin üyeliğine yönelik kaygıları gidermek için çalışmalar yürüttüğü belirtildi. 
     
     "AB'NİN EN ÖNEMLİ KARARI" 

     İngiltere'de yayınlanan Financial Times gazetesinin haberine göre, Avrupa Komisyonu, "AB'nin en önemli kararı olan Türkiye'nin üyeliği konusunda ulusal başkentlerin kaygılarını gidermenin" yollarını arıyor. Komisyon'un, bir aylık bir süre içinde AB üyelerinin Türkiye'ye yeşil ışık yakmaları için bu ülkeleri teşvik etmesi bekleniyor. 
     Pek çok AB yetkilisi, Başbakan Recep Tayyip Erdoğan hükümetinin kabul ettiği reformların "kaçırılmaması ve gözardı edilmemesi gereken tarihi bir değişim" olduklarını düşünüyor. Buna karşın AB içinde bazı yetkililerin, Türkiye'nin üyeliğine karşı derin endişeleri olduğu belirtilirken, Ekim'de açıklanacak olan İlerleme Raporu'nun, Komisyon ile üye ülkeler arasında yürütülecek görüşmeler sonucunda son şeklini alacağı anımsatıldı. 
     Haberde, raporun, üye ülkelere, Türkiye'nin üyeliğinin etkilerinin sınırlı olacağı konusunda güvence vermesinin beklendiği de kaydedildi. 
     
     "UYGULAMA KAYGI YARATIYOR" 

     Türkiye'de kabul edilen reformların uygulama sürecinin en önemli kaygılardan birini oluşturduğuna dikkat çekilen haberde, bir Komisyon üyesinin sözlerine de yer verildi. Adı belirtilmeyen yetkili, "Türkiye'nin üyeliğinin idare edilebilir olduğu ancak bu ülkenin daha yapacağı önemli miktarda işi olduğu düşüncesi hakim durumda" diye konuştu. 
     Haberde, teknik olarak müzakerelerin başlaması kararının, Ankara'nın insan hakları sicili ve siyasi reform sürecine bağlı olduğu yorumu da yer aldı. 

     
</TEXT>
</DOC>
