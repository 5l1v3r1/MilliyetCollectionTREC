<DOC>
<DOCNO> 274230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun35.html </URL>
<DATE> 2004/09/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İtalya'da peçeli veya burkalı kadınlar karakola götürelecek 
</HEADLINE>
<TEXT>

     İtalya'da, özellikle yönetimin Kuzey Birliği Partisi'nin KBP elinde olduğu belediyelerde kamusal alanlarda burka ve peçe kullanımı yasağı giderek yaygınlaşıyor. 
     Tartışma polemikleri de artırırken, Parlamentoyla İlişkiler Bakanı Carlo Giovanardi, ''başörtüsünün serbest olmakla birlikte, kamusal alanlarda kadınların burka veya peçe kullanarak yüzlerini de tümüyle örtmelerinin İtalya'daki yasal düzenlemelerin ihlali'' anlamına geleceğini söyledi. 
     Como'ya bağlı küçük bir belde olan Drezzo'da geçen günlerde peçeye para cezası uygulaması, İtalya'nın diğer belde ve ilçelerinde de yaygınlaşma eğilimine girdi. İtalyan basınında bugün yer alan haberlerde, Treviso'nun yanı sıra Lecco'ya bağlı Calolziocorte'deki yerel yönetimlerin de burka ve peçeyi yasaklamaya hazırlandıkları belirtildi. 
     Treviso'nun Belediye Başkan Yardımcısı Giancarlo Gentilini, kamusal alanlara burka veya peçeyle çıkan kadınları karakola götürmeleri için zabıtalara talimat verdi. Gentilini, ''Peçe veya burkayla dolaşmak yasaların açıkça ihlalidir. Bunları kullanan kadınlar zabıtalarca derhal karakola götürülmeli. Burkanın altında uyuyan hücrelere mensup teröristlerin dolaşma ihtimali de var. Treviso'da dolaşan her insanın kimliğinden emin olabilmem için yüzlerini mutlaka açıkça görebilmem lazım'' diye konuştu. 
     Parlamentoyla İlişkiler Bakanı Carlo Giovanardi ise Corriere della Sera'da yer alan demecinde, İtalya'da geçmişte terörle mücadele kapsamında çıkarılmış yasalar doğrultusunda kamusal alanlarda insanların yüzlerini de örterek tanınmayı engelleyici biçimde dolaşmalarının yasak olduğunu vurgulayarak, şöyle konuştu 
     ''Din özgürlüğüne saygı, mevcut yasal düzenlemelerle birlikte değerlendirilmeli. Yasalar, kamusal alanlarda maskeli biçimde dolaşmayı yasaklıyor. Ama bu, kişinin dini inancını açığa vurabilme hakkının engellenmesi ya da Müslüman kadınlara karşı bir ayrımcılık olarak yorumlanamaz. Burka giyen ve teşhis edilmelerine izin vermeyen kişilere, idari açıdan ceza kesilmesi mümkün.'' İtalya'nın Drezzo beldesinde bir süre önce, peçe ve burka kullananlara her defasında 41,32 euro tutarında para cezası kesme uygulaması başlatılmıştı. 
     Milano'ya bağlı Biassano'da kamusal alanlarda peçe ve burka kullanımı yasaklanmış, ancak söz konusu yasak Milano Valisi Bruno Ferrante tarafından ''Bu konu yerel yönetimlerin yetkisinde değildir'' gerekçesiyle iptal edilmişti. 
     L'Aquila kentinde ise Eylül başlarında Nüfus Memurluğu'nun kimlik kartlarında başörtülü fotoğraf kabul etmeye yanaşmaması tartışmalara neden olmuştu. Rahibeler ve bazı Müslüman kadınların itirazları ise L'Aquila Belediyesi'nin 7 Eylül'de kimlik belgelerinde başörtülü fotoğraf kullanımını serbest bırakmasıyla sonuçlanmıştı. 
     
</TEXT>
</DOC>
