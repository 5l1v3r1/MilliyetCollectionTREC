<DOC>
<DOCNO> 295511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun57.html </URL>
<DATE> 2004/12/07/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Erkekler kurşuna dikkat... Katarakt riskini artırıyor 
</HEADLINE>
<TEXT>

     Yaşam boyunca, eski evlerdeki duvar boyası, içme suyu ve diğer kaynaklardan çıkan kurşuna maruz kalmanın, erkeklerde katarakt riskini arttırdığı ortaya çıktı. 
     Amerikalı bilimadamı Debra Schaumberg'in, Amerikan Tıp Derneği dergisinde yayınlanan araştırması kapsamında, 60 yaş ve üstü 795 kişinin, 1991-1999 yılları arasında kemiklerindeki kurşun miktarının ölçülmesiyle elde edilen verilerin incelendiği bildirildi. 
     Araştırma, yaşamları boyunca yüksek seviyede kurşuna maruz kalan erkeklerde katarakt riskinin, düşük seviyede maruz kalanlara oranla 2 buçuk kat fazla olduğunu ortaya çıkardı. 
     Kemiklerde biriken kurşunun, düşük seviyelerde kan plazmasında dolaştığı belirtilen araştırmada, kurşunun katarakt oluşumunu tetiklemesinin nedeninin henüz kesinleştirilemediği kaydedildi. 
     Daha önce yapılan araştırmalar, kurşunun, göz merceğinde protein oluşumunu etkileyebileceğini göstermişti. 
     Kurşunun, kadınlarda da aynı etkiye yol açıp açmadığına ilişkin ise açıklama yapılmadı. 
     
</TEXT>
</DOC>
