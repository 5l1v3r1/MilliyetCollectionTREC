<DOC>
<DOCNO> 276745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun14.html </URL>
<DATE> 2004/10/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ebu Bekir Beşir, serbest bırakılmak istemiyor... 
</HEADLINE>
<TEXT>

     Iraklı bir örgütün, kaçırdıkları Endonezyalı 2 kadının salıverilmesi karşılığında özgür bırakılmasını istediği Ebu Bekir Beşir, böyle bir nedenle serbest bırakılmak istemediğini bildirdi. 
     Avukatı Muhammed Asegaf, El Kaide bağlantılı İslam Cemaati örgütünün lideri olmakla suçlanan Beşir'in, mahkemede mücadele vererek serbest bırakılmak istediğini, bu tür bir nedenle salıverilmesi durumunda tekrar cezaevine döneceğini söylediğini belirtti. 
     Asegaf, Beşir'in, rehinelerin derhal serbest bırakılmasını istediğini ve ''Allah'ın savaşçılarının masum kadınları rehin alarak savaşmasının doğru olmadığını'' söylediğini ifade etti. 
     Örgüt tarafından yapıldığı öne sürülen açıklamanın doğruluğundan şüphe ettiklerini de belirten Asegaf, ''bunun Beşir'in adını lekelemek amacıyla Amerikalılar tarafından oynanan bir oyun olabileceğini'' de söyledi. 
     El Cezire televizyonunda yayımlanan ve Irak İslam Ordusu tarafından gönderildiği belirtilen bildiride, Endonezyalı rehinelerin hayatlarının karşılığında, Beşir'in serbest bırakılmasının şart koşulduğu bildirilmişti. 
     Haberde, Endonezyalı kadınlarla birlikte 6 Iraklı ve 2 Lübnanlının da aynı grup tarafından kaçırıldığını belirtmişti. 
     Beşir'in, 202 kişinin ölümüne yol açan 2002 yılındaki Bali saldırılarıyla bağlantısı olduğu düşünülüyor. 
     
</TEXT>
</DOC>
