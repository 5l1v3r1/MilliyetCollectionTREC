<DOC>
<DOCNO> 261299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/aspo.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E 'KAL' GELDİ 2-2 
</HEADLINE>
<TEXT>


Rizespor deplasmanında ilk 45 dakika Hooijdonk ile iki gol buldu, maçın 90 dakika olduğunu unuttu. Ev sahibi ikinci yarıda coştu, son şampiyon kalesinde gördüğü iki golle şoke oldu 


90 dakika 

MEHMET DEMİRKOL 

Henüz maçın - ya da doğrusu ligin demeli - 21. dakikasında 6 sarı kart çıkmıştı. Rizeliler'in asla kabul etmediği, ikna olmadığı bir penaltı kararından Van Hooijdonk 14. dakikada takımını 1 - 0 öne geçirmişti. Kuddusi Müftüoğlu, Murat'ın iki metre mesafeden yaptığı ortanın El Tabei'nin koluyla buluşmasına az bir tereddütle düdüğünü öttürüp noktayı göstermişti. Daha bir dakika önce tribünlerden bile duyulan bir azarlamaya maruz kalmıştı. Ümit Özat "Bana bakma pozisyona bak" diye bağırıyordu ona. İki yıl öncesi aklıma geldi. Sezonun sonuna doğru Diyarbakır'ı, İstanbul'da yenemeyen Fenerbahçe sinirliydi Müftüoğlu'na. Çiçeği burnunda kaptan mikrofonlara bağırıyordu "Her İngilizce bileni hakem yapıyorlar. Emeğimiz çalınıyor". Ümit bu kez tribünden duyulan hiddetle bağırıyordu bir zamanların ümit vaat eden hakemine. Adetimiz değil, ama söylemek lazım. Bu topraklar Kuddusi Müftüoğlu kadar durumu idare etmeye çalışan, düzeltmeye çalıştıkça batan bir başka hakem görmedi. 
Fenerbahçe maça iyi çalışılmış kanat akınlarıyla başladı. 5'li Rize savunması özellikle Aurelio'nun yarattığı, Tuncay ve Yozgatlı'nın sürüklediği her akın girişiminde topu kale alanına indirmeyi başardı. O kadar rahatlardı ki, maçın ehemmiyetinden haberdar olmayanlar bunu bir hazırlık maçı sanabilirlerdi. Her girişimleri Rize'nin asla engel olamadığı gollük şanslara dönüştü. Henüz 4'te Aurelio'nun yarattığı Yozgatlı'nın ortaladığı pozisyonda Van Hooijdonk'un kafası Zdravkov ve üst direğe takıldı. 14'deki penaltıdan önce bu pozisyonlardan 3 tane daha yakaladılar. Rahatça hazırlık maçındaymış gibi kaçırdılar. Golden sonra Tuncay'ın iyice orta sahaya çekilmesi ve Rize'yi beklemeleri sonucu 38'e kadar pozisyon yakalayamadılarsa da, rakibi zorlayıp rahat çıkmalarını engellediler. 30'da Volkan'ın boşa çıktığı muhtemelen Daum'u dehşete düşüren, ama gollük pozisyon yaratmayan Rize ortası dışında şans tanımadılar. 38'de Tuncay'ın Serkan'ın ortasına vurduğu üstten auta giden voleden, 5 dakika sonra müsait pozisyonda Zdravkov'a takılan Murat oldu. Akınlar başlamış Rize engelleyemiyordu. 2 dakika sonra Aziz Pierre hiç çaktırmadan 2. golünü atıverdi. Bulgar kalecinin yetişemeyeceği doksana nefis bir muz şutla 2 - 0'ı buldu. Oyun göz önüne alındığında üç puan deplasman ekibine çok yakındı. Fark da artabilirdi. 
Dakika 55'e geldiğinde o kanat akınlarından 4 tane daha izledik. Ama akıl almaz bir şekilde Rize'den. Sağlı sollu iyice rakip alana yayıldılar ve içeri kesmeye başladılar. Fener paralize olmuştu. 51'de ilk golü bulan Okan iki dakika sonra aynı pozisyonda kafayı dışarı attı, ama yılmadılar. Serkan'ın yerine Ömer'in girişi de bu durumu değiştirmedi. Fenerbahçe ilk akınını ancak 60'da yapabildi. Tuncay'ın ortasına kimse vuramadı. Hepsi bu kadar. Fenerbahçe orta sahası inanılmaz şekilde yumuşamış roller tamamen değişmişti. Sadece Murat Sözkesen'in oyuna girişiyle olmadı bu. Rıza Çalımbay'ın ruhuna da Yılmaz Vural girmişti sanki. 66'da bu kez Fenelilerin yoğun protestosuna meydan veren bir penaltı kararı golü, 2 - 2'yi getirdi. Fenerbahçe defans organizasyonu çok açık veriyordu. Tomas'ı arıyorlardı. Alex gelip takım daha yumuşayınca kimbilir daha neler olacaktı. 78'de Tuncay'la kaçırdıkları net pozisyon bu krizden bu maçlık çıkmalarına yorulan rakiplerinin kopmasına neden olabilirdi ama Tuncay 3. kez inanılmazı yaptı. 2 metreden topu dışarı vurdu. Ve çift karakterli maç ruhuna yakışır bir sonuçla bitti. 

Ne zaman bitecek 

Fenerbahçe kafilesini taşıyan otobüs havalimanına giderken iki kez taşlı saldırıya uğradı. Serkan Balcı ve aracın şoförü yaralandı 

Kaza yapıyorlardı 
KARŞILAŞMA sonrası havalimanına gitmekte olan Fenerbahçe kafilesi iki kez saldırıya maruz kaldı. İlk saldırı Trabzon'a 40 kilometre kala Sürmene - Araklı arasında gerçekleşti. Atılan bir taş tam şoförün olduğu yere geldi. Şoför gözünden yaralanırken Sarı - Lacivertliler kazadan şans eseri kurtuldu. Otobüsün camı tamir edilmeye çalışılırken şoför de değiştirildi. 

Daum küplere bindi 
BU olayın ardından yola devem eden Fenerbahçe kafilesi ikinci kez saldırıya uğradı. Atılan taşlar sonucu otobüsün camları bir kez daha kırılırken genç futbolcu Serkan Balcı da omuzundan yaralandı. Teknik Direktör Daum, gazetecilere dönerek, "Bunları yazın" diye söylendi. Öte yandan Rize çıkışında Fenerbahçeli taraftarların aracı da taşlardan nasibini aldı. 

Maçın hakemi 
Dengesizdi 
KUDDUSİ Müftüoğlu için inişli çıkışlı bir maçtı. İlk yarıda kartlarını kullanırken ve Rize aleyhine penaltı çalarken, haklıydı. Ancak ikinci yarıda Rizespor tempoyu yakalayınca adeta rahatı kaçtı. Faullerde ipin ucunu kaçırdı. Fabiano'nun omuz omuza yaptığı mücadelede yardımcı hakemi Selçuk Kaya'nın uyarısıyla penaltı verirken, kendi görüş açısını hafife aldı. Çünkü pozisyon penaltı değildi. Kuddusi Müftoğlu lige hiç de iyi başlamadı. 

'Daha iyi başladık' 

Fenerbahçe Teknik Direktörü Daum, maçtan sonra ilginç açıklamalar yaptı. Alman hoca, "Geçen sezon yenilgiyle başlamıştık. Şimdi beraberlik aldık. Daha iyi durumdayız" dedi 

CÜNEYT KARAKAYA 

Rehavetin faturası 
FENERBAHÇE Teknik Direktörü Daum, Çaykur Rizespor önünde kaybedilen puanları 2 - 0 öne geçmenin rehavetine bağladı. Alman çalıştırıcı geçtiğimiz sezonun ilk haftasında yenildiklerini, yine aynı şekilde Rize deplasmanında da üç puan bıraktıklarını hatırlatarak, "En azından bu kez berabere kaldık. Geçen yılla karşılaştırınca daha iyi bir başlangıç yaptık. Kolay bir lig olmayacak. İki farkı bulunca maçı bu skorla nasıl bitiririm demenin faturasını ödedik" dedi. 

'Basın haklı olacak' 
DAUM, 2 - 0'dan skorun 2 - 2'ye taşınmasının tam bir düş kırıklığı olduğunu açıkladı. Alman hoca şunları söyledi "Bu sonuç basın mensuplarının bizi eleştirmesini haklı kılacak. Şu an için elimizde oyuna girip, maçı değiştirecek bir güç yer almıyor. Volkan'ın kurtardığı iyi toplar var. Beraberliğin sebebi bence o değil." Daum, federasyonun 6 yabancıyla devam kararının AB'ye girmeye hazırlanan Türkiye adına üzücü olduğunu söyledi. 

Rıza Çalımbay umut tazeledi 

'Galibiyet kaçtı' 
ÇAYKUR Rizespor Teknik Direktörü, ikinci yarıda bambaşka bir kimlikle sergilediklerini, galibiyeti kaçırdıklarını söyledi. Rıza Çalımbay, "İlk yarıdaki futboldan hiç memnun değilim. Ancak ikinci devrede harikaydık. Seyircimiz önünde üç puan almak isterdik, ama olmadı. İkinci yarı çok gol pozisyonuna girdik, ancak ikisini değerlendirebildik. Eksikliklerimizi tamamlayıp, daha iyi bir Rizespor izlettireceğiz" dedi. Hakemin hatalar yaptığını belirten Çalımbay, "Kendisini devre arasında uyardık" ifadesini kullandı. 

Müftüoğlu önlem aldı 

TECRÜBELİ hakem, ikinci yarının başında kırmızı kartını unuttuğunu farkedince, yardımcısı Selçuk Kaya'nın kartını aldı. Kuddusi Müftüoğlu, sarı kartların sayısı artınca da, olası bir hatanın önüne geçmek için zaman zaman yardımcısıyla bir araya geldi. Ali Aydın, geçen sezon iki takım arasında İstanbul'da oynanan maçta Victoria'nın ikinci sarı kartını atlamış ve karşılaşma tekrar edilmek zorunda kalmıştı. 

Maçtan notlar 
Destek yetmedi 
FENERBAHÇE Başkanı Aziz Yıldırım, Alex kadroda yer almamasına rağmen Çaykur Rizespor maçıyla ilgili programını değiştirmedi. Yıldırım'ın yanı sıra Mahmut Uslu, Serhat Çeçen, İlhan Ekşioğlu, Hakan Bilal Kutlualp de karşılaşmayı izledi. Eski Bakan Tuncay Mataracı'nın ilk golde penaltı için yaptığı itiraz üzerine Yıldırım, arkasına dönerek, topun ele kesildiğini ifade etti. 

Tribünde olay 
YENİ şiddet yasasına rağmen maç sırasında basın tribününde tatsız olaylar yaşandı. Tribünde medya mensuplarının dışında çok sayıda sivil olması nedeniyle olay çıktı. Rizespor'un attığı ikinci golden sonra taraftarlarla gazeteciler tartıştı. TRT Radyosu'ndan maçı anlatan spiker Yalçın Çetin'in 30 santim önündeki cam bir fanatiğin yumruk atması nedeniyle parçalandı. 

Biletler tükendi 
ÇAYKUR Rizespor - Fenerbahçe maçına ilgi bir hayli yüksekti. Biletlerin tamamı tükenirken, 11 bine yakın Rize taraftarına karşılık kale arkasında bin dolayında Sarı - Lacivertli seyirci tribündeki yerini aldı. İstanbul'dan beş otobüsle gelen taraftarlar tek tek arandı. Yüzü jandarma olmak üzere toplam 800 güvenlik gücü görev yaptı. 

Tabei dopingi 
ÇAYKUR Rizespor'da Besheer El Tabei'nin bonservis sorunu nihayet çözüldü. Mısır Milli Takımı'nda da görev yapan bu futbolcu, işlemleri tamamlanınca, ilk on birdeki yerini aldı. Sakat olan Şener ve iki maç ceza verilen Koray takımda yer alamadı. Okan sakat olmasına rağmen iğneyle oynadı. 

Kurban kestiler 
RİZESPOR yönetimi, maçtan hemen önce kurban kesti. Karşılaşmadan önce halk oyunları ekipleri de gösteri yaptı. Başkan Ekrem Cengiz, önceki akşam Aziz Yıldırım ve yöneticilere yemek, sabah da kahvaltı verdi. Yıldırım, kendisinden Semih'i isteyen Cengiz'e olumsuz yanıt verdi. 

Yanal takipte 
MİLLİ Takım Teknik Direktörü Ersun Yanal da dünkü mücadeleyi izledi. Göreve gelmesinin ardından hazırlık kamplarını dahi takibe alan genç teknik adam, ligin açılış maçını da kaçırmadı. Ersun Yanal sık sık not tuttu. 

PAF farklı galip 
İKİ ekibin PAF takımları arasındaki mücadeleyi Fenerbahçe 3 - 0 kazandı. Sarı - Lacivertli gençlerin gollerini Nihat, Emre ve Volkan kaydetti. PAF takım böylece lige hızlı bir giriş yapmış oldu. 


</TEXT>
</DOC>
