<DOC>
<DOCNO> 265908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/kohen.html </URL>
<DATE> 2004/08/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni bir tehlike mi 
</HEADLINE>
<TEXT>


Geçen hafta Türkiye'ye gelen ABD Kongresi heyetine mensup bir senatörün asistanı, sohbetimiz sırasında, Ankara'da İran'ın nükleer programı konusunda fazla bir ilgi duyulmamasına dikkati çekerek şaşkınlığını şöyle ifade etti "İran'ın yakın bir gelecekte nükleer silahlara sahip olması ihtimali ve şimdiden uzun menzilli füzeler geliştirmekte olması, bütün dünyada kaygı uyandırırken, Türkiye'de gerek basında, gerekse ilgili çevrelerde bu konunun ciddi şekilde ele alınmaması tuhaf. Oysa bu yeni tehlikeyle Türkiye'nin, İran'ın bir komşusu olarak, en yakından ilgilenen ülkelerden biri olması gerekmez mi .." 
Son haftalarda, İran'ın nükleer programıyla ilgili gelişmeler, gerçekten ABD başta olmak üzere birçok ülkede sürekli tartışılan bir konu. ABD ve İsrail yetkilileri, İran'ın nükleer programında kaydettiği ilerlemelerin, yakın bir gelecekte 2 - 3 yıl içinde nükleer silahlara sahip olmasına yol açacağını iddia ediyorlar. İran hükümeti ise bu alandaki çalışmaların sadece enerji kaynakları sağlamaya - yani askeri değil, barışçı amaçlara - yönelik olduğunu ısrarla belirtiyor. Ne var ki, İran'ın son olarak Uluslararası Atom Enerjisi Ajansı IAEA ile işbirliğini aksatması, öte yandan Rafsancani'den Hatemi'ye kadar İran liderlerinin daha çok İsrail'e yönelik tehditleri, konuya daha mesafeli ve soğukkanlı bakan Avrupa çevrelerinde dahi ciddi endişeler yaratmış bulunuyor... 

İran'ın gerçekten yeni bir "nükleer güç" olma yolunda olup olmadığını şu anda kesin şekilde saptamak çok güç. Halen bu konuda çeşitli başkentlerde yapılan spekülasyonlar ve tartışmalar, yakın geçmişte Hindistan ve Pakistan'ın nükleer silah yeteneğini "sessiz ve derinden" giderek geliştirdikleri dönemi anımsatıyor... 
Eğer İran gerçekten yakın bir gelecekte nükleer silah üretme olanağına kavuşacaksa, bunun bölgesel ve uluslararası duruma ciddi yansımaları olacaktır. Bölge uzmanı Fareed Zakaria'nın "Newsweek"teki incelemesinde belirttiği gibi, bu bir dizi tehlikeli gelişmeye yol açabilir Suudi Arabistan ve Mısır gibi bölgesel ülkeler bunu bir tehdit olarak algılayarak bizzat bu silahlara sahip olma çabasına girişebilir... Nükleer bombanın radikal bir rejimin elinde olması ve bunun teröristlerin eline geçmesi olasılığı, pek çok ülkeyi dehşete düşürebilir... Kendisini direkt tehdit altında sayan İsrail İran'a karşı 1981'de Irak'a karşı yaptığı gibi "önleyici bir darbe" vurmaya - yani İran'ın nükleer tesislerine karşı sürpriz bir saldırıya geçmeye - kalkışabilir... 
Gerçekten bütün bu olasılıklar, halen Batı ve dünya basınında bir "kabus senaryosu" çerçevesinde ele alınıyor ve enine boyuna tartışılıyor... 

İran iki hafta önce, menzili 1300 - 1700 km olan "Şahap - 3" füzelerini, ordunun hizmetine verdiğini resmen açıkladı. Bu alanda kendi teknolojisini geliştirebilen İran'ın, halen nükleer programında da başarılı olması onu en azından "yetenek" açısından, nükleer füze başlıkları yapabilecek duruma getirebilir. 
Bu mümkün olur veya olmaz, ancak bugün için esas endişe konusu, özellikle ABD ve İsrail'in İran'a karşı izlediği politikanın ve Tahran rejiminin aldığı tutumun tehlikeli bir gerilime yol açmasıdır. İran'ı, nükleer güç olmaktan vazgeçirmeye veya onun bu yeteneğini yok etmeye yönelik zorlamalar kadar, Tahran'ın meydan okuyan veya saldırgan tavrı, - zaten Irak'taki olaylarla yeterince kızışan - bölgeyi daha da alevlendirecektir. 
Fareed Zakaria, böyle bir felaketin önlenmesinde Avrupa'nın aktif ve yapıcı bir rol oynaması gerektiğini düşünüyor. 
Acaba Türkiye bu alanda ne yapabilir Yarın da bunu ele alalım... 



</TEXT>
</DOC>
