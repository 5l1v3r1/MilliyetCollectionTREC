<DOC>
<DOCNO> 255446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur05.html </URL>
<DATE> 2004/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Korkut Eken gün sayıyor... 
</HEADLINE>
<TEXT>

     Emekli Yarbay Korkut Eken, kaldığı Ayaş Cezaevi'nden tahliye edilmesine az bir zaman kala, Susurluk kazasında ölen Emniyet Müdürü Hüseyin Kocadağ ile birlikte eski DYP Şanlıurfa milletvekillerinden Sedat Bucak'ı aşiretini silahlandırma konusunda ikna ettiği belirtildi. 
     Susurluk Davası kapsamında, "Cürüm işlemek için silahlı teşekkül oluşturmak" iddiasından 6 yıl hapis cezasına mahk m edilen emekli Yarbay Korkut Eken, 28 Temmuz'da tahliye edilecek. Korkut Eken, 1 Mart 2002'de girdiği Ayaş Cezaevi'nden, 2 yıl 5 ay sonra cezasını tamamlayarak çıkmış olacak. 
     Eken sempatizanlarını biraraya getiren "www.milliyol.com" adlı internet sitesinde, Korkut Eken'in cezaevinden çıkışı için geri sayım yapılıyor. Eken'in cezaevi çıkışında gösteriler yapması beklenen taraftarları, "28 Temmuz Çıkış Organizasyonu" adını verdikleri bir organizasyon oluşturdu. 
     Değişik illerden temsilcilerin oluşturduğu organizasyonun miting dahil olmak üzere çeşitli etkinlikler planladığı, ancak planlarını önümüzdeki hafta içinde duyuracakları bildirildi. 
     
     EKEN, BUCAK'I KOCADAĞ İLE BİRLİKTE İKNA ETMİŞ 

     İnternet sitesinde, Eken'in anılarına da yer veriliyor. 
     Sitede, Bucak aşireti ile ilgili olarak, şu anı anlatılıyor 
     "Güneydoğu kaynıyordu. 1992-1993 yıllarında her taraf alev alevdi. PKK her yanı sarmış, güvenlik birimleri her yana yayılan eylemlere karşı etkili olamıyordu. PKK'nın en kuvvetli olduğu dönemde, devlet aşiretlerden yararlanmak istedi. 
     Başbakanlık Olağanüstü Hal Koordinasyon Kurulu'nun 1993 yılında aldığı kararla MİT, Jandarma ve Emniyet'in aşiretlerle irtibatlı çalışmaları öngörüldü. Korkut Eken ve Emniyet Müdürü Hüseyin Kocadağ, Bucak Aşiretinin liderlerinden DYP milletvekili Sedat Bucak'ın evine gittiler. Bucak'a, 'PKK'ya karşı devletin yanında yer alın' dediler. Bucak, babasının 12 Eylül harekatından sonra gözaltına alındığını hatırlatıyor, 'Devletin yanında yer almamıza, PKK ile mücadele etmemize rağmen ilk önce babamı, annemi gözaltına aldılar. Bu olaydan dolayı devletimize kırgınız. PKK'nın yanında hiçbir zaman olmayacağız. Mücadelemizi kendimiz şehitler vererek yürüteceğiz' dedi. Korkut Eken, Sedat Bucak'tan çok, rahmetli babası Hakkı Bucak'ı iyi tanıyordu. Ondan söz ederken 'Hakkı Amca', Sedat Bucak da Korkut Eken için 'Korkut Amca' diyordu. 
     Eken, 'Amcan olarak senden rica ediyorum, biz devletin temsilcileriyiz, bize güven' diye söze girdi ve o etkili konuşmasından sonra Bucak 'Ölümüne kadar sizinleyim, devletime güveniyorum, güvendiğim için ileride beni aşiretime karşı mahcup etmeyeceğinize de inanıyorum' dedi. Ellerini birbirine kenetlediler." 
     
     "AYLARCA SİVEREK'TE KALDIM" 

     Sitede, Eken'in de, o günlerle ilgili olarak şunları söylediği belirtiliyor 
     "Aşirete silah dağıtmamız ve korucuları eğitmemizden sonra PKK'ya karşı etkili bir mücadele başladı. Ben aylarca evime gitmeden Siverek'te kaldım. PKK oradan tamamen sökülüp atıldı. Sedat tabii ki, normal olarak devletin yanında yer alarak büyük mücadeleler vermiş bir insandır. Aşireti silahlandırılmıştır. Ben yanlış hatırlamıyorsam 4-5 bine yakın da silah dağıtmıştık. Bugün unutuldu ama Jirki aşiretinin lideri Tahir Adıyaman'ın, Sedat Bucak'ın aşiretinin, Şenoba'da Babatlar'ın, Cizre'de Kamil Atağ'ın PKK'ya karşı mücadeleleri, hizmetleri unutulmaz." 

     
</TEXT>
</DOC>
