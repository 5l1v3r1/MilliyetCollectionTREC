<DOC>
<DOCNO> 275845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/yazar/uras.html </URL>
<DATE> 2004/09/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Memur da, hükümet de haklı ...fakirlik başa bela 
</HEADLINE>
<TEXT>


Memur konfederasyonları, en düşük memur maaşının 481 milyon liradan sosyal yardımlar hariç, gösterge ve katsayı artışlarıyla 840 milyon liraya çıkarılmasını istiyor. 
Maaşa bağlı diğer sosyal hak ve tazminatların artırılmasında, örneğin kira yardımının 196 milyon liraya, aile yardımının 245 milyon liraya çıkarılmasında ısrar ediyor. Bu konularda kamuoyuna farklı bilgiler yansıyor. Bazı farklı bilgilere göre ise kira yardımı talebi 154 milyon lira, her çocuk için istenen ek ödeme 38 milyon lira, çalışmayan eş için istenen ödeme 96 milyon lira. 
Memur konfederasyonları, bu taleplerinin bütçeye 15 katrilyon lira ek yük getireceğini söylüyor. 
Hükümetin ise mevcut şartlarda, memur maaşlarına yüzde 8, en fazla yüzde 10 zam yapabileceği biliniyor. 
Memur konfederasyonları temsilcileri, tüm maaşların genel olarak belli bir yüzdeyle artırılmasına karşı. Hele hele yüzde 10 zammı bütünüyle yetersiz buluyor. Deniliyor ki, tüm maaşlar yüzde 10 oranında artırılırsa en düşük maaş olan 481 milyon lira alanın maaşı 48 milyon lira artarken, 5 milyar lira maaşı olan milletvekili 500 milyon lira en düşük maaş alanın maaşı kadar zam alacak. 
Memurlar haklı... Maaşları insanca yaşama imkanı vermeyecek ölçüde düşük. Hükümet haklı. Bütçede memur maaşına ayıracak para yok. 
Yanlış olan, tarafların birbirlerini kamuoyuna şikayet ederek, birbiri aleyhine kamuoyu yaratma çabaları. Başbakan, "Memur yüzde 160 zammı hangi hakla istiyor " diyerek memuru halka şikayet etti. Memur konfederasyonları yöneticileri, "Hükümeti memur düşmanı" olarak niteledi. Hükümet, KİT'lerde çalışan 280 bin kişiye, katma ve genel bütçeli dairelerde çalışan 2 milyon 200 bin kişiye her ay maaş ve ücret ödüyor. 
2004 bütçesinin harcama tahmini 150 katrilyon lira, gelir hedefi 90 katrilyon lirası vergi geliri olmak üzere toplam 105 katrilyon lira. Bütçe 45 katrilyon lira açık verecek. 
150 katrilyon lira toplam harcamada, personel maaşlarına ayrılan para 28.5 katrilyon lira, personelin sosyal güvenlik primlerine katkı payı olarak ayrılan para 3.6 katrilyon lira, toplam 32.1 katrilyon lira. 2004 yılı bütçesinde, faize 66.0 katrilyon lira, yatırımlara 6.4 katrilyon lira, tarıma 3.4 katrilyon lira, Emekli Sandığı, Bağ - Kur, SSK açıklarını kapatmak için 19.1 katrilyon lira ayrılmış durumda. 
Vergi geliri olan 90 katrilyon lira, "personel ödemeleri faiz ödemeleri" toplamını 98.1 katrilyon lira bile karşılayamıyor. 
Hükümet maaşlara yüzde 10 dolayında zam yaparsa bunun faturası 3.5 katrilyon lira olacak, memur konfederasyonlarının talebi kabul edilir ise bütçeye 15 katrilyon yük gelecek. İki rakam arasında dağlar kadar fark var. 
30 Eylül'e kadar anlaşmaya varılamaması durumunda, Yüksek Hakem Kurulu Başkanı ve dört öğretim görevlisinden oluşacak "Uzlaştırma Kurulu" devreye girecek. Tarafların kurulun beş gün içinde vereceği karara katılmaları halinde "mutabakat" metni, anlaşmazlık halinde "farklı görüşler" Bakanlar Kurulu'na gönderilecek, kararı Bakanlar Kurulu verecek. 



</TEXT>
</DOC>
