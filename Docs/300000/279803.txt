<DOC>
<DOCNO> 279803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur11.html </URL>
<DATE> 2004/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Öldüren dayak 
</HEADLINE>
<TEXT>

     Hüseyin TÜCCAR BURSA, DHA 

BURSA'da bir restoranda yüksek sesle konuştukları için uyardığı gençler tarafından dövüldükten sonra evine giden 43 yaşındaki Kamil Atalay, rahatsızlanınca kaldırıldığı Uludağ Üniversitesi Tıp Fakültesi Hastanesi'nde öldü. Atalay'ı döverek ölümüne neden olmakla suçlanan 3 kişi tutuklandı. 
     Nilüfer İlçesi Göçmen Konutları Mavi Köşe Restoran'a önceki akşam arkadaşı 49 yaşındaki Rüstem Sökmen ile birlikte giden Kamil Atalay yemekte alkol almaya başladı. 
     Sökmen ve Atalay, yan masada oturan ve yüksek sesle konuşup çevreyi rahatsız eden, 25 yaşındaki Birol Öztürk, 24 yaşındaki Hüseyin Hüseyinoğlu, 26 yaşındaki Şaban Mutlu ve 27 yaşındaki Vedat Çağlayan'ı uyardı. Taraflar arasında başlayan tartışma, restoran dışında kavgaya dönüştü. 
     Aldığı yumruk darbeleri sonucu yüzünde ve vücudunda morluklar meydana gelen 2 çocuk babası Kamil Atalay, Selimzade Mahallesi'ndeki evinde gece rahatsızlandı. Yakınları tarafından Uludağ Üniversitesi Tıp Fakültesi Hastanesi'ne kaldırılan Atalay yaşamını yitirdi. Atalay'ın ölümüne beyin travmasının neden olduğu anlaşıldı. 
     Jandarma, Kamil Atalay'ın ölümüne neden oldukları iddiasıyla aradığı Birol Öztürk, Hüseyin Hüseyinoğlu ve Şaban Mutlu'yu yakaladı. Zanlılar sorgularının ardından ölüme neden olmak' suçundan sevkedildikleri nöbetçi mahkemece tutuklandı. Yakalanamayan Vedat Çağlayan hakkında da gıyabi tutuklama kararı çıkartıldı. 

     
</TEXT>
</DOC>
