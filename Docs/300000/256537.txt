<DOC>
<DOCNO> 256537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy09.html </URL>
<DATE> 2004/07/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Koç Arınç ile Erdoğan arasındaki çelişki milletvekili onurunu zedeliyor 
</HEADLINE>
<TEXT>

     CHP Grup Başkanvekili Haluk Koç, milletvekileri için yapılması planlanan konutlar nedeniyle TBMM Başkanı Bülent Arınç ile Başbakan Recep Tayyip Erdoğan arasında yaşanan ''çelişki''nin milletvekillerinin onurunu zedelediğini bildirdi. Koç, milletvekillerinin parasını ödeyerek konut edinmesinde ahlak dışı birşey olmadığını ifade ederek, ''Başbakan'ın ucuz popülizme devam ettiği çok açık'' dedi. 
     Koç, Parlamento'da düzenlediği basın toplantısında, TBMM ve TOKİ'nin işbirliği ile yapılacak konutlara ilişkin tartışmaları değerlendirdi. Başbakan Recep Tayyip Erdoğan'ın bu konutlarla ilgili basına ''Yalancı haber üretme'' suçlamasında bulunduğunu kaydeden Koç, ''Geçmişe dönüp baktığımızda Başbakan'ın yalancı olmakla suçladığı basın karşısında kendisinin acaba ne gibi bir tanımla anılması gerektiğini ortaya koyacak bir süreç yaşandı'' dedi. Koç, konutlarla ilgili tartışmaların ''milletvekillerinin onurunu onarılması çok güç bir biçimde zedelediğini'' ifade etti. 
     Başbakan Erdoğan'ın seçimlerden sonra ''Popülist bir söylemle'' milletvekillerinin lojmanları kullanmayarak halkın içine karışacağını, halkla komşu olacağını açıkladığını anımsatan Koç, bundan sonra lojmanların Milli Emlak Müdürlüğü'ne devredildiğini ifade etti. Başbakan Erdoğan'ın da ''Kendi etrafına rica ederek satışa katkıda bulunduğunu'' savunan Koç, sonuçta sadece 25 konutun satılabildiğini kaydetti. 
     Başbakan Erdoğan'ın bu sözlerine karşı TBMM Başkanı Bülent Arınç'ın kooperatif biçiminde bir örgütlenmeyle milletvekillerinin bedelini ödeyerek konut sahibi olabilmelerini sağlayacak çalışmalar yürüttüklerini açıkladığını belirten Koç, şunları söyledi 
     ''Sayın Arınç'ın, milletvekillerinin son iki yıldır yaşadığı güçlüğü göz önüne aldığına inanıyoruz. Sayın Arınç'ın hazırlayıp dağıttığı bir broşür de var. İşin ilginç yönü Sayın Başbakan'ın hiç bu gelişmelerden habersiz, tatilini geçirdiği işadamının villasının bulunduğu adada kendisine soru yönelten gazetecilere yaptığı açıklama. Ki bu işadamı Başbakan'ın çocuklarının eğitim giderlerini karşılayan işadamı, Başbakan bundan gocunmuyor, bu işadamının villasında tatil yapmaktan gocunmuyor. İfadeleri şu Bakın arkadaşlar dürüst haber yapın, yalan yanlış haber yapmayın. Oysa broşür daha bir hafta önce milletvekillerine dağıtılıyor, TBMM ile TOKİ arasında protokol hazırlandığı belirtiliyor. Başbakan diyor ki Maalesef medyamızın bir kısmı böyle yalan haber üretmekte, siyaset ve siyaset adamına gölge düşürmenin gayreti içindedir... Bu sözleri ile Başbakan'ın gölgesi siyasetin üzerine düşmüştür. Ortada yaman bir çelişki var.'' 
     
     MİLLETVEKİLLERİNİN SAYGINLIĞI 
     Koç, Parlamento ve milletvekillerinin saygınlığının Arınç ile Erdoğan arasında yaşanan çelişkilerle zedelendiğini söyledi. Milletvekillerinin konut sıkıntısı yaşadıklarını bildiren Haluk Koç, ''Milletvekilleri ne yapıyor Hırsızlık mı yapıyor Milletvekilleri parasını ödeyerek kooperatif tarzında konut edinme yoluna gidiyor. Burada ahlak dışı, tartışılacak hiçbir şey yok. Milletvekilleri de bir vatandaştır. Bir kıyak olmadan, bir avantaj olmadan bunu sağlamalılar. Burada, Başbakan'ın ucuz popülizme devam ettiği çok açık'' dedi. 
     ''Milletvekillerinin halka komşu olması için lojmanların satıldığını'' anımsatan Koç, ancak şimdi bu noktada akıllara ''AKP Milletvekilleri halka komşu olmaktan bunaldılar mı, sıkıldılar mı veya halkla içiçe olmak icraatlarının tepkisi nedeniyle onları rahatsız mı ediyor '' sorusunun geldiğini söyledi. 
     Bu tartışmalar yaşanırken TBMM Başkanı Arınç'ın yerinde olmayı hiç istemediğini bildiren Koç, ''Başbakan'ın konut ihtiyacı olmadığı çok açık. Keçiören'de bir arkadaşının verdiği evde oturuyor, yaz tatilini bir başka arkadaşının evinde geçiriyor. Yılda bir kez yapılan 7 bin kişilik debdebeli düğünlerde takılan takılarla geçimini sürdürüyor. Zaten şirketleri çalışıyor. Bunlara ihtiyacı yok, sırça köşkte Türkiye'yi değerlendirmeye devam ediyor'' dedi. 
     
     ''HANGİSİ DOĞRU '' 
     Başbakan Erdoğan'ın ''Yalan haber'' suçlamasını basın mensupları adına reddettiğini bildiren Koç, sözlerini şöyle sürdürdü 
     ''Hangisi doğru Meclis Başkanı'nın yaptığı girişim mi doğru, Sayın Başbakan'ın bunun karşısındaki açıklamaları mı doğru Ben bir milletvekili olarak soruyorum, benim onurum ne oluyor, bu arada Konuta ihtiyacı olan milletvekilleri var. Parasını ödeyerek bir milletvekilinin konut edinmesi konusunda Sayın Başbakan'la Sayın Meclis Başkanı arasında yaşanan çelişkiyi açıklasınlar. Sayın Başbakan da Sayın Meclis Başkanı da milletvekili onuru ile milletvekili kimliği ile oynamasınlar. Milletvekillerinin üzerinden birisi doğru, birisi yanlış, birisi yalan, birisi gerçek tarzı ifadelerle ucuz siyaset yapmasınlar.'' 
     
     KONUT EDİNDİRME YARDIMI 
     CHP İstanbul Milletvekili Kemal Kılıçdaroğlu da basın toplantısında yaptığı açıklamada, Konut Edindirme Yardımı nedeniyle toplanan paraların akıbetinin bilinmediğini, fondaki paraların nemalandırma oranlarının da yetkililer tarafından açıklanmadığını söyledi. 
     Çalışanların kamu açıklarını finanse etmekten bıktığını ifade eden Kılıçdaroğlu, ''Bu kesim artık açlık sınırında. Sayın Başbakan Ekinlik Adası'ndan çıksın da İstanbul'un varoşlarını bir gezsin'' diye konuştu. 
     Kılıçdaroğlu, Sayıştay üyeliği seçimlerinin yapılmaması nedeniyle TBMM Başkanı Arınç'ı eleştirdi. CHP'li Kılıçdaroğlu, seçimleri Arınç'ın yaptırmadığını, Devlet Bakanı ve Başbakan Yardımcısı Mehmet Ali Şahin'in ''Top bizden çıktı. Top Meclis Başkanlığı'nda'' sözleriyle ortaya koyduğunu söyledi. 
     
</TEXT>
</DOC>
