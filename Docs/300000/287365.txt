<DOC>
<DOCNO> 287365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun03.html </URL>
<DATE> 2004/11/09/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
11 Eylül kurbanlarına 38 milyar dolarlık tazminat 
</HEADLINE>
<TEXT>

     Yapılan bir araştırma sonuçlarına göre, 11 Eylül 2001 terörist saldırılarının kurbanlarına çoğu sigorta şirketleri tarafından olmak üzere bugüne kadar toplam 38.1 milyar dolarlık tazminat ödendi. 
     Rand Sosyal Adalet Enstitüsü tarafında yapılan araştırmaya göre, saldırılar sonucunda ölen ya da yaralanan sivillerin her birine hükümet, hayır kurumları ve sigorta şirketleri tarafından 3.1 milyon dolarlık ödeme yapıldı. Sivil kurbanlara yapılan ödemenin toplamı ise 8.7 milyar doları buldu. 
     Saldırı sonrasında kurtarma faaliyetine katılan acil yardım personeli arasında ölenler ya da yaralananlar için ise toplam 1.9 milyar dolarlık bir ödeme gerçekleştirilirken, bu kişiler için benzer ekonomik kayıplara uğrayan sivillere göre adam başına 1.1 milyon dolar daha fazla ödeme yapıldı. Ancak bu fazla ödemenin büyük kısmı hayır kurumlarından geldi. 
     Sigorta şirketlerinin ödenen toplam tazminatın yüzde 51'ini, yani 19.6 milyar dolarlık kısmını karşıladığına işaret edilirken, hükümet tarafından yüzde 42'si karşılanarak 15.8 milyar dolarlık ödeme yapıldı. Hayır kurumlarının bu ödemelerdeki payı ise 2.7 milyar dolarla yüzde 7 oldu. 
     Rand'ın araştırmasına göre, bu ödemelerden en büyük payı 23.3 milyar dolarla New York'taki iş çevreleri aldı. Ancak şirketlere giden paranın dörtte üçü sigorta şirketlerince karşılandı. 
     Olaydan birinci dereceden etkilenmemekle birlikte, saldırı sonucu yaşadıkları yerden taşınmak zorunda kalan, işlerini kaybeden, olay dolayısıyla psikolojik sorunlar yaşayan ve saldırı sonrasında meydana gelen çevresel tehlikelere maruz kalanlar gibi dolaylı kurbanlara ise toplam 3.5 milyar dolarlık bir tazminat ödemesi yapıldığı bildirildi. 
     Rand'ın araştırmasının saldırı sonucu tahrip olan aşağı Manhattan'ın altyapısını yeniden inşa etmek için federal bütçeden aktarılan milyarlarca doları kapsamadığı, sadece insanlara ve şirketlere ödenen miktarlardan ibaret olduğu kaydedildi. 
     
</TEXT>
</DOC>
