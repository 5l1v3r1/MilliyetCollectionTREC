<DOC>
<DOCNO> 268200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo11.html </URL>
<DATE> 2004/09/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dopingli olduğu belirlenen çekiççi Annus Madalyamı geri vermiyorum 
</HEADLINE>
<TEXT>

     28. Yaz Olimpiyat Oyunları'nda atletizmde çekiç atmada altın madalya kazanan, ancak Uluslararası Anti-Doping Ajansı'na WADA idrar örneği vermeyen ve madalyasının geri alınmasına karar verilen Macar atlet Adrian Annus, madalyasını geri vermeyeceğini söyledi. 
     Macar sporcu bugün bir televizyona yaptığı açıklamada, altın madalyasını geri vermeyeceğini belirterek, ''Macaristan ve yurtdışından birçok dünyaca ünlü avukat beni aradı. Hiçbir ücret talep etmeden İnsan Hakları Mahkemesi'ne dava açabileceklerini söylediler. Birkaç güne kadar Uluslararası Olimpiyat Komitesi IOC hakkında uluslararası mahkemeye gideceğim'' dedi. 
     Kendisinin olimpiyatta ve müsabakalar sonrası birer kez idrar örneği verdiğini ifade eden Annus, şöyle konuştu 
     ''Ayrıca Macaristan'da 4 kez doping kontrolünden geçtim. Tüm bu yaşananların ardından 4 gün önce Macaristan Olimpiyat Komitesi'ne idrar örneği verdim. Viyana'da laboratuvar kontrollerinde temiz çıktım. Dolayısıyla altın madalyamı geri vermem söz konusu değil.'' Annus, ''Altın madalyanın geri alınmasında, Japon sporcunun büyük bir etkisi oldu mu'' şeklindeki soruya ise ''Japon sporcuyu çocukluktan bu yana tanıyorum. Çok iyi dostum. Dolayısıyla böyle bir şey yapacağına ihtimal vermiyorum'' yanıtını verdi. 
     Macar atlet Annus, hafta sonu Macaristan'ın Szomthely kentinde yapılacak Dünya Kupası çekiç atma müsabakalarında, Japon sporcudan böyle bir şey olup olmadığını soracağını da sözlerine ekledi. 
     
</TEXT>
</DOC>
