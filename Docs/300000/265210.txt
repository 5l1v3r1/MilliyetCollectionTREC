<DOC>
<DOCNO> 265210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yasam/axyas01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci 'şahinler' 
</HEADLINE>
<TEXT>


İzmir Kuşcenneti'ndeki türlerin korunması için üniversiteden yapılan başvuru üzerine, Hava Kuvvetleri eğitim uçuşlarının rotasını değiştirdi 

İZMİR DHA 

Hava Kuvvetleri Komutanlığı, İzmir Kuşcenneti'ndeki 221 kuş türünün korunması ve kuşların uçaklara çarpması sonucu meydana gelebilecek olası kazaları engellemek için, askeri eğitim uçuşlarının rotasını değiştirdi. 
Genelkurmay Başkanlığı Harek t Başkan Vekili Tümgeneral Bekir Kalyoncu imzasıyla, rota değişikliği talebinde bulunan Ege Üniversitesi Tabiat Tarihi Uygulama ve Araştırma Merkezi Müdürlüğü'ne bir cevap gönderildi. Yazıda, Çevre ve Orman Bakanlığı ile EÜ tarafından yapılan incelemelerin sonuçları dikkate alınarak, 2. Ana Jet Üs Uçuş Eğitim Merkezi Komutanlığı tarafından kullanılan rotaların İzmir Gediz Deltası Av - Yaban Hayatı Koruma Sahası'nı ihlal etmeyecek şekilde yeniden düzenlendiği kaydedildi. Rotanın batıya kaydırıldığı ifade edilen yazıda şöyle denildi 
"Ayrıca, İzmir Gediz Deltası Av Yaban Hayatı Koruma Sahası'nın mecburi haller dışında kullanılmaması hususunda askeri pilotların uyarılması için tahditli saha olarak ilan edilerek havacılık haritalarına işaretlenmesi konusunda Hava Kuvvetleri Komutanlığı'nca ayrı bir çalışma başlatılacaktır." 



</TEXT>
</DOC>
