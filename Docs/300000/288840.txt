<DOC>
<DOCNO> 288840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas11.html </URL>
<DATE> 2004/11/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sahne tozuna anne karnında alıştı... 
</HEADLINE>
<TEXT>

     Henüz annesinin karnındayken ''sahneye çıkan'', kulislerde büyüyen, annesinin büyük gelen bale pabuçlarıyla dolaşan küçük kız, şimdi başarılı bir balerin. Hamileyken bile sahneye çıkan 34 yıllık bale sanatçısı Semra Öcal'ın kızı da annesiyle aynı mesleği seçti. 
     Mesleğine aşık balerin Semra Öcal ile bugün başarılı bir sanatçı olan kızının öyküsü, daha Müge Göktan hayata gözlerini açmadan başladı. 6.5 aylık hamileyken bile sahneye çıkmayı sürdüren sanatçı, kızını kulislerde büyüttü. Henüz anne karnındayken ''sahne tozuna alışan'' Göktan, annesinin ayağına çok büyük gelen bale pabuçlarını iplerinden küçücük ayaklarına bağlayarak dolaştı. 
     Bale dünyasına 7 yaşındayken giren Müge Göktan, annesiyle ''Deli Dumrul'' adlı eserde aynı sahneyi paylaştı. Artık, o sahnede kuğu gibi sahnede süzülen küçük bir sanatçı adayıydı. 
     Daha sonraki yıllarda annesinden geçen yeteneğini değerlendirerek balerin olan Müge Göktan, bugün çok sayıda eserde görev alan başarılı bir sanatçı... 
     
     BİR FİLM SEYRETTİ, HAYATI DEĞİŞTİ... 
     Semra Öcal, 1960-61 yılında Ankara Devlet Konservatuvarı'nda başladığı bale serüvenini 34 yıldır durmadan, usanmadan sürdürdüğünü söyledi. 
     Kendisinin dansçı olmasının da ilginç bir hikayesi olduğunu dile getiren Öcal, ''Ben küçükken Sahne Işıkları diye bir film seyrettim. Orada kötürüm bir dansçı vardı. Ondan etkilendim ve bende bir takıntı haline geldi'' dedi. 
     Ailesinin yatılı okumasına ilk başlarda gönlünün razı olmadığını, ancak ondaki tutkuyu gördükten sonra izin verdiklerini anlatan Öcal, ''Ondan sonra evden çıktık, okulumuza geldik. 10 yıl yatılı okuduktan sonra balerin oldum'' sözleriyle bale serüvenine attığı ilk adımları aktardı. 
     
     YILLARA MEYDAN OKUYOR 
     Devlet Opera ve Balesi'ndeki pekçok önemli eserde rol alan sanatçı, şimdi de birçoğu 50'li yaşlardaki sanatçıların görev aldığı ''Guguk Kuşu'' adlı eserde seyirciyi selamladığını belirtti. 
     Kızına sanatı sevdirdiğini, ancak özellikle balerin olması için baskı yapmadığını dile getiren Öcal, ''Müge, daha anne karnındayken sahneye çıktı. Ben 6.5 aylık hamileydim. Çocukluğu kulislerde geçti. Sanatı sevdi ve sonunda da balerinliği seçti'' sözleriyle kızının balerinliği seçme öyküsünü anlattı. 
     ''Hastalık, tutku gibi birşey'' dediği baleyi seçen kızına da destek olduğunu dile getiren Öcal, kızıyla aynı meslekte oldukları için birbirlerini çok iyi anladıklarını söyledi. 
     
     ''NANKÖR BİR MESLEK'' 
     Balerin Müge Göktan da daha 7 yaşındayken annesiyle ''Deli Dumrul'' adlı eserde rol aldığını belirtti. 
     Daha sonra pekçok yapıtta aynı sahneyi paylaştıklarını vurgulayan balerin, zorluklarına ve sıkıntılarına bu mesleği seçmekten mutluluk duyduğunu söyledi. 
     Balenin zevkli yönlerine rağmen ''nankör'' bir meslek olduğunu dile getiren Göktan, ''Bale çok sorumluluk isteyen bir meslek. Başka bir işi yapan hastalanınca rapor alır. Biz hasta olup rapor alırsak tekrar buraya döndüğümüzde daha fazla çalışmak zorunda kalıyoruz. Çünkü vücut aradan geçen zamanda hemen kendini bırakıyor, başa dönüyorsunuz. Sürekli çalışmak gerekiyor'' diyerek mesleğinin cilvelerini aktardı. 
     Tekrar dünyaya gelse yine balerin olacağını vurgulayan Müge Göktan, ileride çocuğu bale sanatını seçmek isterse aynı annesi gibi davranarak onu zorlamayacağını, ancak bale yapmasından da onur duyacağını sözlerine ekledi. 
     
</TEXT>
</DOC>
