<DOC>
<DOCNO> 271371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko19.html </URL>
<DATE> 2004/09/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
KESK Yüzde 8'lik zammı kabul etmemiz mümkün değil 
</HEADLINE>
<TEXT>

     KESK Genel Başkanı Sami Evren, hükümetin, memurlara yüzde 8 oranında zam vereceği yolunda ''basına bilgi sızdırdığını'' ileri sürerek, bu zam oranını kabul etmelerinin mümkün olmadığını söyledi. 
     KESK Genel Başkanı Evren, Türkiye Kamu-Sen Genel Başkanı Bircan Akyıldız ve Memur-Sen Genel Başkanı Ahmet Aksu, 15 Eylül'de başlayacak toplu görüşmeler öncesinde, ortak basın toplantısı düzenlediler. 
     Sami Evren, Mülkiyeliler Birliği'ndeki toplantıda, toplu görüşmeler öncesinde 3 memur konfederasyonunun birlik ve dayanışma içinde olmasının, kamu çalışanları açısından oldukça anlamlı olduğunu belirterek, bu süreci, ortak mücadele ile kamu çalışanlarının kazancına dönüştürmek istediklerini bildirdi. 
     Hükümetin, ekonomi konusunda pembe tablo çizdiğini ve memurlara yüzde 8 oranında zam vereceği yolunda ''basına bilgi sızdırdığını'' ileri süren Evren, bu zam oranını kabul etmelerinin mümkün olmadığını söyledi. 
     Hükümetin, ekonomik göstergelerin yüzde 14.4 oranında büyüdüğünü açıkladığını ifade eden Evren, ''Peki, kamu çalışanlarının göstergeleri bu oranda büyüdü mü '' diye sordu. 
     Sami Evren, ''IMF ve Dünya Bankası'nın ekonomik programlarına karşı çıktıklarını'' belirterek, ''AK Parti hükümeti, ya halka dönecek ya da koltuğunu sallayacağız'' dedi. 
     Türkiye Kamu-Sen Genel Başkanı Akyıldız da hükümetle daha önce gerçekleştirdikleri toplu görüşmelerde, memurların sorunlarının hep bir sonraki döneme ertelendiğini ifade ederek, ''Ama, artık bıçak kemiğe dayandı'' diye konuştu. 
     Masaya, ''toplusözleşme'' için oturacaklarını söyleyen Akyıldız, süreç sonunda toplumsal gerginlik çıktığı takdirde, bunun müsebbibinin hükümet olacağını ifade etti. 
     Siyasi iradeden samimiyet beklediklerini kaydeden Akyıldız, bundan sonraki hareketlerini siyasi iradenin belirleyeceğini söyledi. 
     Memur-Sen Genel Başkanı Aksu ise memur konfederasyonlarının ortak taleplerinin genel olarak belirlendiğini bildirerek, ''Üçümüz bir, birimiz üç olarak faaliyetimizi devam ettireceğiz'' dedi. 
     Türkiye'nin sadece Kopenhag Kriterleri'ni yerine getirerek Avrupa Birliği'ne üye olamayacağını söyleyen Aksu, Türkiye'deki çalışma hayatının durumu düzeltilmediği müddetçe, ülkenin AB'ye giremeyeceğini savundu. 
     Konuşmaların ardından bir gazetecinin, ''Konfederasyonlar arasında zam oranında mutabakat sağlandı mı '' şeklindeki sorusu üzerine Sami Evren, daha önce değişik rakamlar telaffuz ettiklerini, ancak, insanca yaşanabilecek temel bir ücretin belirlenmesinde uzlaşabileceklerini söyledi. 
     Evren, memurların sosyal yardımlarının hala ''çok komik'' olduğunu ifade ederek, ''Hatta komik demek bile komik. Devlet kendi lojmanları için kamu çalışanlarından en az 90 milyon alıyor. Oysa, 200, 400, 600 bin lira kira yardımı veriyor'' diye konuştu. 
     ''Özerk kurullarda 2 milyar 600 milyon lira kira yardımı alanlar olduğunu biliyor muydunuz '' şeklindeki soru üzerine Evren, ''Onlar kamu çalışanı değil, hükümetin yararına çalışanlar'' yanıtını verdi. 
     Memur-Sen Genel Başkanı Aksu da özerk kurulların tasfiye edilmeleri gerektiğini söyledi. 
     
     MASAYA GİDECEK DİĞER KONULAR 
     Öte yandan, üç konfederasyonun toplu görüşme masasında ''memurların yaklaşık yüzde 17 oranında olan son 2 yıldaki kayıpları'', ''memurlar için toplusözleşme, grev ve siyasete katılma hakkı'', ''Kamu Personel Rejimi Yasa Tasarısı'nın geri çekilmesi'' ve ''Konut Edindirme Yardımı'nın tasfiyesi'' konularını gündeme getirecekleri öğrenildi. 
     
</TEXT>
</DOC>
