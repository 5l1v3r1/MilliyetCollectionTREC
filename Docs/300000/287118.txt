<DOC>
<DOCNO> 287118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko41.html </URL>
<DATE> 2004/11/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Chibber Müzakereler başladıktan sonra yabancı yatırım artar 
</HEADLINE>
<TEXT>

     Dünya Bankası Operasyon ve Değerlendirme Dairesi Direktörü ve eski Türkiye Direktörü Ajay Chibber, Türkiye'nin üyelik müzakerelerine başlamasından sonra ülkeye yabancı yatırımlarda hiç şüphesiz önemli artış beklendiğini söyledi. 
     ''Modern Türkiye'nin Avrupa Dönüşümü'' projesine ilişkin raporların tartışıldığı, ''Türkiye-AB Müzakere Süreci Stratejileri ve Sorunları'' konulu konferansın ikinci panelinde, ''Ekonomik Sorunlar'' konusu ele alındı. 
     Chibber panelde yaptığı konuşmada, Türkiye'nin gelişmesinin bölgeyi ve dünyayı nasıl etkileyeceğinin herkesin ilgisini çektiğini ve bu konunun önem taşıdığını kaydetti. 
     Bugünkü toplantıda olduğu gibi artık Türkiye'nin müzakerelere başlayıp başlamayacağının değil nasıl başlayacağının da önemli bir işaret olduğunu vurgulayan Chibber, Türkiye'nin Avrupalılar açısından yerinde görünüp tanınmasının da hakkında olumlu imaj oluşturulmasında önemli rol oynayacağını belirtti. 
     ''Çağdaş Türkiye'nin Avrupa Dönüşümü'' raporunun çok parlak bir rapor olduğunu ve önemli konulara işaret ettiğini ifade eden Chibber raporun, Türkiye'nin AB'ye üyeliğinin abartıldığı kadar büyük bir maliyetinin olmayacağını da ortaya koyduğunu kaydetti. 
     Türkiye'nin AB'ye yeni üye olan Doğu Avrupa ülkeleri ile değil AB üyesi Akdeniz ülkeleri ile kıyaslanmasının daha doğru olduğunu vurgulayan Chibber, Türkiye'nin son dönemde yaptığı reformların da AB'ye uyumlu olduğunu söyledi. 
     Chibber ''Karşı taraftan Türkiye ile müzakereler yapan biri olarak şunu söyleyebilirim. Türk bürokrasisi müzakerelere gayet uyum sağlayabilecek seviyededir. Eminim AB'li muhatapları ile gayet iyi örtüşecektir. Bu konuda hiçbir tereddüdüm yok'' diye konuştu. 
     
     YABANCI YATIRIMLARIN ARTMASI 
     Chibber, ''müzakereler sürecinde yabancı yatırımların artması olasılığının bulunup bulunmadığına'' yönelik bir soruya da, yeni üye olan ülkelerin çoğunda yabancı yatırımlarda ciddi bir artış görüldüğü yanıtını verdi. 
     Chibber ''Türkiye üyelik müzakerelerine başladıktan sonra yabancı yatırımlarda hiç şüphesiz önemli bir artış olacaktır. Türkiye'nin yabancı yatırımcıları cezbedecek pek çok başka özelliği de var. Türkiye'nin yüzde 7,8 gibi bir büyümeyi gerçekleştirmesinde en önemli anahtarlardan biri de bu yabancı yatırımlar olacaktır'' diye konuştu. 
     
     GÜÇLÜ EKONOMİK KALKINMANIN ÖNEMİ 
     Avrupa Dış Politika Merkezi CEPS Direktörü ve Fransa Başbakanlık danışmanı Daniel Gros da, makro ekonomik konuların müzakere gündeminin başlıca şartlarından biri olmadığını ancak güçlü bir ekonomik kalkınmanın müzakerenin başarısı için vazgeçilmez bir koşul olduğunu vurguladı. 
     Gros bu nedenle Türkiye'nin hızlı büyüme göstermesinin ve yaşam standardı ile AB standardı arasındaki farkı kapatmasının üyeliğinde rol oynayacağını söyledi. 
     Gros, büyümenin fiziksel sermaye ve eğitim sermayesi ile mümkün olabileceğine işaret ederek, Türkiye'de mali sistemin temizlenerek çok daha verimli hale getirileceğini ancak ulusal tasarrufun artırılması gerektiğini kaydetti. 
     CHP İstanbul Milletvekili Kemal Derviş de, ''Türkiye'nin üyelik ile birlikte alması muhtemel hibe desteğine'' ilişkin bir soru üzerine, diğer ülkelerin milli gelirlerinin yüzde biri oranında bir destek aldığını bunun da Türkiye'nin milli gelirine kıyaslandığında yaklaşık 2.5 milyar Euro'ya denk düştüğünü anlattı. 
     AB'nin mali durumu ve diğer şartlar göz önüne alındığında oranın bu kadar olamayabileceğini anlatan Derviş, ''Ama en azından 1.5 milyar Euro hibe desteği almak mümkün olacaktır. Bu çok ciddi bir rakam bunu iyi kullanabilirsek önemli bir destek teşkil edecektir'' dedi. 
     Derviş, Türkiye'ye üyelikle birlikte yapılacak olası dış yatırımların da istihdam sorununu çözmenin en sağlıklı yolu olacağını anlattı. 
     Eski Antakya Belediyesi Başkanı İris Şentürk de, konferansın kapanışında yaptığı konuşmada, AB ile uyuşma sürecinde en önemli noktalardan birinin sokaktaki insanın üyeliği benimseyip benimsemediği olduğu, bunda da yerel yönetimler ve sivil toplum kuruluşlarının rolünün büyük olacağını vurguladı. 
     
</TEXT>
</DOC>
