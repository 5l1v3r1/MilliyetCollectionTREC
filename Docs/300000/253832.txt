<DOC>
<DOCNO> 253832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko34.html </URL>
<DATE> 2004/07/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Atlasjet Otobüs yolcusu ortadirek, uçağa yöneldi 
</HEADLINE>
<TEXT>

     Atlasjet Hava Yolları'nın, 10 Temmuz'da iç hat seferlerini başlatacağı bildirildi. 
     Atlas Hava Yolları Güneydoğu Anadolu Bölge Temsilcisi Maksut Dönmezler, düzenlediği basın toplantısında, özel hava yollarının bilet fiyatlarını düşürmesi sonrasında, otobüs yolcusu olan ortadireğin, uçağa yöneldiğini söyledi. 
     ETS Tur ve Öger Tur'un ortaklığıyla kurulan Atlasjet'in, Türk turizminin dünya pazarlarındaki etkinliğini artırma yönünde bugüne kadar atılmış en önemli adımlardan biri olduğunu ifade eden Dönmezler, şöyle konuştu 
     ''Hedefimiz Türk halkının uçakla seyahat etmesini yaygınlaştırmak ve kolaylaştırmaktır. Ortak şirketlerin iç ve dış pazarlardaki operasyonel güçleri ve dağıtım etkinlikleriyle oluşan sinerji, maliyetleri düşürerek güvenli ve kaliteli bir hizmeti uygun koşullarda müşteriye ulaştıracaktır. 
     Otobüsle 50 milyon liraya 20 saatte gideceği yolu, uçakla 89 milyon liraya bir saatte giden insanlarımız son yıllarda havayolu taşımacılığını daha çok tercih etmeye başladı. Özel hava yollarının bilet fiyatlarını düşürmesi sonrasında, daha önce otobüs yolcusu olan ortadirek, uçağa yöneldi.'' Dönmezler, Atlasjet olarak İstanbul'dan İzmir, Bodrum, Dalaman, Antalya, Adana, Gaziantep, Diyarbakır, Sivas, Trabzon ve Kıbrıs'a tarifeli seferler başlatacaklarını kaydetti. 
     Atlasjet Filosu'nda şu anda yeni model uçaklardan oluşan 3'ü Boeing, 2'si Airbus A 320 tip olmak üzere 5 uçak bulunduğunu belirten Dönmezler, çok yakında bu filoya 5 uçağın daha ekleneceğini bildirdi. 
     Dönmezler, Gaziantep'ten İstanbul'a başlangıç olarak Pazartesi- Çarşamba-Cuma günleri olmak üzere haftada 3 uçuş yapacaklarını, İstanbul'dan Gaziantep'e geliş saatlerinin 15.20, Gaziantep'ten İstanbul'a dönüş saatlerinin ise 17.50 olduğunu kaydetti. 
     Online bağlantılı olmanın avantajıyla süratli ve hatasız bir şekilde hizmet veren acentalarında, Gaziantep-İstanbul uçak biletlerinin 89 milyon lira olduğunu bildiren Dönmezler, Gaziantep seferlerinin 19 Temmuz'da başlayacağını bildirdi. 
     
</TEXT>
</DOC>
