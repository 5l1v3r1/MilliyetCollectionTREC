<DOC>
<DOCNO> 296814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/soneko03.html </URL>
<DATE> 2004/12/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüzmen Kurun düşük olması, çok ciddi bir ithalat baskısı yapıyor... 
</HEADLINE>
<TEXT>

     Devlet Bakanı Kürşad Tüzmen, döviz kurlarının 2003 ve 2004'de öngörülen rakamlara göre çok düşük kaldığını, hesaplamaların, dünyanın gerçeklerine tam olarak uymadığının ortaya çıktığını belirterek, ''kurun düşük olması çok ciddi bir ithalat baskısı yapıyor'' dedi. 
     Bakan Tüzmen, Umman temaslarının ardından Türkiye'ye dönüşünde, gazetecilerin döviz kuru, ihracat, müteahhitlik hizmetleri gibi konulardaki sorularını yanıtladı. 
     Tüzmen, döviz kurunun bu seviyede olmasının Türkiye'nin borçlarını daha rahat ödemesini sağladığını, bununla birlikte dolar kurunun düşük olmasının, istihdam sağlayan sektörlerde ara malının dışarıdan ikame edilmesi nedeniyle de işsizliğe negatif bir katkı yaptığını ifade eden Bakan Tüzmen, şöyle devam etti 
     ''Kurun değerinin düşük olması nedeni ile dışarıdan ara malı getiriyoruz. Özellikle dolar piyasasında çalıştığımız ülkelerden ara malı getiriyor, ihracatımızı o ara malı üzerine koyarak devam ettiriyoruz. Bu ihracatımızda bir artış yaparken, içerideki yerli sanayi üzerinde de menfi etkisi oluyor. 
     İhracat artışımız iyi bir şekilde devam ediyor çünkü ihracatımızın yarısından fazlasını euro pazarına yapıyoruz. O açıdan dolar girdimiz olduğu zaman euro pazarına ihracat yapıyorsak orada avantajlı hale geliyoruz. Dünyada euro-dolar paritesinin menfi etkisini tamamıyla hissediyoruz ama Türkiye'ye baktığımızda ihracatın ve ithalatın yarısı AB ülkeleriyle olduğu için burada bu etki biraz daha azalmış oluyor. 
     Bütün bu sıkıntılara rağmen, ihracatçı çok büyük bir özveri ile çalışıyor. Biz yeni ülke açılımları yaparak, özellikle komşu ülkeler, çevre ülkeler stratejisini ortaya koymuştuk, bu tuttu. Daha sonra Afrika startejisini, önümüzdeki sene de Asya programını devreye sokacağız.'' 
     
     İHRACATÇILARIN YAKINMALARI 
     Önümüzdeki sene yine aynı şekilde ihracat artışının devam edeceğini belirten Bakan Tüzmen, ''Bu senenin son rakamlarını aldıktan sonra güzel bir hedef çizeriz'' dedi. 
     Bakan Tüzmen, bazı ihracatçıların pazar paylarını devam ettirebilmek için çok düşük kar marjları, bazılarının da karsız çalıştığını, bir grup ihracatçının dolar bazında ara malını alıyorsa ve euro pazarında satıyorsa, paritenin de etkisi ile biraz da iyi işlerini sürdürebilir hale geldiğini söyleyerek, geneline bakıldığında sonuçta karsız bir ihracat artışının devam ettiğini kaydetti. 
     Firmaların kaliteleri ile ayakta kalmaya çalıştığını belirten Bakan Tüzmen, şöyle devam etti 
     ''İhracatçıların yakınmalarını ben derece derece bilirim. Onların hangi tonda, hangi seslerinin hangi sıkıntı ile verildiğini gayet iyi anlayanlardan biriyim. İhracatçıların yakınmalarında haklılık payı büyüktür. Bu sene bütün sıkıntılara rağmen 62 milyar dolarlık bir döviz gelecek Türkiye'ye bu çok önemlidir. Bu dinamizm devam edecek. Bu büyük tekerleği döndürmeğe başladık artık. Şimdi o kendi hızını alarak devam ediyor, biz onu doğru yönlendirerek devam ediyoruz. Şimdi o tekerleğin hızına bizim uymamız gerekiyor, o bizi çevirmeye başladı. Önceden dış ticaret hacmimizi bazı ülkelerde çekinerek söylüyorduk, şimdi 160 milyar dolar dış ticaretimiz var dediğimiz zaman bakışlar değişiyor, bu çok ciddi bir rakam.'' 
     
     DIŞ MÜTEAHHİTLİK HİZMETLERİNDE TEMİNAT MEKTUBU SORUNU 
     Bakan Tüzmen, müteahhitlik sektörüne değinirken de, bu sektörün arkasında ciddi bankacılık desteğinin olması gerektiğini söyledi. 
     Müteahhitlik sektöründe en fazla yüzde 2-10 arasında kar marjı bulunduğunu, yüzde 8 komisyon verildiği zaman geriye bir şey kalmadığını bildiren Tüzmen, şöyle devam etti 
     ''Bu bankacılık komisyonları da çok yükseldi son zamanlarda. Dolayısı ile Türkiye bu finans krizlerini, bankacılık krizlerini yaşamasaydı, bizim bankalarımız ihracatçının ve müteahhitin arkasında çok büyük destek olurdu. Bugün bunu kısıtlı olarak yapabiliyor ama önümüzdeki dönemde Türk bankacılık sisteminin bu alanda önemli çalışmaları olacağına inanıyorum. 
     Bir riskin bir risk tarafından üstlenilmesi lazım. O risk üstlenilmediği zaman da siz böylesine riskli pazarlara giremezsiniz. Bizim mesala Orta Asya'daki, BDT'deki açılımımızın tamamı bizim bu risk almamız üzerinedir. Geçmişte bu riski aldığımız için şimdi orada önemli müteahhitlik yatırımlarımız var. Bugün artık rakamlar ortada, önemli olan rakamlarla konuşabilmek onu da artık rakamlar kendisi söylüyor, yorumu da izleyenlere bırakıyorum. Bu işlerin en güzel tarafı şu an yaşarken bunu görebilmek bu konuda kendimi çok şanslı adlediyorum.'' 
     
</TEXT>
</DOC>
