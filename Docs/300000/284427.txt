<DOC>
<DOCNO> 284427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur09.html </URL>
<DATE> 2004/10/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sevgilisinin tehditlerini cep telefonundan hakime dinletti 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da eşinden boşandıktan sonra tanıştığı 25 yaşındaki Erbay Oral'la bir yıl süren ilişkisini de bitiren 35 yaşındaki Selma İren, "Terkedilince başıma silah dayayıp beni ölümle terketti'' diyerek şikayetçi oldu. İren, duruşmada, cep telefonunu hakimin kulağına dayayıp, sevgilisinin tehditlerini dinletti. Oral ise "Başkasıyla nişanlandığım için bana iftira atıyor'' dedi. 
     Boşandıktan sonra 3 yaşındaki kızı İlkim'le yaşayan Selma İren, ayrıldığı sevgilisi Erbay Oral'ın eve gelip başına silah dayayıp ölüm tehdidinde bulunduğunu, kızını da kaçırmakla tehdit ettiğini ileri sürüp polisi telefonla aradı ve yardım istedi. 
     Eve gelen polisler tarafından üzerinde ruhsatsız tabancayla yakalanan Erbay Oral'ın yargılanmasına Samsun 1'inci Asliye Ceza Mahkemesi'nde devam edildi. Olaydan sonra cezaevinde 1 ay kaldıktan sonra tutuksuz yargılanmak üzere serbest bırakılan Oral dünkü duruşmaya katılmadı. Ancak Oral, önceki duruşmalarda verdiği ifadelerde suçlamaları kabul etmedi. Toplam 7 yıla kadar hapis cezası istemiyle yargılanan Erbay Oral, "Olay günü sabahı ben nişanlandım. Bu kadınla ilişkimi bitirmek içinde evine gittim. Ancak onu terk etmeyeyim diye beni ikna etmeye çalıştı. Bağırıp çağırıyordu. karşılıklı konuşurken polis geldi. Üzerimde yakalanan tabancayı ise nişanda atmak için taşıyordum. Kıskançlığından bana iftira atıyor'' dedi. 
     Selma İren ise sanığın yalan söylediğini belirterek, "Onunla 1 yıl önce tanıştık. Ancak daha sonra anlaşamayınca bu olaydan 1 ay önce kendisini terk ederek ilişkiyi bitirdim. O da bir başkasıyla nişanlandı ama benim onu terk etmemi kabullenemedi. Evime geldi. Aşırı derecede alkollüydü. Belinden silahını çıkarıp başıma dayadı. Beni terk edersen sizi öldürürüm' dedi. Tekme ve tokatla vurdu. Ağlayınca, bırakarak yanında getirdiği biraları içmeye başladı. Daha sonra da yatak odasına giderek sızıp uyudu. Ben de bu sırada polisi arayarak yardım istedim. Kendisinden şikayetçiyim. Bana ve kızıma zarar vermesinden korkuyorum'' diye konuştu. 
     Yaşadığı olaydan sonra kızını alarak başka bir yere taşındığını söyleyen Selma İren, tehdit telefonlarının devam ettiğini söyleyerek, cep telefonundaki kayıtlı tehdit konuşmalarını da duruşmada hakime dinletti. Duruşma eksik evrakların tamamlanması için ertelendi. 

     
</TEXT>
</DOC>
