<DOC>
<DOCNO> 297564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko31.html </URL>
<DATE> 2004/12/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Suna ve İnan Kıraç Vakfı'na Avrupa normlarında güvenlik 
</HEADLINE>
<TEXT>

     Koç ailesinden Suna Kıraç ile eşi İnan Kıraç'ın adını taşıyan vakıf, İstanbul'a bir müze, bir araştırma enstitüsü ve kültür merkezi kazandıracak. 
     Tasarruf Mevduatı Sigorta Fonu TMSF tarafından satışa çıkarılan ve İktisat Bankası Koleksiyonu'nda yer alan Osman Hamdi Bey'in ''Kaplumbağa Terbiyecisi'' adlı eserini İstanbul Modern Sanat Müzesi ile çekişerek 5 trilyon liraya satın alan Suna ve İnan Kıraç Vakfı'nın Pera Müzesi projesi, basın mensuplarına tanıtıldı. 
     Orijinali, mimar Achille Manoussos tarafından 1893 yılında inşa edilen Bristol Oteli olan Tepebaşı'ndaki Pera Müzesi'nin binası, 2002 yılında satın alındı. Daha önce bir bankanın yönetim merkezi olarak kullanılan ve statik sorunları olan binanın arka bölümü, bu yılın başında yıkıldı ve mimar Sinan Genim yönetimindeki ekip tarafından yeniden inşa edildi. 8 katlı binanın orijinal yüzü ise bakımı yapılıp yenilenerek korundu. 
     Pera Müzesi, Kıraç Ailesi'nin ''Kütahya Çini ve Seramikleri Koleksiyonu'' ve ''Anadolu Ağırlık ve Ölçüleri Koleksiyonu'' ile Sevgi ve Doğan Gönül'ün ''Oryantalist Resim Koleksiyonları''nı bünyesinde barındıracak. Müze, klasik ve güncel sanat sergilerinin düzenleneceği ve gereğinde birbirlerine bağlı olarak kullanılabilecek üç büyük sanat galerisi ile 175 kişilik bir oditoryumdan oluşan bir müze-galeri olarak dizayn edildi. 
     İnan Kıraç, düzenlenen basın toplantısında, Suna Kıraç ve Koç ailesinin diğer üyelerinde kendilerine ait herşeyi Türk toplumuyla paylaşma tutkusu bulunduğunu söyledi. 
     Sadberk Hanım Müzesi ve Rahmi Koç Müzesi'nden sonra Suna Kıraç'ın da kendisine ait koleksiyonu Türk halkıyla paylaşmak için harekete geçtiğini belirten İnan Kıraç, Türkiye'yi, vatanlarını çok sevdiklerini, Türk gençliğine de güvendiklerini kaydetti, bütün arzularının eldeki değerlerini Türk insanı ile paylaşmak olduğunu ifade etti. 
     
     AVRUPA MÜZE NORMLARINDA 
     Ayrıca, sanat alanında yurtdışında neler olup bittiğini de yurda getirerek göstermek için hazırlık yaptıklarını bildiren İnan Kıraç, Pera Müzesi'nin en büyük özelliklerinden birinin de Avrupa müze normlarında inşa edilmesi olduğunu, böylece sigorta primleri çok yüksek olduğu için getirmekte zorlanılan yabancı koleksiyonları kolaylıkla getirip sergileme imkanı bulunduğunu belirtti. 
     Kıraç, müzenin Suna Kıraç'ın doğum günü olan 3 Haziran 2005 tarihinde açılacağını açıkladı. 
     Kıraç, müzeye 150 metre mesafede de İstanbul Araştırmaları Enstitüsü yapımının devam ettiğini söyledi. İnan Kıraç, bu kuruluşta, Bizans dönemine ait bilgi ve eserler ile Osmanlı devrine ait Şevket Rado'nun 650 kitaptan oluşan el yazması kitap koleksiyonu ve Atatürk'e ait çıkmış bütün kitapların da yer alacağı Cumhuriyet dönemi kitap koleksiyonu bulunacağını bildirdi. 
     İnsana yatırımın önemine dikkat çeken İnan Kıraç, İstanbul Araştırmaları Ensititüsü'nün öğrencilere, öğretim üyelerine ve araştırmacılara da hizmet vereceğini söyledi. 
     Kıraç, çalışmalarının üçüncü ayağını ise bir kültür merkezinin kuruluşunun oluşturduğunu ve bunun için fon ayırdıklarını söyledi. Opera ve filarmoni orkestralarının da çalışabileceği dünya çapındaki böyle bir merkez için yer satın almak üzere İstanbul Büyükşehir Belediye Başkanı Kadir Topbaş ile teması bulunduğunu aktaran İnan Kıraç, müzenin karşısındaki, büyük kısmı belediyeye ait TRT binasını satın almak için teklifte bulunduğunu, Topbaş'ın ''Araştırayım, bir imkan bulursam İstanbul'a kazandırmaktan memnun olurum'' dediğini, yanıt için henüz dönmediği kaydetti. 
     Üçünün bir arada İstanbul halkının hizmetine sunulacağını kaydeden İnan Kıraç, ''Suna Kıraç bir şekliyle halktan kazandığını halkıyla paylaşır hale gelmiş olacak'' dedi. 
     
     ''KAPLUMBAĞA TERBİYECİSİ PERA'YA YAKIŞTI'' 
     Kıraç, Osman Hamdi Bey'in ''Kaplumbağa Terbiyecisi'' tablosunun da Pera Müzesi'ne yakıştığını, ünlü ressamın ekolünün bütün resimleri ile birlikte müzede sergileneceğini söyledi. 
     İnan Kıraç, soruları yanıtlarken de, üçlü projenin toplam maliyetinin 100 milyon dolara yaklaştığını, bu eserleri koruyabilmek için de ayrılacak fonun en az bunun kadar olması gerektiğini belirtti. Kıraç, müzenin bina maliyetini de 12-13 trilyon lira arası olarak açıkladı. 
     Suna Kıraç'ın, çalışmaları yerinde kontrol ettiğini belirten İnan Kıraç, Pera Müzesi'nde yangın ve güvenliğe ilişkin Avrupa müzelerinde aranan tüm unsurlara bu binada da yer verildiğini bildirdi. 
     Bir sanayi kenti olan Bilbao'nun bir balıkçılık ve turizm kentine dönüştürülmesi çalışmaları yapıldığını, 250 milyon dolar harcamayla muazzam bir müze yapıldığını anlatan İnan Kıraç, İstanbul'a da sahip çıkılması gerektiğini vurguladı. 
     
     ''GİDERKEN GÖTÜREMİYORSUNUZ...'' 
     ''Giderken hiçbir yere götüremeyeceğiniz şeyi insanınızla paylaşıyorsunuz'' diyen Kıraç, varlıklı olan insanların koleksiyonlarını sergileyebilecekleri bu gibi müzeleri çoğaltmalarının isabetli olacağını söyledi. 
     Atatürk'ün ülkenin en zor şartlarında bile sanata ve sanat eserlerinin korunmasına verdiği önemi hatırlatarak, genç nesil iyi yetiştirilmek isteniyorsa bu gibi kurumlara ihtiyaç bulunduğunu belirten İnan Kıraç, Pera Müzesi'nin de varlıklı aileleri harekete geçirmede öncülük edeceği inancını dile getirdi. 
     İnan Kıraç, bir soru üzerine, müzenin şu anda en pahalı eserinin Kaplumbağa Terbiyecisi olduğunu, ellerinde Osman Hamdi Bey'in 5 resminin daha bulunduğunu, onların da müzede sergileneceğini söyledi. 
     Suna ve İnan Kıraç Vakfı Kültür ve Sanat İşletmesi Genel Müdürü Özalp Birol de, müzede 800 derece ısıya dayanıklı kapılar bulunacağını, güvenlik kameraları ile görüntülerin dijital ekrandan izleneceğini belirtti. Birol, ''Yurtdışından ödünç alma ile eserlerin getirilmesi sözkonusu olduğunda Avrupa normlarına uygunluğu sigortalama açısından büyük önem taşıyor. Bunun için ciddi harcamalar yapıldı. Yabancı her müze, teknik açıdan uygun bulacağı müzemize gönül rahatlığıyla eserlerini gönderebilecek'' dedi. 
     Birol, müzede sergilenecek eserlerin değeri ile ilgili olarak bir envanter çalışması da yapıldığını bildirdi. 
     
</TEXT>
</DOC>
