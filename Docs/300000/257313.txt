<DOC>
<DOCNO> 257313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun31.html </URL>
<DATE> 2004/07/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
11 Eylül Komisyonu açıkladı Irak ile El Kaide arasında bağlantı yok 
</HEADLINE>
<TEXT>

     ABD'de 11 Eylül saldırılarını soruşturmakla görevli özel senato komisyonunun hazırladığı değerlendirme raporunda, Başkan George Bush ve eski başkan Bill Clinton yönetimleri, bu olaylar öncesinde terör tehdidinin ciddiyetini yeterince kavrayamamakla eleştirildi. 
     567 sayfalık raporda, hem eski Başkan Clinton, hem de şimdiki Başkan Bush yönetimleri sırasında derin kurumsal başarısızlıklar meydana geldiği ifade edilerek, iki başkana eleştiriler yöneltildi. 
     Raporda, ''Hem Clinton döneminde, hem de 11 Eylül öncesindeki Bush döneminde, ABD hükümeti için terörizm temel ulusal güvenlik kaygısını oluşturmadı. 11 Eylül saldırıları bizi şoke etti. Ancak bu saldırıların sürpriz olarak değerlendirilmemesi gerekiyordu. Aşırı dinciler, çok sayıda Amerikalıyı ayrım yapmadan öldürme niyetleri olduğuna ilişkin birçok uyarı işareti vermişti.'' 11 Eylül raporunda siyasi liderlere eleştiri yöneltilirken, ''En önemli başarısızlık öngörü eksikliği oldu. Liderlerin bu tehdidin ağırlığını anladığını zannetmiyoruz. 11 Eylül öncesinde Usame Bin Ladin ve El Kaide'den gelen terörist tehlike kamuoyunda, medyada veya Kongre'de ağırlıkla tartışılan bir mesele değildi'' ifadesi kullanıldı. 
     
     ''İSTİHBARAT YENİDEN YAPILANDIRILMALI'' 
     Raporda, Amerikan istihbarat kuruluşlarının 11 Eylül öncesindeki zafiyet ve koordinasyon eksiklikleri de vurgulanarak, istihbaratın yeniden yapılandırılması tavsiye edildi. Bu çerçevede komisyon, bir ulusal karşı terörizm merkezi kurularak gelecekteki terörist tehditlere karşı daha iyi koordinasyon ve bilgi paylaşımı sağlanmasını ve bir ulusal istihbarat başkanı atanmasını önerdi. 
     Günlerdir beklenen rapor, 5'i Cumhuriyetçi, 5'i Demokrat, 10 üye tarafından hazırlandı. 
     Raporda eleştiriler, hem Cumhuriyetçi Bush, hem de Demokrat Clinton yönetimlerine yöneltildi ve böylece 2 Kasım başkanlık seçimi öncesinde partizanca bir görüntü verilmemesine özen gösterildi. Ancak gözlemciler, Başkan Bush'un 11 Eylül sırasında görevde olmasından dolayı komisyon raporunun yansımalarından daha olumsuz etkilenebileceğine işaret ettiler. 
     Bu arada raporla ilgili ilk yorumunu yapan Başkan Bush, raporu ''sağlam ve sağlıklı'' olarak nitelendirdi ve bu belgede dile getirilen tavsiyeler üzerinde çalışacağını söyledi. 
     Raporda, Bush'un Irak'ı işgal için kullandığı Irak-El Kaide bağlantısı doğrulanmayarak, bu ikisi arasında işbirliği olmadığı sonucu çıkarıldı. 
     
</TEXT>
</DOC>
