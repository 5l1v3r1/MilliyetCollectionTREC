<DOC>
<DOCNO> 299578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo43.html </URL>
<DATE> 2004/12/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Aktuğ Genel Kurul'un bize gösterdiği güvene layık olmaya çalışacağız 
</HEADLINE>
<TEXT>

     Trabzonspor Kulübü Başkanı Atay Aktuğ, genel kurulun kendilerine gösterdiği güvene layık olmaya çalışacaklarını söyledi. 
     Aktuğ, Sadri Şener Tesisleri'nde düzenlenen mazbata töreninde yaptığı konuşmada, bir yıllık dönemden sonra yeniden seçildikleri için mutlu olduklarını söyleyerek, ''Genel Kurul'un bize gösterdiği güvene layık olmaya çalışacağız. Bizimki tamamen bir gönül sevdasıdır'' dedi. 
     Trabzonspor'un her türlü platformda yükselmesi için çalışacaklarını ifade eden Aktuğ, ''Utanmamıza neden olacak hiçbir şey yapmayacağız. Trabzonspor emin ellerde. Birlik, beraberlik ve dayanışma içerisinde olacağız. Çok zor bir zamanda görev aldık, Allah utandırmaz inşallah'' diye konuştu. 
     Konuşmalardan sonra Genel Kurul Divan Başkanı Cengiz Çebi tarafından Atay Aktuğ'a mazbatası verildi. 
     
</TEXT>
</DOC>
