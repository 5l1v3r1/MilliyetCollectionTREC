<DOC>
<DOCNO> 279097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko15.html </URL>
<DATE> 2004/10/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Vergide elektronik takip... 
</HEADLINE>
<TEXT>

     Maliye Bakanlığı, elektronik beyandan sonra vergide 'elektronik takip' dönemini de başlatıyor. Vergi Daireleri Otomasyon Projesi'nin VEDOP ikinci ayağının oluşturulmasının ardından, vergi kayıp ve kaçağı ile artık elektronik ortamda mücadele edilecek. 
     Edinilen bilgiye göre, daha önce uygulamaya giren VEDOP-1'in ardından VEDOP-2 de devreye sokuluyor. VEDOP'un birinci ayağında 22 ildeki 155 vergi dairesi otomasyona geçirilmiş ve böylece vergi işlemlerinin yüzde 75-80'lik bölümünün elektronik ortamda yapılması sağlanmıştı. 
     Türkiye çapında kuruluş çalışmaları devam eden VEDOP-2 ile birlikte ise sadece vergi daireleri otomasyona geçirilmeyecek. Aynı zamanda vergi kayıp ve kaçağı ile elektronik ortamda mücadelenin altyapısı da kurulacak. 
     Her ilde en az 1 vergi dairesinin tam otomasyona geçirilmesini hedefleyen ve şu ana kadar 35 ilde 73 vergi dairesinde devreye giren VEDOP-2 ile Türkiye çapındaki 450'ye yakın vergi dairesinin 292'si tam otomasyona geçmiş olacak. Bu şekilde vergi işlemlerinin yüzde 95'i, otomasyonlu vergi daireleri kanalıyla yürütülür hale gelecek. 
     
     PARA HAREKETLERİ DE İZLEMEYE ALINACAK 
     VEDOP-2 ile sadece vergi dairelerinde iş ve işlemlerin elektronik ortamda yapılması sağlanmayacak. Aynı zamanda Veri-A adı verilen Veri Ambarı da kurulacak. 
     Vergi İstihbarat Merkezinin çok daha geniş bilgilerle ve fonksiyonlarla donatılmış hali niteliğindeki Veri Ambarı, vergi mükelleflerinin beyanları ile mal ve para hareketlerinin otomatik olarak izlenmesini de sağlayacak. 
     Veri ambarı ile birlikte, mükelleflerin vergi kimlik numarası aracılığıyla tam anlamıyla izlenmesi mümkün olacak. Tapu ve motorlu taşıt alım-satımlarını vergi kimlik numarası ile takip eden Gelir İdaresi, bundan böyle parasal hareketleri büyüteç altına alacak. 
     Belli limitin üzerindeki para hareketlerinin bankalar ve özel finans kuruluşları üzerinden geçirilmesi zorunluluğunu getiren, ancak altyapı kurulmadığı için bu bilgileri bankalar ve diğer finans kuruluşlarından alamayan Gelir İdaresi, VEDOP-2 ile birlikte para hareketlerine ilişkin verileri de vergi ambarında toplayacak. 
     Borsadaki alım-satım bilgileri de vergi kimlik numarası sayesinde veri ambarına akacak. 
     
     OTOMATİK KONTROLLER BAŞLIYOR 
     Emlak ve motorlu taşıt alım satımlarının yanı sıra para hareketleri ve borsa işlemlerinin de toplanacağı veri ambarı, bu bilgileri vergi numarası yardımıyla kişi ve kuruluş bazında arşivleyecek. 
     Başta gelir ve kurumlar vergisi olmak üzere, mükelleflerin vergi beyanları ile vergi ambarındaki bilgiler, elektronik ortamda çapraz kontrole tabi tutulacak. 
     Bu kontrollerde durumları şüpheli bulunanlar ya da beyanları çelişkili olarak görülenler, hemen vergi denetim elemanlarına havale edilecek. Vergi denetim elemanları da, bu mükellefleri incelemeye alacak. 
     VEDOP-2 ile birlikte, daha önce maliye müfettişleri, hesap uzmanları ve gelirler kontrolörlerinin kullanımına açılan bilgisayarlar, vergi denetmenlerine de tahsis edilecek. Böylece vergi denetmenleri de, elektronik ortamda vergi takibatı yapabilecek. 
     Vergide şu ana kadar otomasyona geçen iller ile tam otomasyonlu vergi daireleri sayıları şöyle 
     ''Adana 5 , Adıyaman 1 , Ağrı 1 , Amasya 1 , Ankara 25 , Antalya 7 , Artvin 1 , Aydın 5 , Balıkesir 3 , Bitlis 1 , Bolu 1 , Burdur 1 , Bursa 9 , Çanakkale 1 , Çankırı 1 , Çorum 1 , Denizli 3 , Diyarbakır 2 , Edirne 2 , Erzurum 2 , Eskişehir 3 , Gaziantep 5 , Hakkari 1 , Hatay 4 , Isparta 2 , Mersin 6 , İstanbul 61 , İzmir 15 , Kars 1 , Kastamonu 1 , Kayseri 3 , Kırşehir 1 , Kocaeli 6 , Konya 3 , Kütahya 3 , Malatya 2 , Manisa 5 , Mardin 1 , Muğla 2 , Sakarya 1 , Samsun 3 , Sinop 1 , Sivas 2 , Tekirdağ 4 , Tokat 2 , Trabzon 2 , Tunceli 1 , Şanlıurfa 2 , Van 1 , Yozgat 1 , Kırıkkale 1 , Şırnak 3 , Ardahan 1 , Iğdır 1 , Yalova 1 , Karabük 1 , Osmaniye 2 .'' 
     
</TEXT>
</DOC>
