<DOC>
<DOCNO> 276632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas06.html </URL>
<DATE> 2004/10/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Heyecandan kalem tutamayan öğrenciye botox tedavisi... 
</HEADLINE>
<TEXT>

     Osmangazi Üniversitesi OGÜ Tıp Fakültesi Cildiye Anabilim Dalı Öğretim Üyesi Prof. Dr. İlham Sabuncu, botox tedavisini, sınava girerken heyecanlanan ve avuçları terlediği için kalem tutamaz duruma gelen öğrenciler için de kullandıklarını söyledi. 
     Prof. Dr. Sabuncu, AA muhabirine yaptığı açıklamada, ''hiperhidroz'' adı verilen aşırı terleme sorununun tedavisinin mümkün olduğunu belirtti. Aşırı terlemenin vücudun tümü veya lokal olarak avuç içi veya ayak tabanında görülebildiğini anlatan Prof. Dr. Sabuncu, bu olayın şiddetinin kişiden kişiye değiştiğini ifade etti. 
     Prof. Dr. Sabuncu, aşırı terlemenin nedeninin sinir sistemiyle ilgili olduğuna işaret ederek, şöyle konuştu 
     ''Deriye giden sinir uçlarının çok fazla uyarılması sonucu aşırı terleme ortaya çıkar. İnsan vücudunun üzerinde yaşayan belli bir hayvan florası vardır. Vücudumuzdan salgılanan ter, aslında sudan ibarettir. Ancak, bu organizmalarla birleştiği zaman kötü bir koku ortaya çıkar. Bu durum bazen hastalıklarla ortaya çıkabilir. Bu olağanüstü bir durumdur. Her durumda olduğu gibi bu soruna karşı da temizlik önemlidir. Kozmetikte uygulanan botox tedavisi aşırı terleme sorununa karşı da kullanılmaya başlandı.'' 
     
     ''AVUÇLARI TERLEYEN KALEM TUTAMIYOR'' 
     Botox'un bir bakterinin zehirli bir toksik maddesi olduğunu bildiren Prof. Dr. İlhan Sabuncu, şöyle devam etti 
     ''İnsanlar için bu toksik madde zayıflatılmış ve dozu ayarlanmıştır. Hiçbir zehirleme yapmamaktadır. Lokal olarak uygulanmaktadır. Özellikle avuç içinde uygulanmaktadır. Bu uygulamanın yan etkisi kasları kısmi felce uğratması ve bir miktar kavrama zorluğu çekilmesidir. Botox enjeksiyon şeklinde uygulanır. Kişiye uygulamadan önce etkileri söylenir. Botox tedavisi kesinlikle ömür boyu sürmez. Vücut, antikor üreterek felce uğramış hücreleri 5-6 ayda işlevini tekrar kazandırır.'' Prof. Dr. İlhan Sabuncu, botox tedavisini sınava girerken heyecanlanan öğrencilerin terleyen avuçları için de kullandıklarını belirterek, özellikle avuç içinde aşırı terleme gözüken kişilerin kalem tutamadığını, bu nedenle botox tedavisine başvurduklarını kaydetti. 
     
</TEXT>
</DOC>
