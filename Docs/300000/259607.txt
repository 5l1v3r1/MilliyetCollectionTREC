<DOC>
<DOCNO> 259607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur23.html </URL>
<DATE> 2004/07/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Makinistlerin avukatı Kaza süratten kaynaklanmadı 
</HEADLINE>
<TEXT>

     Sakarya'nın Pamukova İlçesi yakınlarında meydana gelen tren kazasının ardından tutuklanan 2 makinist ile tren şefinin avukatı Mustafa Kıvanç, kazanın süratten kaynaklanmadığını iddia etti. 
     Kırıkkale Barosu avukatlarından Kıvanç, düzenlediği basın toplantısında, kazanın ardından tutuklanan makinistler Fikret Karabulut ve Recep Sönmez ile tren şefi Köksal Coşkun'u Geyve Cezaevi'nde ziyaret ederek, savunmalarını üstlendiğini söyledi. 
     Cumhuriyet Savcılığı tarafından davanın açılmasıyla birlikte müvekkillerinin ifadesi doğrultusunda savunma hazırlayacağını söyleyen Kıvanç, kazanın süratten kaynaklanmadığını savundu. 
     Kıvanç, olay yeriyle ilgili yabancı ülkelerden gelen uzmanların vereceği raporun 'genel bir rapor' olacağını belirterek, ''Yerel bilirkişilerin vereceği raporun dikkate alınması gerekir. Bilirkişiler, raporlarını ne kadar önce verirlerse, dava da ona göre erken açılır'' diye konuştu. 
     Kıvanç, ''delillerin karartılması'' yönündeki tartışmalara da değinerek, ''Olay yerindeki deliller, güvenlik güçlerinden önce olay yerine müdahale eden sivil kişiler tarafından bilmeyerek karartılmıştır'' şeklinde konuştu. 
     
</TEXT>
</DOC>
