<DOC>
<DOCNO> 291548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur43.html </URL>
<DATE> 2004/11/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gökhan Özen'in avukatı Bu gençler tökezleyen at gibiler, lütfen affedin 
</HEADLINE>
<TEXT>

     Şarkıcı Gökhan Özen ve diğer 4 sanığın, Kadıköy'de kuaför Mehmet Gülsüm'ü dövdükleri iddiasıyla yargılanmalarına devam edildi. 
     Kadıköy 2. Ağır Ceza Mahkemesi'ndeki duruşmaya, tutuklu sanıklar Kartal Gümüş, Oğuz Aşkar ve Yaşar Kuş ile geçen celse tahliye olan Gökhan Özen ve Baykal Gümüş katıldı. 
     Duruşmada söz alan Gökhan Özen'in avukatı Muhittin Yüzüak, diğer sanıkların da avukatlığını üstlendiğini, ancak henüz vekaletnamelerini almadığını söyledi. 
     Gökhan Özen ve arkadaşlarının bir hata yaptıklarını ifade eden Yüzüak, ''Zaten mağdur olan Mehmet Gülsüm, şikayetini geri aldı. Tutukluluğu devam eden bu insanlar daha çok genç. Yarışta tökezleyen birer at gibiler. Lütfen bunları affedin. Zaten 3 aydır süren bu davada cezalarını yeterince çekip alacakları dersi aldılar'' dedi. 
     Duruşmada söz alan tutuklu 3 sanık da, tahliye talebinde bulundu. 
     Cumhuriyet Savcısı Halit Ulaş ise suçun vasıf ve mahiyeti, delil durumu, tutuklama tarihleri dikkate alınarak sanıkların tahliye taleplerinin reddedilmesi gerektiğini bildirdi. 
     Sanıkların tahliye taleplerini reddeden mahkeme heyeti, savcılığın esas hakkındaki görüşünü hazırlaması amacıyla duruşmayı erteledi. 
     Kadıköy Cumhuriyet Savcılığı'nca hazırlanan iddianamede, sanıkların ''müessir fiil'' ve ''darp'' suçlarından 12 yıla kadar ağır cezasına çarptırılmaları isteniyor. 
     
</TEXT>
</DOC>
