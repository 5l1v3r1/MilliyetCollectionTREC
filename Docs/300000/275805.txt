<DOC>
<DOCNO> 275805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/spo02.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı bir ders oldu 
</HEADLINE>
<TEXT>


Fenerbahçe Teknik Direktörü Daum, Manchester'ın her pozisyonu değerlendirdiğini söyledi, "Biz de yakaladıklarımızı gole çevirebilsek, maç 6-5 bitecekti" diye konuştu 

CÜNEYT KARAKAYA 


'Pes etmedik ama...' 
CHRİSTOPH Daum, Manchester United karşılaşmasının çok değişik geçtiğini belirtti, rakibin en küçük zaafı değerlendirdiğini vurguladı. Maçın ilk anlarında rakibin temposuna karşılık veremediklerini söyleyen Alman hoca, "Devre arasında maçı lehimize çevirmeyi amaçlamıştık. Nitekim çıkıp golü bulduk. Ardından frikikten golü yedik, yine pes etmedik. Ama yine gol atmayı başardık" dedi. 

'Yüzde 100 başarı' 
MANCHESTER'IN, girdiği pozisyonların yüzde 100'e yakınını gole çevirdiğini ifade eden Daum, Fenerbahçe'nin Avrupa'da daha hızlı düşünüp, taktiği daha hızlı uygulaması gerektiğini savundu. Bu skorun ve futbolun kendileri için acı bir ders olduğunu vurgulayan Alman teknik adam, "Bundan sonra hem uluslararası alanda, hem de ligde, bu dersleri lehimize çevirmek için çabalayacağız" diye konuştu. 

'İnanılmaz diyeceklerdi' 
İLK olarak kendi yaptığı hataları sorgulayacağını ifade eden Fenerbahçe Teknik Direktörü, "Bakıldığı zaman sonuç tabii ki farklı. Ancak biz de pozisyonları değerlendirebilseydik, maç 6-5 bitecekti. O zaman herkes 'inanılmaz' diyecekti. Fakat bizim de pas, pozisyon ve bireysel hatalarımız oldu" diye konuştu. Daum, Alex'ten Gençlerbirliği maçındaki gibi sonucu etkilemesini beklediğini söyledi. 

İki farklı sistem 
MAÇA ilk başladıklarında defansın ortasında üçlü savunma oluşturduklarına dikkat çeken Daum, "İlk olarak amacımız gol yememekti. Ama bunu başaramadık. Bir de tam tersini düşünüyorum, ikinci yarıda da dörtlü defansla oynadık, yine üç gol yedik" ifadesini kullandı. Alman çalıştırıcı, bu sezon ilk kez görev verdiği Fatih için şunları söyledi "Cezalı Servet'in yerine birini seçmem gerekiyordu, Fatih'i tercih ettim." 

Ferguson keyifli 

Sir'den Rooney'e övgü 
MANCHESTER United Teknik Direktörü Alex Ferguson, Fenerbahçe karşısında bu kadar farklı bir skor elde edeceklerini tahmin etmediğini, ancak genç yıldız Wayne Rooney'nin yeteneğiyle farklı galibiyetin mimarı olduğunu söyledi. Sir Ferguson, "Erken bulduğumuz goller bizi rahatlattı ve rakibimizin de dengesini bozdu. Kötü başladığımız Premier Lig'deki çıkışımızı, Şampiyonlar Ligi'nde de sürdürmemiz moralimizi iyice yükseltti" diye konuştu. 

'10 puan toplamalıyız' 
27 milyon sterline transfer olduğu Manchester United'taki ilk maçında üç golle hat - trick yapan Rooney'e de övgüler yağdıran Ferguson, "Muhteşem bir performans gösterdi. Herkes bu çocuğun ne kadar yetenekli olduğunu gördü. Son 25 dakikada yoruldu ama zaten görevini yapmıştı" diye konuştu. 8 yıl önceki yenilgiyi unuttuğunu söyleyen Ferguson, grubu geçmek için 10 puan toplamak gerektiğini söyledi, "İstanbul'a kadar bu puanı toplamalıyız' dedi. 

Kuş uçurmadılar 

Türk ve İngiliz taraftarlar arasında yaşanan gerilimden korkan Ada polisi dün yoğun önlemler aldı. Stat çevresinde herkes didik didik arandı, atlı polisler sürekli devriye gezdi 

YUSUF DURSUN 

Tatsızlık çıkmadı 
TÜRK takımları ile İngiliz temsilcileri arasında son yıllarda yaşanan gerilim dün İngiliz polisini alarma geçirdi. Manchester'da maç öncesinde ve sonrasında sıkı güvenlik önlemleri alındı. Atlı polisler şehir merkezinde devriye gezerken, taraftarların üzeri sık sık arandı. Bu arada fazla alkol aldığı tespit edilen İngilizler'in tribünlere girmesine izin verilmedi. 

Skor iddiası 
İNGİLİZ polisinin tüm önlemlerine karşın iki takım taraftarları sık sık şehir merkezinde karşı karşıya geldi. Ancak fanatiklerin olmaması nedeniyle gergin bir olay yaşanmazken, karşılıklı skor esprileri yapıldı. Bu arada Manchester United Kulübü, Fenerbahçeli taraftarların tribünlere gireceği kapılara taraftarları selamlayan yazılar asarak centilmenlik yaptı. 


</TEXT>
</DOC>
