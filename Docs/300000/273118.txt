<DOC>
<DOCNO> 273118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko02.html </URL>
<DATE> 2004/09/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hazine bu hafta 3 ihale düzenleyecek 
</HEADLINE>
<TEXT>

     Hazine bu hafta, biri bono ikisi tahvil olmak üzere 3 ihale düzenleyecek. 
     Hazine ilk olarak yarın, 196 gün vadeli Türk Lirası cinsinden iskontolu Hazine bonosu ihalesi yapacak. 
     Bu ihalede satılacak kağıtların ihracı 22 Eylül Çarşamba günü yapılırken, geri ödeme tarihi 6 Nisan 2005 olarak belirlendi. 
     
     SALI GÜNÜ İKİ İHALE 
     Hazine, 21 Eylül Salı günü ise 567 gün vadeli Türk Lirası cinsinden iskontolu devlet tahvili ile 3 ayda bir değişken faiz ödemeli Türk Lirası cinsinden tahvil ihaleleri yerine getirecek. 
     567 gün vadeli Türk Lirası cinsinden iskontolu Devlet Tahvili ihalesinde satılacak kağıtların ihracı 22 Eylül Çarşamba günü yapılırken, geri ödeme tarihi 12 Nisan 2006 olarak belirlendi. 
     Aynı gün, 3 ayda bir değişken faiz ödemeli Türk Lirası cinsinden tahvil ihalesi yapılacak. Söz konusu kağıt yine 22 Eylül tarihinde ihraç edilirken, geri ödemesi 13 Eylül 2006 tarihinde yerine getirilecek. 
     Üç ayda bir değişken faiz ödemeli Türk Lirası cinsinden Devlet Tahvilinin ilk kupon ödemesi 15 Aralık 2004 tarihinde yapılacak. Kupon ödemesine esas teşkil edecek faiz oranı, 15 Eylül 2004 valör tarihli olarak gerçekleştirilmiş olan 91 gün vadeli referans bono ihalesinde oluşan dönem faizi ile Hazine'ce uygulanacak yüzde 1,5 ek getiriden oluşacak. 
     Bu kapsamda, söz konusu tahvilin ilk kupon dönemi, kırık vadeli 84 gün olacak. 
     Hazine en son 14 Eylül Salı günü, 91 gün vadeli Türk Lirası cinsinden iskontolu referans bono ihalesi düzenlemişti. 
     İhaleye nominal 2 katrilyon 675.8 trilyon lira teklif gelirken nominal satış 1 katrilyon 494.4 trilyon lira, net satış 1 katrilyon 426 trilyon lira olarak gerçekleşmişti. İhalede basit faiz yüzde 19.18, bileşik faiz de yüzde 20.61 olmuştu. 
     
     BU HAFTA 6.8 KATRİLYON LİRALIK ÖDEME VAR 
     Hazine bu hafta, Eylül ayının en büyük iç borç ödemesi olan 6 katrilyon 44 trilyon lirası piyasaya olmak üzere, toplam 6 katrilyon 797 trilyon lira iç borç ödemesi yapacak. 
     Hazine bu hafta ayrıca, 65.8 milyon dolar dış borç ödemesi yerine getirecek. 
     
</TEXT>
</DOC>
