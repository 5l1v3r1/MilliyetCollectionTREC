<DOC>
<DOCNO> 257686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur11.html </URL>
<DATE> 2004/07/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kazada sayı çelişkisi... 
</HEADLINE>
<TEXT>

     Hızlandırılmış tren kazasında kamu kuruluşları arasında yaşanan panik ve koordinasyonsuzluk yaşamını yitiren yolcularla ilgili sayılarda büyük farkların ortaya çıkmasına neden oldu. 
     İlk aşamada yaşamını yitiren yolcuların sayısı 14 olarak açıklandı. Bilecik Valisi Ayhan Çevik bir ara ölü sayısının 50-70 arasında olabileceğini bildirdi. Gecenin en farklı sayısını ise Sağlık Bakanlığı Müsteşarı Necdet Ünüvar ifade etti. Ünüvar'ın 128 ölü olduğuna ilişkin açıklamalarını yaşamını yitirenlerin sayısının 139'a kadar çıktığına ilişkin açıklamalar izledi. Gecenin ilerleyen saatlerinde Sağlık Bakanlığı ölü sayısını 37 olarak açıklarken TCDD bünyesinde kurulan Kriz Merkezi sayının 36 olduğunu duyurdu. Bilecik Valisi Ayhan Çevik ise 00.40 itibariyle ölü sayısını 36, yaralı sayısını 62, sağ kurtulan sayısını ise 45 olarak açıkladı. 
     
     BAŞBAKAN KRİZ MERKEZİNİ DİKKATE ALIN 

     Başbakan Recep Tayyip Erdoğan, Sakarya'da meydana gelen hızlı tren kazasındaki ölü ve yaralı sayısıyla ilgili açıklanan çelişkili rakamlar üzerine, bu konuda Başbakanlık Kriz Merkezi'nin dikkate alınmasını istedi. 
     Başbakan Erdoğan, Mekece Köyü'nde yaptığı incelemelerle ilgili olarak gazetecilere, "Son durum şu ana kadar çevredeki tüm hastanelerimizdeki ex ölü sayısı 36 ve yine çevredeki hastanelerde olan yaralı sayısı son verilen rakam 79. Bu 01.00 itibariyle, ancak kaza yerinden ayrılan vatandaşlarımızın olduğu da biliniyor. Tüm milletimizin başı sağolsun. Hayatını kaybedenlere rahmet, yakınlarına sabırlar diliyorum" açıklamasında bulundu. 
     Başbakan Erdoğan, Pamukova Devlet Hastanesi'ni ziyareti sonrasında yaptığı açıklamada ise, kazada 36 kişinin yaşamını yitirdiği, 55 yaralının bulunduğu Başbakanlık Kri Merkezi açıklaması dışındaki diğer açıklamaların dikkate alınmamasını istedi. 

     
</TEXT>
</DOC>
