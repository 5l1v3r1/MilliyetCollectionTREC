<DOC>
<DOCNO> 278781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/ekonomi/aeko.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı AB sinyaliyle yatırım atağına kalktı 
</HEADLINE>
<TEXT>


Sabancı Holding'in başına geçtikten sonra ilk temelini Kayseri'deki çimento tesisiyle atan Güler Sabancı, özelleştirme ve Telsim de dahil TMSF'nin elindeki şirketlerle ilgilendiklerini söyledi 

Murat Öğütcen - Kayseri 

Önceki gün DupontSA'daki yabancı ortağının yüzde 50 hissesini 108 milyon dolara alacağını açıklayan Sabancı Holding dün de Kayseri'de 30 milyon dolarlık çimento tesisi temeli attı. 
Güler Sabancı, Sabancı Holding Yönetim Kurulu Başkanlığı'nı üstlendikten sonra ilk temel ama törenini baba ocağı Kayseri'de düzenledi. Sabancı, büyük bütçeli yatırımlar için biraz da AB Komisyonu'nun Türkiye ile tam üyelik müzakerelerine başlanmasını tavsiye eden İlerleme Raporu'nun açıklanmasını beklediklerini belirterek, şöyle konuştu 
"2005'te ana sektörlerimizde büyümeye devam edeceğiz. Özelleştirme ve Tasarruf Mevduatı Sigorta Fonu'ndaki TMSF şirketlerin satışları var. Onlara da bakacağız. 17 Aralık'tan sonra Türkiye daha iyi bir yola girecek. Enflasyon düşüşü sürecek, faizler düşecek, biz de istihdam için yeni tesisler açacağız." Sabancı, "Telsim'e talip olacak mısınız " sorusuna da "Telsim'le herkes ilgili. Biz de ilgiliyiz. Zaten bakıyorsunuz ki Türkiye'de herkes her şeyle ilgili" yanıtını verdi. Sabancı'nın Uzanlar'ın çimento fabrikalarıyla ilgilendiği de biliniyor. 

9 ayda 4 bin 500 yeni işçi alındı 
Sabancı, ocak - şubat gibi Maltepe Carrefour'un açılışını Carrefour'un Dünya Başkanı Daniel Bernard ile beraber yapacaklarını da açıkladı. 
Hükümetin IMF ile imzalayacağı üç yıllık anlaşmanın ekonomik ve siyasi istikrarın korunması için olmazsa olmaz bir şart olduğunu belirten Sabancı, grup başkanlıklarından da üç yıllık programlar istediklerini söyledi. 2004 yılının ilk 9 ayında 4 bin 500 kişiyi işe aldıklarını kaydeden Sabancı, toplam çalışan sayısının da 37 bini bulduğunu ifade etti. 

'Kalkınmada yükseliş dönemi' Temel atma törenine katılan Dışişleri Bakanı Abdullah Gül, büyük ülkelerin AB'ye girişinin hep zor olduğunu, bu nedenle Türkiye'nin müzakere sürecinin de uzun olacağını söyledi. Gül şöyle konuştu "Bu süreç boş yıllar olmayacak. Önümüzdeki yıllar kalkınma hamlesinin yapıldığı yıllar olacak. Bu kalkınma ve refahtaki yükseliş herkes tarafından fark edilecek." 

Hedef beyaz çimentoda dünya devi olmak Sabancı Holding, Kayseri'deki Çimsa fabrikasını entegre tesis haline getirecek 30 milyon dolarlık yatırımın temelini attı. Grup 2007'de bu fabrikada 45 milyon dolarlık ilave bir yatırımla, beyaz çimento üretimi konusunda, dünya liginde liderliğe soyunacak. 
Sabancı Holding Çimento Grup Başkanı Erhan Kamışlı, "1992 yılında 25 milyon dolarlık Kayseri Çimsa tesisini kurduk. Şimdi 30 milyon dolarlık yatırımla, tesisin ikinci ayağının temelini atıyoruz. Yatırımın üçüncü bölümü ise 2007 yılında gerçekleşecek. Böylece toplam 100 milyon dolarlık bir yatırımla üç yıl sonra bu tesiste beyaz çimento üretme imkanına sahip olacağız. Böylece 1.6 milyon ton üretim kapasitesine sahip olacağız" diye konuştu. Çimsa'nın yatırımı 120 kişiye istihdam olanağı sağlayacak. 

'Gücüm, grubun başarısından geliyor' Geçtiğimiz hafta Fortune dergisi tarafından dünyanın en güçlü 50 kadını arasında 20. sırada gösterilen Güler Sabancı, bu gelişmeyi şöyle değerlendirdi "Ben gücü başarılı olarak tarif ediyorum. Bu başarının arkasında da büyük ve başarılı bir grubun başkanı olmak var. Sabancı Holding'in başarısı benim gücüm demek." Sabancı, başkanlık koltuğuna oturduktan sonra, en çok zorlandığı konunun, amcası Sakıp Sabancı'nın yokluğu olduğunu vurguladı. 

'AB ekibi kurulurken parti ayrımı olmasın' KAYSERİ DHA 
Temel atma töreni öncesinde gazetecilerin sorularını yanıtlayan Güler Sabancı hükümeti Avrupa ile yakınlaşma yolunda attığı adım nedeniyle kutlayarak, şöyle konuştu "Avrupa ile yakınlaşma yolunda atılan olumlu adımlar nedeniyle başta Sayın Başbakanımız, Dışişleri Bakanımız olmak üzere hükümeti ve bütün ilgilileri kutluyorum. Gerek uyum yasalarının çkarılmasında, gerekse yabancı devlet ve hükümet başkanları ile sıcak ve samimi ilişkiler kurulmasındaki çabalarından dolayı da kutluyorum. Ancak, daha yolun başında olduğumuzun bilincinde olarak, ekipler ve ihtisas komisyonları kurulurken, seçilecek olanların partilerine göre değil, bilgi, deneyim ve tecrübelerine göre tespit edilmesinde, gerektiğinde özel sektörden de yetişmiş elemanlardan istifade edilmesinde fayda umduğumun altını çizmek istiyorum." 


</TEXT>
</DOC>
