<DOC>
<DOCNO> 270504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas09.html </URL>
<DATE> 2004/09/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Diyet furyası çocukları da sardı... 
</HEADLINE>
<TEXT>

     Türkiye Diyetisyenler Derneği Yönetim Kurulu üyesi uzman diyetisyen Dilara Koçak, diyete başlama yaşının çok düştüğüne işaret ederek, ''12-13 yaşındaki çocuklar gazete sayfaları, dergilerden koparılmış diyetleri yapıyorlar. Bu çok tehlikeli'' dedi. 
     Koçak, AA muhabirine yaptığı açıklamada, ergenlik yani büyüme ve gelişmenin tamamlanmadığı dönemde diyet programı yazmadıklarını belirtti. Ancak bu yaştaki çocukların kendilerini arkadaşları ya da ''lolita'' denilen mankenlerle karşılaştırdıklarını kaydeden Koçak, şunları söyledi 
     ''Onlar gibi olamadıkları zaman ya yediklerini çıkarma olarak bilinen 'bulumia' ya da beslenmeyi reddetme ve bu nedenle aşırı kilo kaybına uğrama olarak tanımlanan 'anoreksiya' adlı yeme bozukluklarına yakalanabiliyorlar. Ya da etraftan duydukları ilaç ve takviyeleri kullanabiliyorlar. Diyete başlama yaşı çok düştü. 12-13 yaşındaki çocuklar gazete sayfaları, dergilerden koparılmış diyetleri yapıyorlar. Bunları birbirlerine veriyorlar. Bu çok tehlikeli. Bu yaşta diyete başlamak çocuğun büyüme ve gelişmesini engeller, eksik beslenmesine neden olur.'' Çocukları bu durumda olan aileleri bir beslenme ve diyet uzmanına gitmeyi öneren Koçak, ''Biz bu yaştakilere doğru beslenmeyi anlatıyoruz. Doğru protein ve kalsiyumu almasını, karbonhidratı dengeli tüketmesini, meyve ve sebze yemesini ve spor yapmasını öneriyoruz. Bunu yaparken de diyet günlüğü tutmasını hedefliyoruz'' diye konuştu. 
     Her insanın farklı metabolizması olduğunu kaydeden Koçak, ailelerin yemeği ödül veya ceza şeklinde bir baskı unsuru olarak kullanmamaları gerektiğini ifade etti. 
     Ailelerin bazı yiyecekleri yasaklamak yerine miktarını ayarlamalarını öneren Dilara Koçak, ''Çocuğa şunu öğretin diyoruz evet biz bugün hamburger yemeğe gidiyoruz ama sabah sütünü içeceksin. Akşama mutlaka sebze yemeği yiyeceksin. Öğlen de meyve . O çerçeveyi çocuğa öğretmek lazım'' dedi. 
     
</TEXT>
</DOC>
