<DOC>
<DOCNO> 284221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/dunya/axdun01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye teşekkürler 
</HEADLINE>
<TEXT>



Filistin Devlet Başkanı Yaser Arafat, dün akşam kendisini telefonla arayan Türkiye'nin Kudüs Başkonsolosu Hüseyin Avni Bıçaklı'ya "Sağlığım iyi, küçük bir rahatsızlık geçirdim, önemli değil ayaktayım" dedi. 
Türkiye Cumhuriyeti'nin 81. kuruluş yıldönümü nedeniyle dün Kudüs'te bir resepsiyon veren Başkonsolos Bıçaklı, resepsiyonda Arafat'ı telefonla aradı. Arafat'la konuşan Bıçaklı, Filistin liderinin, kendisine "sağlığının iyi olduğunu, küçük bir rahatsızlık geçirdiğini ve ayakta olduğunu" söylediğini iletti. Arafat ayrıca, Dışişleri Bakanı Abdullah Gül'ün de kendini arayarak, hem Başbakan Recep Tayyip Erdoğan adına, hem de kendi adına geçmiş olsun dileklerini ilettiğini söyledi. Arafat, "Size, Başbakanınıza, Dışişleri Bakanınıza ve Türk milletine çok teşekkür ediyorum" dedi. 
Yaser Arafat'ın yanında bulunan eşi Süha Arafat da, "Ramallah'a yeni geldim, dün önceki gün ve bugün dün hep aramışsınız teşekkür ediyoruz" dedi. Süha Arafat, bugün Fransa Cumhurbaşkanı Jacques Chirac'ın göndereceği uçakla Paris'e gideceklerini söyledi. 
Filistin Başbakanı Ahmed Kurey de, Bıçaklı'ya, şu anda Türkiye'den bir taleplerinin olmadığını, ancak bir şey gerekirse mutlaka arayacaklarını belirtti. 


</TEXT>
</DOC>
