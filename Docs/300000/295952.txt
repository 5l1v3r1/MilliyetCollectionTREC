<DOC>
<DOCNO> 295952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo27.html </URL>
<DATE> 2004/12/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Adana'da sporun çöküşü... 
</HEADLINE>
<TEXT>

     Adana'da ekonomik sıkıntı yanında ilgisizlikten dolayı kentin futbolda öne çıkan tarihi kulüpleri Adanaspor ve Adana Demirspor ile basketbolda geçen sezonun flaş takımı Botaş Spor sıkıntılı günler geçiriyor. 
     Birinci Süper Lig'de uzun yıllar mücadele eden Adanaspor, ekonomik çıkmaza girdiği 1996 yılında kulüp başkanı Gündüz Tekin Onay'ın girişimleriyle Uzanlar Grubu'na devredildi. Hakan Uzan, Hasan Pilav ve Çağdaş Ergin'in çabalarıyla Gençlik ve Spor Genel Müdürlüğü'nden 49 yıllığına kiralanan 5 Ocak Stadı'nı UEFA standartlarına uygun hale getirdi. 
     Turuncu-Beyazlı takım 2001-2002 sezonunda Teknik Direktör Bahri Kaya'nın yönetiminde yeniden Birinci Süper Lig'e yükseldi. Bir sonraki sezon Yılmaz Vural ve Ahmet Ziya Yüce'nin teknik direktörlüğü döneminde 2. Lig A Kategorisi'ne düşen takım, daha sonra maddi ve manevi sıkıntılar yaşamaya başladı. 
     Adanaspor'un kötü sonuçlar alması ve ilgisizlik nedeniyle teknik direktör Ahmet Ziya Yüce görevinden istifa etti. Takımın başına altyapı sorumlusu Eyüp Arın getirildi. Futbolculardan Ümit Erbay ile Vural, transfer taksitlerini ve biriken paralarını alamadıkları gerekçesiyle antrenmana çıkmadıkları gibi kenti de terkettiler. 
     15 haftadır galibiyet yüzü göremeyen Turuncu-Beyazlı ekibin maliye ve diğer kurumlara 6 trilyon lira borcu olduğu, futbolcu ve çalışanlara para ödenmediği gerekçesiyle ligin 2. yarısında faaliyetini durdurma noktasına geldiği belirtildi. Adana Büyükşehir Belediye Başkanı Aytaç Durak, AK Parti İl Başkanı Abdullah Doğru ile oda ve sivil toplum örgütleri temsilcilerinin çabalarıyla TMSF'nin el koyması girişimlerinden de sonuç alınamadı. 
     Daha önceleri Devlet Demiryolları bünyesinde kurulan ve 1940 yılında gençlik kulübü olan tarihi Adana Demirspor da uzun yıllar Birinci Lig'de önemli başarılara imza attı. En son 1995-1996 sezonunda İkinci Lig'e düşen takım, 2000-2001 sezonunda teknik direktör Ercan Albay'ın yönetiminde A Kategorisi'ne yükseldi. 
     Son 2 yıldır maddi ve manevi yönden ayrıca yönetim ve otorite boşluğundan B Kategorisine düşen mavi-lacivertli takım, bir türlü çıkış yakalayamadı. 
     Hafta sonu olağanüstü kongresini yapacak olan kulübe sahip çıkan olmadığı gibi, sporcu ve kulüp çalışanlarının aylardır para alamadıkları için huzursuzluk yaşadıkları öğrenildi. 
     
     BOTAŞ SPOR'DE ESKİ HEYECAN YOK 
     1984 yılında Yumurtalık Boru Hattı'nda görevli personelin ve çocuklarının spor yapması için kurulan BOTAŞ Spor, kısa zaman içinde defalarca Türkiye Ligi Şampiyonluğu, Cumhurbaşkanlığı Kupası, Türkiye Kupası ve Liliana Ronchetti Avrupa Kupası'nda final oynama başarısını gösterdi. Kulüp, Genel Müdürlüğün tasarruf genelgesi nedeniyle bu sezon genç takım oyuncuları yanında bin dolar transferle oynayan vasıfsız 2 ABD'li oyuncuyla ligi sürdürmeye çalışıyor. 
     Ligde yaptığı 8 karşılaşmada sadece Bolu Orim Camspor'u yenmeyi başaran BOTAŞ Spor'un zaman zaman Adana'dan, Ankara'ya taşınmasının gündeme getirilmesi de Adana'da bulunan yönetici, teknik kadro ve sporcular arasında üzüntüyle karşılanıyor. 
     
</TEXT>
</DOC>
