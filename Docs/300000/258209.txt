<DOC>
<DOCNO> 258209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun28.html </URL>
<DATE> 2004/07/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Darfur'da insani kriz sürüyor, binlerce kişi ölebilir 
</HEADLINE>
<TEXT>

     Sudan'da insani krizin yaşandığı Darfur bölgesindeki isyancı gruplardan Sudan Kurtuluş Hareketi, hükümet nisan ayında imzalanan ateşkes anlaşmasına uyuncaya kadar yeni müzakerelere girmeyeceğini açıkladı. 
     Hareket yetkilisi Adam Ali Şogar, herhangi bir yerde görüşmeye razı olduklarını, ancak 8 Nisan'da kabul ettikleri anlaşma yürürlüğe girenceye kadar siyasi görüşmelere başlamaya istekli olmadıklarını ssöyledi. 
     Bölgedeki diğer isyancı grup Adalet ve Eşitlik Hareketi de dün benzer bir açıklama yapmıştı. Taraflar arasında nisanda varılan anlaşma, ateşkesi ve bunu denetlemek için bağımsız bir gözlemci grubun oluşmasını öngörüyor. 
     Öte yandan BM Genel Sekreteri Kofi Annan'ın, Sudan ve Fildişi Kıyısı'yla ilgili barış girişimleri çerçevesinde, Nijerya Devlet Başkanı Olusegun Obasanjo ve diğer Afrika liderleriyle perşembe günü görüşeceği bildirildi. 
     Obasanjo'nun sözcüsü Remi Oyo, görüşmelerin Gana'nın başkenti Akra'da yapılacağını söyledi. 
     
     Binlerce kişi ölebilir 
     Sınır Tanımayan Doktorlar örgütü, Sudan'ın Darfur bölgesindeki insani krize müdahalenin çok yavaş ve az olması nedeniyle binlerce kişinin ölüm riski altında olduğunu açıkladı. 
     Sınır Tanımayan Doktorlar Örgütü Başkanı Rowan Gillies, bölgede yardım çalışmalarının çok yavaş yürütüldüğünü ve hala yeterli olmadığını kaydederek, ''Bu insanlar için çok acil ve büyük yardım gerekiyor'' dedi. 
     Gillies, bölgeye 1 ay süren ziyareti sonrası yaptığı açıklamada, kamplarda çok sayıda çocuğun solunum yolları enfeksiyonları nedeniyle öldüğünü, salgınlar ve yetersiz beslenme nedeniyle ölü sayısının çok yüksek rakamları bulabileceğini kaydetti. 
     Durumun aciliyetinin anlaşılmadığını vurgulayan Gillies, bölgede çok büyük bir insani kriz olduğunu ve yağmur mevsiminin başlamasıyla koşulların daha da zorlaşacağını söyledi. 
     
</TEXT>
</DOC>
