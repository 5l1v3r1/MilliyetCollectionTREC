<DOC>
<DOCNO> 268317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/siyaset/siy01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Özkaya tedavi görüyor 
</HEADLINE>
<TEXT>


Yargıtay Başkanı Eraslan Özkaya, kalp rahatsızlığı nedeniyle Gülhane Askeri Tıp Akademisi'nde tedaviye alındı. Özkaya'nın sağlık durumunun iyi olduğu belirtildi 

ANKARA Milliyet 


MİT görevlisi Kaşif Kozinoğlu'na Alaattin Çakıcı dosyası hakkında bilgi verdiğinin açığa çıkmasıyla sıkıntılı günler yaşayan Yargıtay Başkanı Eraslan Özkaya, kalp rahatsızlığı nedeniyle Gülhane Askeri Tıp Akademisi'nde GATA tedaviye alındı. Adli yıl açılışına katılmamak için sağlık sorunlarını gerekçe göstererek 20 günlük rapor alan Özkaya'nın sağlık durumunun iyi olduğu belirtildi. 
Yoğun bakıma alınmayan Özkaya'nın tedavisini rahat biçimde sürdürülmesi için hastaneye yatırıldığı, birkaç gün daha hastanede kalacağı ifade edildi. 
4 yıl önce by-pass olan Özkaya'nın, rapor almadan bir süre önce kalbinde sıkışma yaşadığı, bu nedenle tedavi göreceği bildirilmişti. Geçen hafta GATA'dan muayene için randevu alan Özkaya, önceki gün hastaneye yattı. Ameliyattan sonra kullandığı ilaçların değiştirilmesi için genel muayeneden geçmesi gereken Özkaya'ya, kalp, damar ve yüksek tansiyon şik yetleriyle ilgili genel tetkikler uygulandığı bildirildi. 
GATA'nın "general katı" olarak nitelendirilen katında özel bir odada kaldığı öğrenilen Özkaya'nın, kalbinde ikinci bir sıkışma ihtimali görülmesi halinde, ameliyat edilebileceği kaydedildi. 
Hakkındaki iddiaların açığa çıkmasının ardından adli yıl açılışında konuşma yapıp yapmayacağı tartışma konusu olan Özkaya, geçen cuma 20 günlük doktor raporu alarak tartışmaları noktalamıştı. 


</TEXT>
</DOC>
