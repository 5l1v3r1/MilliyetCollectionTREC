<DOC>
<DOCNO> 292363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko36.html </URL>
<DATE> 2004/11/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüzmen Tunus'tan döndü İhracatımız için önemli bir pazar doğdu... 
</HEADLINE>
<TEXT>

     Devlet Bakanı Kürşad Tüzmen, Tunus ile imzaladıkları serbest ticaret anlaşmasının getireceği avantajlar ve işadamlarının iş görüşmeleri sonucunda, Türkiye'nin özellikle tekstil hammaddeleri ihracatında önemli bir pazarın doğduğunu bildirdi. 
     Tunus'taki temaslarının ardından Atatürk Havalimanı'nda bir basın toplantısı düzenleyen Tüzmen, milletvekilleri ile tekstil konfeksiyon, otomotiv, gıda, inşaat, makine, taşımacılık, ambalaj sektörlerini temsil eden 80 kişilik bir heyetle 24-25 Kasım tarihlerinde Tunus'ta resmi temaslarda bulunduğunu hatırlattı. 
     Ziyaretinin en önemli ayaklarından birini, Türkiye ile Tunus arasında serbest ticaret alanı tesis eden ortaklık anlaşmasının imzalanmasının oluşturduğunu vurgulayan Tüzmen, anlaşmanın, bu yıl Türkiye-Fas Serbest Ticaret Anlaşması'ndan sonra Kuzey Afrika ülkeleriyle imzaladıkları ikinci serbest ticaret anlaşması olduğunu ifade etti. 
     Tüzmen, Türkiye-Tunus anlaşmasıyla iki ülke arasında 9 yılı aşmayan bir geçiş döneminin sonunda serbest ticaret alanının oluşturulacağını belirterek, bu bağlamda Türkiye'nin, Tunus menşeli sanayi mallarının Türkiye'ye ithalatında gümrük vergilerini anlaşmanın yürürlüğe girmesiyle sıfırlayacağını kaydetti. 
     Tunus tarafının da, Türk menşeli bir kısım sanayi mallarının Tunus'a ithalatında gümrük vergilerini anlaşmanın yürürlüğe girmesiyle, geri kalan önemli bölümünün bir kısmını 7 yılda, kalan kısmını ise 9 yılda sıfırlamayı taahhüt ettiğini anlatan Tüzmen, şöyle dedi 
     ''Anlaşmanın yürürlüğe girmesiyle birlikte ilk etapta Tunus'a yönelik sanayi ürünleri ihracatımızın yaklaşık yüzde 23'lük kısmı gümrük vergilerinden muaf olacak. Bu anlaşma sayesinde Akdeniz'de bir serbest ticaret alanı oluşturuluyor.'' 
     
     TÜRKİYE-TUNUS TİCARET HACMİNDE HEDEF 1 MİLYAR DOLAR 
     Ziyaretleri sırasında, başta tekstil hammaddeleri sektöründe olmak üzere, büyük bir ilgi ve taleple karşılaşan Türk firmalarının 280 Tunuslu firmayla iş görüşmelerinde bulunduğunu söyleyen Tüzmen, şunları kaydetti 
     ''Gerek serbest ticaret anlaşmasının getireceği avantajlar, gerekse ikili iş görüşmelerinin sonuçları dikkate alındığında, ihracatımız açısından özellikle tekstil hammaddeleri sektöründe önemli bir pazar doğdu ve böylelikle önümüzdeki yıllarda ilk aşamada Tunus'a 50 milyon metrelik yani yaklaşık 200 milyon dolarlık kumaş ihracatı gerçekleştirebileceğimiz ortaya çıktı. 
     Tüm sektörleri beraber değerlendirdiğimizde ise 2003 yılı itibariyle 319 milyon dolar olarak gerçekleşen Türkiye-Tunus ticaret hacminin, gelecek yıl yaklaşık 500 milyon dolar seviyesine, ondan sonraki 3 yılda da yaklaşık 1 milyar dolar seviyesine ulaşacağını hesaplıyoruz.'' Tunus Başbakanı ve Tunuslu bakanlarla yaptığı temaslarda ikili ticari ve ekonomik ilişkilerin geliştirilmesi kararlığının Tunus siyasi makamlarınca paylaşıldığını dile getiren Tüzmen, ''Ortaklık anlaşması imzalanmasının ardından oluşacak bu yeni dönemde, karşılıklı yatırım ve ortaklık ilişkilerine de ivme kazandırılması özellikle vurgulanmıştır'' diye konuştu. 
     
     İRANLI BAKANLA GÖRÜŞME 
     Devlet Bakanı Kürşad Tüzmen, basın toplantısı öncesinde, İstanbul'da gerçekleştirilen İSEDAK toplantısı nedeniyle Türkiye'de bulunan İran Ticaret Bakanı Muhammed Şeriatmedari'yle yarım saat süren bir görüşme yaptı. 
     Görüşmeye ilişkin gazetecilerin soruları üzerine Bakan Tüzmen, Şeriatmedari ile 1,5 yıl önce İran'da bir ticaret anlaşması imzaladığını söyledi. 
     Bu ticaret anlaşması çerçevesinde İran'ın sanayi ürünlerinde gümrük vergilerini 5 yıl içerisinde yüzde 4 oranına çekmeyi kabul ettiğini belirten Tüzmen, ''İran şimdi Bizim yılımız Mart'ta başlar diyor. Mart'a kadar bekleyelim... Geçen yıl öyle geçti. Bu sene de artık Bunu başlatın dedik. Onlar da tarım ürünlerinde Siz bize biraz esneklik sağlayın diyorlar. Yani böyle bir anlaşma yapıldıktan sonra, o anlaşmanın yürürlüğe sokulmasıyla ilgili müzakerelerimiz devam ediyor'' diye konuştu. 
     Bakan Tüzmen, İranlı Bakan'a Turkcell ve TAV'la ilgili desteklerini beklediğini söylediğini belirterek, şöyle dedi 
     ''Turkcell ve TAV'ın almış olduğu ihalelerle ilgili olarak, ihalelerin sonuçlanması aşamasında desteklerini, çabalarını beklediğimi söyledim. Onlar da zaten parlamentoya bu konuda bilgiler verildiğini söylediler. Dolayısıyla önümüzdeki günlerde inşallah müspet gelişmeler olacak.'' 
     
</TEXT>
</DOC>
