<DOC>
<DOCNO> 276303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur22.html </URL>
<DATE> 2004/09/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erzincan ve Erzurum'da deprem... 
</HEADLINE>
<TEXT>

     
Erzincan'da hafif şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Erzincan Ilıç'ta, saat 12.42'de, 4.3 büyüklüğünde bir deprem kaydedildi. 
     Erzincan'ın İliç İlçesi Kaymakamı Selami Kapankaya, ''Depremi hissetmedik'' dedi. 
     Kapankaya, AA muhabirine yaptığı açıklamada, merkez üssü İliç, olan ve saat 12.42'de meydana gelen 4.3 büyüklüğündeki depremi hissetmediklerini, deprem haberini televizyondan öğrendiklerini söyledi. 
     Selami Kapankaya, ''Şu ana kadar bize ulaşan bir hasar bildirimi de yok'' diye konuştu. 
     
     ERZURUM'DA ÇOK HAFİF ŞİDDETTE DEPREM 

     Erzurum'da çok hafif şiddette deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, saat 16.37'de merkez üssü Çayköy olan 3.4 büyüklüğünde deprem kaydedildi. 
     
     Bu deprem, büyük İstanbul depremini etkileyen bir deprem değil'' 

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Büyükada'nın yaklaşık 10 kilometre güneybatısında meydana gelen 4.0 büyüklüğündeki depremin, bölgenin olağan deprem aktivitesi içinde değerlendirilmesi gerektiğini bildirdi. 
     Barbarosoğlu, BÜ Deprem Mühendisliği Anabilim Dalı Başkanı Prof. Dr. Mustafa Erdik, Kandilli Rasathanesi Müdür Yardımcısı Doç. Dr. Bilge Siyahi ve Ulusal Deprem İzleme Merkezi Müdürü Dr. Doğan Kalafat, Kandilli Rasathanesi'nde, ortak basın toplantısı düzenledi. 
     Toplantıda, Marmara Denizi'ndeki depremle ilgili basın duyurusunu okuyan Barbarosoğlu, ''Çınarcık çukuru'' olarak tanımlanan bölgedeki depremin hafif şiddette olduğunu belirterek, şöyle devam etti 
     ''Genelde bu büyüklükteki bir deprem herhangi bir yapısal zarara yol açmaz. Bize de herhangi bir yapısal hasar bilgisi gelmedi. Özellikle Anadolu Yakası'nda Kartal, Adalar, Pendik, Tuzla ilçelerinde kuvvetlice hissedilmiştir. Bu deprem, bölgenin olağan deprem aktivitesi içinde değerlendirilmelidir. Marmara Bölgesi'nde yılda büyüklüğü 4'ten fazla yaklaşık 5 deprem meydana gelmektedir.'' Barbarosoğlu, aynı noktada saat 18.51'de 3.2 büyüklüğünde bir artçı sarsıntı kaydedildiğini de açıkladı. 
     
     ''ÖNCÜSÜ, ARTÇISI OLDUĞUNU BİLMİYORUZ'' 

     Prof. Dr. Mustafa Erdik de bu akşamki sarsıntının bir öncü deprem olup olmadığının sorulması üzerine, şöyle konuştu 
     ''Deprem depremdir. Öncüsü, artçısı olduğunu bilmiyoruz. Bu deprem, büyük İstanbul depreminin ne daha önce, ne daha sonra gelmesini etkileyecek bir depremdir. Ama herhangi bir depremin öncüsü mü, artçısı mı olduğunu incelemek için şu anda elimizdeki bilgiler öyle bir çalışmaya müsait değil. Kim diyorsa da hangi bilgilerle, hangi çalışmaya göre yaptığını söylemesi lazım'' Erdik, İstanbullulara bir önerileri olup olmayacağının sorulması üzerine, önerilerinin her zamanki standart öneriler olduğunu ifade ederek, ''Normal hayatlarına devam etsinler. İstanbul, on yıllardır birinci deprem bölgesinde olan bir yerdir. Onun için bu depremin olması ya da olmaması İstanbul'un deprem tehlikesini değiştiren bir unsur değil'' dedi. 
     İstanbul'da deprem olasılığı konusundaki bir soruya da Erdik, şu yanıtı verdi 
     ''Şu anda büyük bir depremin 30 yıl içinde olma ihtimali yüzde 40-50 civarında. Ama bu, 30 yıl içinde deprem olacak anlamına gelmez. Aynı ihtimali önümüzdeki 50-100 yıl için de verebiliriz. Aynı ihtimali yüzde 60-70 olarak 200 yıl için, yüzde 75-80 olarak da 300-400 yıl için de verebilirsiniz.'' 
     
     YAZILI AÇIKLAMA 

     Basın toplantısında dağıtılan yazılı açıklamada da Bolu'ya kadar net olarak izlenen Kuzey Anadolu Fayı'nın KAF İzmit Körfezi'ne kadar uzanıp Marmara çukurlarından geçerek Ganos Fayı'na bağlandığı ve Saroz Körfezi'nden Ege Denizi'ne ulaştığı ifade edildi. 
     Marmara içerisinde KAF'ın davranışı ve fay geometrisi ile deprem oluş özelliklerinin, KAF'ın karada gözlenen net özelliklerinden farklı olduğu kaydedilen açıklamada, şöyle denildi 
     ''Kandilli Rasathanesi ve Deprem Araştırma Enstitüsü tarafından Marmara Denizi etrafında kurulmuş olan Marmara Deprem İzleme Ağı MARNET ve İznik civarındaki İznik Deprem İzleme Ağı İZİNET sayesinde günümüze kadar binlerce deprem kaydedilmiş olup, deniz içinde fayların büyük bir kısmının aktif olduğu ve deprem ürettikleri de bilimsel olarak ortaya konulmuştur.'' 
     
</TEXT>
</DOC>
