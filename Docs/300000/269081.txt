<DOC>
<DOCNO> 269081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas10.html </URL>
<DATE> 2004/09/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Anaokulu'nun masrafı ilköğretimi geçti... 
</HEADLINE>
<TEXT>

     Türk Eğitim-Sen'in araştırmasına göre anaokulu öğrencisinin okul masrafı en az 450 milyon lirayı, ilköğretime yeni kayıt olan öğrencinin masrafı 359 milyon lirayı, ilköğretim 6. sınıf öğrencisinin masrafı 651 milyon lirayı, lise öğrencisinin masrafı ise 641 milyon lirayı buluyor. 
     Türk Eğitim-Sen Genel Başkanı Şuayip Özcan, Samanpazarı'nda bir mağazada düzenlediği basın toplantısında, okul masrafları konusunda yaptıkları araştırma hakkında bilgi verdi ve 2 öğrencinin okul kıyafetlerini alarak giydirdi. 
     Özcan, 2004-2005 eğitim-öğretim yılının 13 Eylül'de başlayacağını anımsatarak, yeni eğitim-öğretim yılında geçen yıla göre herhangi bir iyileşmenin olmadığını, aksine yeni problemlerle eğitim yılına girildiğini söyledi. 
     Anaokuluna başlayacak bir öğrenci için 40, ilköğretime başlayacak öğrenci için 37, genel liseye başlayacak öğrenci için 49, meslek lisesine başlayacak öğrenci için ise 52 ayrı kalemde masraf yapıldığını belirten Özcan, geçen yıla oranla eğitim masraflarının yüzde 15 ile 30 oranında arttığını kaydetti. 
     Şuayip Özcan, anaokuluna yeni başlayacak bir öğrenci için 450 milyon lira ile 797 milyon lira arasında, ilköğretime yeni kayıt olacak öğrenci için 359 milyon lira ile 1 milyar 75 milyon lira arasında, genel liseye başlayacak bir öğrenci için 615 milyon lira ile 1 milyar 581 milyon lira arasında ve meslek lisesi öğrencisi için ise 641 milyon lira ile 1 milyar 656 milyon lira arasında harcama yapılması gerektiğini ifade etti. 
     Özcan, daha sonra Pazar İlköğretim Okulu'nda hizmetli olarak çalışan 3 çocuklu Adem Öztürk'ün, ilköğretime başlayacak kızı Funda ile ilköğretim 6. sınıfa geçen kızı Beyza'nın okul kıyafetlerini alarak, giydirdi. 
     
</TEXT>
</DOC>
