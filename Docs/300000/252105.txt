<DOC>
<DOCNO> 252105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun17.html </URL>
<DATE> 2004/07/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
FT Hollanda'nın dönem başkanlığı Türkiye için avantaj 
</HEADLINE>
<TEXT>

     AB'nin, Türkiye ile üyelik müzakerelerine başlayıp başlamayacağına karar verilecek olan Aralık zirvesi öncesinde AB Dönem Başkanlığı görevini devralan Hollanda'nın NATO üyesi olmasının, Türkiye'ye avantaj sağlayabileceği savunuldu. 
     İngiltere'de yayınlanan Financial Times'ta Judy Dempsey imzasıyla yer alan yorum yazısına göre, Hollanda'nın AB Dönem Başkanlığı'nı devralması, Türkiye'nin şansını arttırabilir. Hollanda "Atlantikçi" yani Atlas Okyanusu'nun iki yakası arasındaki ilişkiyi savunan bir ülke olması nedeniyle dış politikadaki kararları da Washington ile özel bir uyum içinde olacak. Türkiye de hayati öneme sahip bir NATO ve ABD müttefiki olduğu için, aynı düşünce yapısına sahip bir ülkenin böylesine kritik bir zamanda AB Dönem Başkanlığı'nı devralması Türkiye'ye yardımcı olacak. 
     İki ülkenin de değişime uğramaya başladığına dikkat çekilen yazıda, Türkiye'nin geleneksel ABD yanlısı dış politikadan uzaklaştığına örnek olarak, ABD askerlerinin Türkiye'den Irak'a girmesine olanak sağlayacak tezkerenin reddedilmesi gösterildi. Hollanda'da ise, çok büyük bir Müslüman ülkenin AB'ye girmesinin maliyeti konusunda derin tartışmaların başladığı belirtildi. Ancak Hollanda'nın, Dönem Başkanı olarak tüm bu tartışmaların üzerinde olması gerektiği ve somut kriterlere göre değerlendirmelerde bulunması gerektiği vurgulandı. 
     
     "UYGULAMA, POLİSİN DAYAK ATMAMASIDIR" 

     Yorum yazısına göre, Türkiye için ortaya çıkan "alametler" oldukça olumlu çünkü Türkiye adli, etnik, sivil ve sosyal konulardaki reformlarına hız verdi. Ancak asıl sorun uygulamada düğümleniyor. Bir AB Komisyonu yetkilisinin "Uygulama, küçük bir kasabadaki polis memurunun hapisanede birisini dövememesi demektir. Bunun, sokaktaki insanlara ulaşması gerekir. Zaman alır. Bu nedenle gerçek üyelik en azından 9 yıl alabilir" sözlerine yer verildi. 
     Yazıda ayrıca, Türkiye'nin, inanç farklılığı nedeniyle AB'de istenmemesinin büyük hata olacağı da ifade edildi. 
     Konuyla ilgili olarak Hollanda Başbakanı Jan Peter Balkanende'nin "Türkiye'nin dini yüzünden Avrupa'ya ait olamayacağını söyleyebileceğimiz zamanı çoktan geride bıraktık" sözlerine dikkat çekildi. 

ANKA 
     
</TEXT>
</DOC>
