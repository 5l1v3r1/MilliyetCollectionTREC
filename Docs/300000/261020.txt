<DOC>
<DOCNO> 261020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/spo15.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Pedala kuvvet 

GENÇ ve Büyükler Balkan Bisiklet Yol Şampiyonası bugün Bursa'da başlayacak. Bisiklet Federasyonu Başkanı Ömer Şahin, organizasyona 15 - 20 ülkeden 128 sporcunun katılacağını ve heyecanın dorukta olacağını açıkladı. 

GOAL'de bu ay 

DÜNYA futbolunun Türkiye'deki temsilcisi GOAL dergisinin ağustos sayısı çıktı. EURO 2004'ü ve yeni sezonu farklı bir bakış açısıyla değerlendiren, Milan Baros, Zidane, Del Bosque, Van Hooijdonk, Klinsman, Eusebio ve Platini gibi ünlü isimlerin yer aldığı GOAL'de ayrıca teknik analizler de bulunuyor. 

Ralf yine yok 

FORMULA 1'DE Williams BMW pilotu Ralf Schumacher'in hafta sonunda yapılacak Macaristan Grand Prix'sinde de kokpitteki yerini alamayacağı açıklandı. ABD Grand Prix'sinde kaza geçiren 29 yaşındaki Alman pilotun henüz iyileşmediği bildirildi. 

Gözlemci sürprizi 

FUTBOL Federasyonu, Süper Lig'in ilk hafta maçlarında görev yapacak gözlemci ve temsilcileri ilk kez basına açıkladı. Bugün oynanacak Ç.Rizespor - Fenerbahçe maçının gözlemcisi Oğuz Sarvan, temsilcisi ise Gazanfer Doğu olurken diğer üç büyük kulübün maçlarında görev yapacak isimler şöyle belirlendi Malatya - Beşiktaş Gözlemci Necmi Temizel, Temsilci Cem Tosyalı , Kayseri - Trabzon Gözlemci Mustafa Kalkandelen, Temsilci Zihni Aksoy Galatasaray - Konya Gözlemci Halit Gerçeker, Temsilci Ömer Üründül . 

UEFA'dan görev 

FİFA kokartlı hakemler Bülent Uzun ve Kuddusi Müftüoğlu, UEFA tarafından 2 maçta görevlendirildi. Uzun'un, 10 Ağustos'ta Pasching - St.Petersburg, UEFA Kupası maçında, Müftüoğlu'nun ise Romanya ile Finlandiya arasında 17 Ağustos'ta oynanacak Avrupa Ümitler Şampiyonası maçını yöneteceği bildirildi. 

Futbol Bir aşk 

60 yıldır futbol yazan, 50 yıldır anlatan ve 40 yıldır ekranda seyirciyle buluşan büyük usta Halit Kıvanç'ın kitabı çıktı. "Futbol Bir aşk..." isimli kitapta Kıvanç, futbol kültürü ve tarihi üzerine akla gelebilecek tüm olayları kaleme aldı. 

Yat şöleni 

MİLTA Bodrum Marina ile GANT'ın ana sponsorluğunda organize edilen GANT Cup 2004 Yelken Yarışları dün başladı. Dört gün sürecek olan zorlu maratonun ilk gününde 34 tekne, 24 millik Bodrum - İstankoy Adası Kos Dostluk Etabı'nda mücadele etti. Milta Marina A.Ş. Genel Müdürü Ömer Karacalar amaçlarının yelken sporunun gelişimine katkıda bulunmak olduğunu söyledi. 

Mısır'ı yendik 

SUTOPUNDA geçen yıl geçirdiği kalp krizi sonucu ölen milli sporcu Caner Erdoğru anısına düzenlenen Uluslararası Ümitler Turnuvası'nda, Türkiye, ikinci maçında Mısır'ı 7 - 3 yendi. Diğer karşılaşmalarda ise şu sonuçlar alındı Fransa - Bulgaristan 19 - 6, Gürcistan - Romanya 11 - 9, Sırbistan Karadağ - Rusya 15 - 4 

Malatya atakta 

MALATYASPOR, Adıyamanspor'un 24 yaşındaki golcüsü Ferit Karataş'ı renklerine kattı. Başkan Hikmet Tanrıverdi, genç futbolcunun yapılan görüşmeler sonrasında 5 yıllık sözleşme imzaladığını açıkladı. 

Dönüş hazırlığı 

TRANSFER çalışmalarını yoğun bir şekilde sürdüren İstanbulspor, geçen sezon Fenerbahçe'de forma giyen eski oyuncusu Petkov ile temasa geçti. Bu arada Sarı - Siyahlılar, Beşiktaş'ta kadro dışı kalan Ümit Aydın ile de pazarlıklarını sürdürüyor. 

Alişen gönderildi 

SÜPER Lig'in yeni takımlarından B.B.Ankaraspor, sezon başında Trabzonspor'dan kiraladığı Alişen'i geri gönderdi. Bordo - Mavililer'in bu transfer için 100 milyar fazla istemesi üzerine anlaşma bozuldu. 

Minderde heyecan 

5. Yıldızlar Avrupa Serbest Güreş Şampiyonası bugün İstanbul'da başlayacak. Bağcılar Olimpik Spor Salonu'nda gerçekleştirilecek şampiyonaya 25 ülkeden 200'ü aşkın sporcunun katılacağı açıklandı. Şampiyona pazar günü yapılacak olan final müsabakalarıyla sona erecek. 

29 Ekim'de hazır 

ATATÜRK Olimpiyat Stadı'nın, 29 Ekim Cuma gününe kadar her yönüyle hazır hale geleceği bildirildi. Şampiyonlar Ligi 2005 final maçının oynanacağı stadın proje mühendisi Faruk Keskinel, "Yol, otopark, videobord, bilet kontrol sistemi ve rüzgar panelleri 29 Ekim'de eksiksiz teslim edilecek" dedi. 

Çamurla savaş 

OTOMOBİL Sporları Federasyonu tarafından düzenlenen 2004 yılı Off - Road Şampiyonası'nın birinci etabı, Sivas'ta başladı. Şampiyonaya katılan otomobiller dün Yozgat'ın Çayıralan, Sarıkaya ve Boğazlıyan İlçesi'nden geçtikten sonra, Himmetdede'den Kayseri - Ankara karayoluna ulaştı. 


</TEXT>
</DOC>
