<DOC>
<DOCNO> 296963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/altan.html </URL>
<DATE> 2004/12/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vardi kara geliyor, tasasından ölüyor... 
</HEADLINE>
<TEXT>


ANKARA kulislerinde Avrupa Birliği sözcüleriyle sürdürülen diplomatik görüşme ve tartışmalar konusunda bir yığın fıkra anlatılıyor. 
İşte bunlardan bazıları 
Adaman biri, asfalt yapımında kullanılan silindirin altında kalmış ve kendisini hemen hastaneye kaldırıp, karısına iletmişler haberi... 
Nefes nefese hastaneye koşan kadın, girişteki görevliye 
- Silindirin altında kalan kocamı buraya getirmişler, demiş acaba hangi odada yatıyor 
Görevli, önündeki kağıtlara bakıp 
- Söyleyeyim, demiş 15, 16 ve 17 nolu odalarda... 
Ankara'daki nüktedan bir diplomat, bu fıkrayı anlattıktan sonra şöyle diyormuş 
- Başbakan Tayyip Bey'in, AB üyeliği için hızlanan girişimleri sonucu onlar da, biz de, üstünden silindir geçmiş kazazedelere döndük. Onların başı Brüksel'de, ayakları burada bizim başımız burada, ayaklarımız Brüksel'de... İki taraf da, incelip uzadıkça uzadı. Dileyelim de, bir kopma olmasın 17 Aralık'ta... 

Bir başka fıkrada şu 
17 Aralık'ta bir müzakere tarihi alabilmek için Ankara ile Brüksel arasındaki görüşmeler, zaman zaman ukala bir doktor ile acemi bir eczacı çırağı arasındaki anlaşmazlığa dönüşüyormuş. 
Ukala doktor, eczacı çırağına 
- Asit asetilsalisilik istiyorum, diyormuş. 
Çırak da 
- Ne dediğinizi anlamadım, öyle bir ilaç yok bizde, diyormuş. 
- Nasıl olur canım asit asetilsalisilik de yoksa, siz nasıl eczanesiniz .. 
- Biz böyle eczaneyiz, ne yapalım yok işte... 
- Hele bir iyi bakın şu raflara, mutlaka vardır... 
Tartışmalar uzuyor ve sonunda eczacı yetişiyormuş çırağın imdadına 
- Evladım, diyormuş, doktor bey bildiğimiz asprinden istiyor. Ver şuradan bir kutu aspirin kendisine... 

Ve bir fıkra daha 
Bireylerin, "devlet"e karşı hak ve hukukunu ön plana çıkaran Kopenhag kriterlerini, içlerine pek de sindiremeyen çevreler 
- AB üyesi olacağız derken vatanı ve milletiyle devletin bölünmez bütünlüğü de, bir kazaya uğramasın, diyorlarmış. Daha özgürleşip, daha demokratikleşeceğiz diye düşmanı kandırmak için, bir ormanda ağaç kılığına girmiş bir askerin durumuna düşmeyelim sonra. Ağaç kılığına giren askeri ormandaki sincaplardan biri de gerçek ağaç zannedip, kıçında yuva kurmaya kalkmış ve ne bulursa getirip oraya tıkmaya başlamış... 

Bektaşi babası 
- Ah ah, diyormuş İslamiyeti kendi aşırı bencilliklerine muska olarak kullanmaya kalkan o gizli kurnazlar... 
Bir de örnek veriyormuş o gizli kurnazlardan ve malın gözü geçinen birinin, akıl danışmaya gittiği hocayla olan hikayesini anlatıyormuş. Adam sormuş hocaya 
- Hoca, ben aksatmadan namazımı kılıyorum, orucumu tutuyorum. Cennete gittiğimde bana kaç huri verecekler her istediğimi yapabilecek miyim o hurilerle 
Hoca 
- Cennetmekan olursan, demiş, en az 4 huri senin olur... 
- Ya peki bizim karı, o da cennetmekan olursa o da istedikleriyle mi olacak yani 
- Gayet tabii o da 4 huri yerine, 4 "nuri" alacak, yani nurlu 4 erkek melek... 
Adamın suratı asılmış, dönmüş gelmiş eve. Bir de bakmış ki, karısı namaz kılıyor. Kadın secdeye vardığında, bir tekme indirmiş arkasına 
- Ulan karı, demiş oruspuluğa mı hazırlanıyorsun bırak şimdi şu namazı... 

Eski İngiltere krallarından biri, ava çıkmaya hazırlanmış ve sormuş saray nazırına 
- Hava nasıl olacak dersin 
Nazır 
- Efendimiz hiç merak etmesinler, demiş her yer güllük gülistanlık. Rahat rahat avlanabilirsiniz ormanlarda, istediğiniz kadar... 
Kral, saraydaki yakınlarıyla birlikte atları, seyisleri, silahtarları, köpekleriyle çıkıp gitmiş avlanmaya... 
Tam ormanlara dalacağı sırada, eşeğiyle bir köylü çıkmış karşısına 
- Yüce kralım, demiş, siz avlanmaya gidiyorsunuz ama, hava iyice bozacak, yağmurlar geliyor... 
Az sonra da, bardaktan boşanırcasına bir yağmur inmiş, sular seller basmış ortalığı. Kral, takım taklavatıyla sırılsıklam ıslanıp sıçana dönmüş durumda, gerisin geri zor bela gelmiş saraya... 
Ve ilk işi, saray nazırını azledip, kendisine havanın bozacağını haber veren köylüyü buldurmak olmuş. 
Köylüye 
- Seni, demiş, saray nazırı yapıyorum sen daha iyi biliyorsun havanın nasıl olacağını... 
Köylü 
- Ben değil, demiş, eşeğim biliyor. Havanın bozacağı zaman kulakları hemen yere doğru düşüyor. 
Kral 
- Öyle mi, demiş ve köylünün eşeğini saray nazırı yapmış... 

ABD'nin eski başkanlarından Abraham Lincoln çok severmiş bu fıkrayı 
- İşte o zamandan beri, dermiş birçok eşek, fırsatını bulup yükselmeye çalışıyor devlet yönetiminde... 
Başkan Lincoln'ün haklı olup olmadığına Amerikalılar dahil, kim isterse verebilir karar... 
HHH 
Oktay Rıfat'tan bir şiirle bitirelim yazıyı 
Postacı 
Postacı iyi adam 
Geçerken verdiği ne 
Mektup değil selam 



</TEXT>
</DOC>
