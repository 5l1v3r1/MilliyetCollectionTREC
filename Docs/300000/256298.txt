<DOC>
<DOCNO> 256298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko01.html </URL>
<DATE> 2004/07/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Alabalıkları 100 kilometre uzaktan canlı getiriyorlar... 
</HEADLINE>
<TEXT>

     Kayseri'de bir balıkçı, 100 kilometre uzaklıktaki çiftlikten alabalıkları tanklarda oksijen vererek canlı olarak getirerek müşterilerine sunuyor. 
     Dalyan Balıkçılık İşletmecisi Senan Kurt, AA muhabirine yaptığı açıklamada, Pınarbaşı İlçesi'ne bağlı Yukarıkarıgöz Köyü yakınlarında kurulu ve ortağı olduğu Şimşek Gökkuşağı ve Yaz Yumurtası Üretim, İşleme ve Pazarlama Alabalık Çiftliği'nde yıllık 900 tona yakın alabalık ürettiklerini kaydetti. 
     Ürettikleri alabalıkları Kayseri ve Türkiye'nin diğer illerine pazarladıklarını belirterek, şunları söyledi 
     ''Kayseri ile Anadolu'nun doğusunda bulunan illerde, deniz balıkçılığı sezonunun sona ermesiyle birlikte alabalık satışları yapılıyor. Biz de alabalıkları, 100 kilometre mesafede bulunan çiftlikteki havuzlardan alarak, 2.5 tonluk içi su dolu tanklara koyuyoruz. Her tankta yaklaşık 1 ton alabalık taşıyoruz. Ancak, bu kadar mesafede 1 tona yakın alabalığın canlı olarak taşınması mümkün değil. Yola çıktığımızda tanklara oksijen tüplerinden oksijen vererek Kayseri'ye kadar canlı olarak getirebiliyoruz. Getirdiğimiz canlı alabalıkları daha sonra, işletmemize kurduğumuz 2 ton su kapasiteli dev akvaryumlara alıyoruz. Bu akvaryumların sularını devamlı değiştirdiğimiz için günlerce canlı olarak kalabiliyorlar.'' Kurt, diğer illerdeki balık işletmecilerine istemeleri halinde canlı olarak alabalık gönderdiklerini bildirdi. 
     Müşterilerin alabalıkları genellikle canlı olarak tercih ettiklerini ifade eden Kurt, ''Müşteriler deniz ürünlerinde ölü veya canlı ayrımı yapmıyor. Ancak, ölü alabalığın pek tercih etmiyor. Biz de işletmemize kurduğumuz 2 dev akvaryumda devamlı olarak canlı alabalık bulunduruyoruz ve müşterilerin istediğini veriyoruz'' dedi. 
     
</TEXT>
</DOC>
