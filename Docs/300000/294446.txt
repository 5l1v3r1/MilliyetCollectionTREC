<DOC>
<DOCNO> 294446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko26.html </URL>
<DATE> 2004/12/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sanayi Bakanı 17 Aralık'ta bir sorun çıkmayacağına inanıyorum 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'deki KOBİ'lerle ilgili çalışmaların dünyada büyük takdir topladığını ve Türkiye'nin modelinin OECD tarafından bütün dünyaya model olarak sunulduğunu bildirdi. 
     Ali Coşkun, Avrupa Küçük ve Orta Ölçekli İşletme KOBİ Dernekleri Konfederasyonu'nun 10. yıllık toplantısı kapsamında düzenlenen ''KOBİ'ler için 2010 yılı perspektifleri'' konulu panelin açılışında yaptığı konuşmada, gümrüklerin yıkıldığı, ekonomik, ticari sınırların kalktığı bir dünyada, rekabet gücünün yüksekliği ile ayakta kalınabileceğine dikkat çekti. 
     Ali Coşkun, ''Tabii ülkenin rekabet gücü yüksek olacak, ülkenin ekonomisini ayakta tutan kuruluşların rekabet gücü yüksek olacak. Böyle baktığımız zaman tabloya, bu rekabeti sağlayacak kuruluşların küçük ve orta büyüklükteki işletmelerin öncülüğünde gerçekleşeceği anlaşılmaktadır'' dedi. 
     Dünyada son yıllarda KOBİ'lerin önem kazandığına işaret eden Coşkun, OECD'nin KOBİ'lere verdiği önem ve bu yöndeki çalışmalarının Avrupa Birliği'nin de önünde gerçekleştiğini belirtti. 
     İtalya'nın evsahipliğinde yapılan 1. KOBİ Bakanları Toplantısı'ndan sonra bu yıl Haziran ayında İstanbul'da bakanlığının ev sahipliğinde 2. KOBİ Bakanları Toplantısı'nın yapıldığını anımsatan Bakan Coşkun, şöyle devam etti 
     ''Bu toplantıda Türkiye'nin KOBİ'lerle ilgili aldığı kararlar, uygulamakta olduğu sistem bir rapor halinde sunulmuş ve örnek KOBİ geliştirme raporu olarak kabul edilmiştir. 
     Türkiye'deki KOBİ'lerle ilgili çalışmalar dünyada büyük takdir topladı. Türkiye'nin modeli, OECD tarafından bütün dünyaya model olarak sunuldu. 
     AB'de de bu, fevkalade önemli gündemde yerini işgal etmeye başladı. Türkiye'nin müzakere tarihi başlamadan önce KOBİ strateji planı bizden istenmiş, Türkiye olarak bu hazırlanmış, AB tarafından takdirle kabul edilmiştir. Buna dayalı olarak acil eylem planımız uygulamaya konulmuştur.'' 
     
     ''KOBİ'LERE HÜKÜMET OLARAK ÖNEM VERİYORUZ'' 

     KOBİ'lere hükümet olarak fevkalade önem verdiklerini ifade eden Ali Coşkun, önce KOBİ'lerle ilgili analiz çalışması yaptıklarını, analiz neticesi sermayelerinde sıkıntı bulunduğunu belirlediklerini, sermayelerinin güçlenmesi için şirketlerin birleşmesi, evlenmeleri konusunda teşvikler getirdiklerini, ayrıca KOBİ borsa mevzuatını çıkardıklarını ve çok basite indirdiklerini, girişim sermaye şirketlerine yönelik mevzuatı vergiden muaf olarak yürürlüğe koyduklarını bildirdi. 
     Ali Coşkun, kredilendirme konusunda da KOBİ'lere destek verdiklerini, dünya pazarlarına açılmaları konusunda eğitim sağladıklarını, teknoloji ihtiyaçları için teknoloji geliştirme bölgeleri kurduklarını, teknokentler oluşturduklarını, organize bir şekilde büyümeleri için altyapısı hazır organize sanayi bölgeleri kurulduğunu anlattı. 
     Coşkun, KOBİ'lerin dış pazarlara tanıtımı açısından fuarlara katılımının yanı sıra başbakan ve bakanlar olarak ülke ziyaretlerinde yanlarında temsilcilerini götürerek, işadamlarının karşılıklı görüşmelerinin sağlandığını bildirdi. 
     Ali Coşkun, toplantının ardından gazetecilerin sorularını yanıtlarken de, Avrupa'dan bazı açıklamaların anımsatılması üzerine, ''Bunlar toplantı öncesi taktik konuşmalardır. Onun için 17 Aralık'ta bir sorun çıkmayacağına inanıyorum'' dedi. 
     Coşkun, Başbakan ve Dışişleri Bakanı'nın da Türkiye'nin düşüncesini çok net açıkladıklarına işaret etti. 
     Sanayi ve Ticaret Bakanı Coşkun bir başka soru üzerine de, KOSGEB'in kamu bankalarından sağladığı kaynağın özelleştirmede engel olur diye iptal edildiğini, ancak bütçeden takviye edildiğini söyledi. 
     Coşkun, ayrıca yakında AB fonlarından da büyük bir ödenek alma durumunda olduklarını bildirdi. 
     
</TEXT>
</DOC>
