<DOC>
<DOCNO> 299557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo22.html </URL>
<DATE> 2004/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sakaryaspor Bulunduğumuz yer bizi tatmin etmiyor... 
</HEADLINE>
<TEXT>

     Sakaryaspor Teknik Sorumlusu Şaban Yıldırım, ligde bulundukları yerden memnun olmadıklarını kaydetti. 
     Şaban Yıldırım, AA muhabirine yaptığı açıklamada, Malatyaspor karşısında iyi futbol sergilediklerini ve güzel bir skorla 3 puanı alan taraf olduklarını söyledi. 
     Dengeli ve kontrollü oynayarak sonuca gittiklerini ifade eden Yıldırım, ''Bu galibiyetle, ilk yarıyı düşme hattının üzerinde bitirdik, ancak bulunduğumuz yer bizi tatmin etmiyor. Daha yükseklerde olmalıyız'' dedi. Sezon sonunda çok daha iyi yerlerde olmayı hedeflediklerini belirten Yıldırım, şunları kaydetti 
     ''Devre arasında bütün çalışma ve programlarımızı ikinci yarıyı daha iyi bir yerde bitirebilmek için yapacağız. Devre arasında takıma takviye yapacağız. İki forvet, iki orta saha ve bir kaleciye ihtiyacımız var. Gidecek futbolcular ve kulübün ekonomik durumuna göre bu eksiklerimizi gidermeye çalışacağız. Yöneticilerle transfer durumunu değerlendireceğiz'' dedi. 
     Yıldırım, ikinci yarı hazırlıklarına 28 Aralık'ta Adapazarı'nda başlayacaklarını, yılbaşı tatilinin ardından 3 Ocak'tan itibaren Antalya'da 2 hafta kamp yapacaklarını sözlerine ekledi. 
     
</TEXT>
</DOC>
