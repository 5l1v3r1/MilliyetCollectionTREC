<DOC>
<DOCNO> 294939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun21.html </URL>
<DATE> 2004/12/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Almanya'da El Aksa operasyonu 
</HEADLINE>
<TEXT>

     Hamas örgütü adına bağış topladığı gerekçesiyle Almanya'da yasaklanan El Aksa derneğine ait 34 yere güvenlik güçlerince baskın düzenlendi. 
     Federal İçişleri Bakanlığı'nın derneğin faaliyetleri hakkında aldığı yasaklama kararının Federal İdare Mahkemesi tarafından onaylanmasından sonra, derneğe ait Almanya genelindeki 34 yer, aynı anda güvenlik güçlerinin baskınına uğradı. 
     İçişleri Bakanlığı'ndan yapılan açıklamada, operasyonun Kuzey Ren Vestfalya, Berlin, Bremen ve Aşağı Saksonya eyaletlerinde düzenlendiği bildirildi. 
     Baskınlar sırasında derneğe ait çok sayıda belgeye el konulduğu ve bu belgelerin incelenmekte olduğu kaydedildi. 
     Federal İçişleri Bakanı Otto Schily'nin girişimiyle faaliyetleri 2002 yılında yasaklanan El Aksa derneğinin Almanya'da topladığı bağışları Filistinli eylemcilerin ailelerine gönderdiği tahmin ediliyor. 
     
</TEXT>
</DOC>
