<DOC>
<DOCNO> 286884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy06.html </URL>
<DATE> 2004/11/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Baykal, Sarıgül raporunu uzmanlara inceletiyor... 
</HEADLINE>
<TEXT>

     CHP Genel Başkanı Deniz Baykal'ın, Şişli Belediye Başkanı Mustafa Sarıgül hakkında milletvekillerinin hazırladığı raporla ilgili bir parti yöneticisini azarladığı ileri sürüldü. Baykal'ın raporu mimar ve şehir plancılarına incelettiği öğrenildi. 
     CHP Genel Başkanlığı'na adaylığını açıklayan ve çeşitli kentlerde mitingler düzenleyen Şişli Belediye Başkanı Mustafa Sarıgül ile CHP Genel Başkanı Deniz Baykal arasındaki çekişmenin önümüzdeki günlerde farklı boyut kazanacağı iddia edildi. Edinilen bilgilere göre, CHP'nin hukukçu milletvekilleri Mehmet Ali Özpolat, Sırrı Özbek ve İsmet Atalay'dan oluşan "Sarıgül Komisyonu" raporunu tamamladı. Rapor, partinin Merkez Yürütme Kurulu'ndan MYK önce Genel Başkan Baykal'a sunuldu. 
     Komisyon'un hazırladığı raporda, Sarıgül'ün çeşitli yerlerde düzenlediği mitinglerin mali kaynağından, Şişli Belediye Başkan Yardımcısı'nın vurulması ve telefon dinleme olayına kadar her konuda iddialara yer verildi. Raporda ayrıca, Şişli'deki imar planlarına ilişkin iddialar da önemli yer buldu. 
     
     BAYKAL İNCELETİYOR 

     CHP Genel Başkanı Baykal'ın, iddiaların büyük bölümünün imar konularıyla ilgili olması nedeniyle, raporun teknik açıdan değerlendirilmesi için uzmanlara da incelettiği öğrenildi. Mimar ve şehir plancılarının bulunduğu teknik ekibin değerlendirmelerinin ardından Bakal'ın kamuyouna açıklama yapabileceği belirtildi. 
     
     YÖNETİCİYİ AZARLADIĞI İDDİASI 

     CHP Genel Başkanı'nın raporda yer alan iddiaların bir çoğunun kamuoyuna yansıyan iddialar olması nedeniyle bir parti yöneticisini azarladığı öne sürüldü. Baykal'ın parti yöneticisine raporda yer alan iddialarda "yeni birşey olmadığı"nı söylediği ve "Sen bana şusu var, busu var diyordun. Hani bu raporda hiçbiri yok. Ne oldu bana bu iddiaları niye getirmediniz " dediği öne sürüldü. 
     
     SARIGÜL'E DEVLET NİŞANI 

     Öte yandan, Mustafa Sarıgül, salı günü Romanya'ya gidecek. Sarıgül, Osmanlı İmparatorluğu döneminde sanatçı kimliğiyle de tanınan Romen Prensi Dimitri Kantemir'in büstünü Maçka parkına yaptırmasından dolayı Türkiye-Romanya dostluğuna verdiği önem nedeniyle devlet nişanıyla ödüllendirilecek. 
     Tören, Bükreş'teki Romanya Cumhurbaşkanlığı Sarayı'nda gerçekleştirilecek. Devlet nişanının ilk kez belediye başkanı düzeyinde verileceği öğrenildi. 
     
     DİMİTRİ KANTEMİR KİMDİR 

     18'inci yüzyılda yaşayan Dimitri Kantemir Osmanlı 
     İmparatorluğu sarayına yakınlığı ve klasik Türk müziğine nota sistemini kazandıran kişi olmasıyla tanınıyor. Dimitri Kantemir'in Osmanlı İmparatorluğu tarihiyle ilgili geniş kapsamlı bir kitabı da bulunuyor. 

ANKA 

     
</TEXT>
</DOC>
