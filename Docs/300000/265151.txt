<DOC>
<DOCNO> 265151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/axgun02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem mi, o da ne 
</HEADLINE>
<TEXT>


Binaların depreme dayanıklılığının belirlenmesi amacıyla başlatılan proje Bursalılara takıldı. Bina başına 25 milyon liraya yapılacak kontrollere 39 vatandaş başvurdu 


Bursa'da İnşaat Mühendisleri Odası İMO , Valilik ve Büyükşehir Belediyesi'nin öncülüğünde, binaların depreme dayanıklılığının belirlenmesi amacıyla başlatılan proje, vatandaşların ilgi göstermemesi üzerine sona erdi. 
İMO Bursa Şube Başkanı Adem Özdemir, projeye başlamadan önce, bina kontrollerini vatandaşların isteğine bırakmadan yapmayı ve kentin deprem envanterini çıkarmayı amaçladıklarını belirterek, "Ancak, o dönemki valimiz, bu hizmetin talep edenlere verilmesini istedi. Biz de vatandaşları 25 milyon lira gibi düşük bir ücret karşılığında binalarını kontrol etmeye çağırdık" dedi. 

Sadece 39 başvuru 
Kent genelinde yaklaşık 250 bin bina bulunduğunu, buna karşılık sadece 39 kişinin kendilerine başvurduğunu vurgulayan Özdemir, bunun durumun üzüntü verici olduğunu kaydetti. İlgisizlik nedeniyle, bir yıl süren projeyi, 2003'ün son dönemlerinde bitirmek zorunda kaldıklarını anlatan Özdemir, şöyle konuştu 
"Hep aynı şeyleri söylüyoruz. Bursa'da kent merkezindeki yapı stokunun kalitesiyle, deprem bölgesindeki yapı stokunun kalitesi arasında fark yok. Yapıların yüzde 8 - 10'u, depremde ağır hasar görecek ya da yıkılabilecek durumda. Bu da 13 bin 600 riskli bina demek. Yaklaşık, 150 -200 bin kişi büyük riskle karşı karşıya." 
Göreve geldiği şubat ayından bu yana kimsenin binasının depreme dayanıklılığını tespit etmek için İMO'ya başvurmadığını kaydeden Özdemir, "Bir daireyi, 50 milyon liranın altında bir ücretle inceliyoruz. Hasar var mı, yok mu ona bakıyoruz. Beton testi yapıyoruz. Projeli bir binaysa, projeye uygunluğunu inceliyoruz. Güçlendirme gerekiyorsa, bunu söylüyoruz" dedi. 

'Her an deprem olabilir' 
Birinci derece deprem kuşağındaki Bursa'nın, her an şiddetli bir depremi her an yaşayabileceğine işaret eden Özdemir, sadece zemin durumunun ön plana çıkarılmasından rahatsızlık duyduklarını bildirdi. Her türlü zeminde, gerekli olan teknolojinin kullanılması şartıyla her türlü binanın yapılabileceğine değinen Özdemir, şunları söyledi 

Bir daireye 50 milyon 
"'Burada kötü bir zemin var, yüksek bir bina yapılmaz' diye bir şart yok. Yeter ki o zeminin özelliklerini bilin ve ona göre yapın. Bunları yaptıktan sonra 'Şurda risk var, bu bölgede yok' diyemeyiz. Bu insanları yanıltır. Deprem uzmanları, bina konusunda yeterli bilgiye sahip olmadıkları için zemini ön plana çıkararak insanları yanılttılar." 


</TEXT>
</DOC>
