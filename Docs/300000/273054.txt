<DOC>
<DOCNO> 273054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/spo09.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'ın dönüşü 
</HEADLINE>
<TEXT>


Olimpiyat'ta umduğunu bulamayan milli atletimiz, Dünya Atletizm Finali'nde 5 bin metrede birinci oldu 


Kenyalı'yı geçti 
ATİNA Olimpiyatı'nda hayal kırıklığı yaratan Elvan Abeylegesse, Dünya Atletizm Finali'nde Dünya rekortmeni olduğu 5 bin metrede birinci olarak moral buldu. Monaco'daki sezonun son büyük organizasyonunda piste çıkan Elvan, kontrollü götürdüğü yarışın son 200 metresinde müthiş atağıyla finişi 14.59.19'luk dereceyle ilk sırada geçti. Olimpiyat ikincisi Kenyalı Isabella Ochichi 14.59.48 ile ikinci, Etiyopyalı Ejegayehu Dibaba 14.59.52 ile üçüncü oldu. 

3 bin şüpheli 
BU yıl ikincisi yapılan Dünya Atletizm Finali'nde geçen sene de 5 binde ilk sırayı alan Elvan, unvanını kaptırmadı. Antrenörü Ertan Hatipoğlu, "Bu yarış bizim için teselli oldu. Elvan'ın kendisine güveni geldi" diye konuştu. Yarış sonunda aşil tendonunda zedelenme olan Elvan'ın bugün kayıtlı olduğu 3 bin metrede yarışamayabileceği öğrenildi. Milli atlet bu akşam da 2004 sezonunun ödüllerinin dağıtılacağı Monte Carlo'daki Dünya Atletizm Galası'na katılacak. 


</TEXT>
</DOC>
