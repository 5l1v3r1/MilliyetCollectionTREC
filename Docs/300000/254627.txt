<DOC>
<DOCNO> 254627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur08.html </URL>
<DATE> 2004/07/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AİHM'de Türkiye aleyhine 10 dava bu hafta görülecek... 
</HEADLINE>
<TEXT>

     Avrupa İnsan Hakları Mahkemesi AİHM , örgüt, yargısız infaz, kamulaştırma ve 2002 yılında vefat eden yayıncı Ayşenur Zarakolu'nun şikayetlerinin de aralarında bulunduğu 10 ayrı davayı gelecek hafta karara bağlayacak. 
     
     SALI GÜNÜ 4 DAVA 

     AİHM'nin 13 Temmuz Salı günü ele alacağı davaların ilki Serdin Erkek'in şikayeti olacak. Serdin Erkek'in kardeşi Namık Erkek, 1992 Aralık ayında PKK terör örgütü üyesi olduğu ve esnaftan zorla para topladığı gerekçesiyle polis tarafından gözaltına alındı. Namık Erkek'in, tutuklandıktan bir süre sonra firar ettiği öne sürüldü ancak dava sahibi Serdin Erkek, kardeşinin, gözaltında gördüğü işkence sonucu öldüğünü iddia etti. 
     Mahkeme Salı günü, M.K.'nın davasını değerlendirecek. 
     M.K.'nın kardeşinin evi, 1994 Ağustos'unda PKK ile ilgili bir soruşturma nedeniyle polis tarafından arandı ve M.K.'nın kardeşi hakkında tutuklama emri çıkarıldı. M.K.'nın kardeşinin cesedi 1995 Mart ayında bulundu. M.K., kardeşinin polis tarafından yargısız infaza maruz kaldığını öne sürerek AİHM'ye başvurdu. 
     Aynı gün görülecek üçüncü davada, Cevahir Temel'in şikayeti ele alınacak. Temel'in evi, 1997 Ocak ayında polis tarafından arandı. Temel, PKK üyesi olduğu gerekçesiyle alındığı polis sorgusunda kendisine kötü muamele uygulandığını iddia etti. 
     
     YAYINCI ZARAKOLU DAVASI 

     Belge Uluslararası Yayıncılık'ın sahibi, İnsan Hakları Derneği kurucularından 2002 yılında vefat eden Ayşenur Zarakolu'nun davası, AİHM'nin 13 Temmuz Salı günü değerlendireceği davaların sonuncusu olacak. Kocası ve iki oğlu tarafından takip edilen davada Zarakolu, gazeteci Ferhat Tepe cinayetine ilişkin olarak kaleme alınan ve Belge Uluslararası Yayıncılık tarafından yayınlanan "Bizim Ferhat, Bir Cinayetin Anatomisi" adlı kitabın ayrılıkçı propaganda içerdiği gerekçesiyle ceza aldı. İstanbul Devlet Güvenlik Mahkemesi DGM , 1995 Aralık ayında Zarakolu hakkında 5 ay hapis kararı verdi. Ceza paraya çevrilirken, kitap toplatıldı. Zarakolu, konuyu AİHM'ye taşıdı. 
     
     PERŞEMBE GÜNÜ İSE 6 DAVA 

     AİHM, 15 Temmuz Perşembe günü, Türkiye alayhindeki 6 şikayeti karara bağlayacak. İlk ele alınacak dava, yasadışı DHKP-C örgütüne yardım ve yataklık ettiği gerekçesiyle Ankara DGM tarafından 3 yıl 9 ay hapis ve 3 yıl kamu hizmetinden men cezası verilen Yavuz Aksaç'ın davası olacak. 
     Günün ikinci davası ise bir kamulaştırma davası olacak. 
     Asuman Aydın, Ordu'daki arazisinin 1990 yılında kamulaştırılması ve bedelinin geç ödenmesinden dolayı uğradığı zarar nedeniyle Türkiye'yi AİHM'ye şikayet etti. 
     Perşembe günü karara bağlanacak üçüncü dava, yasadışı silahlı örgüt TİKB'ye yardım ettiği gerekçesiyle DGM tarafından iki kez suçlu bulunan Lale Çolak'ın şikayeti olacak. 
     Aynı gün ele alınacak bir diğer dava da, oğlu H.O.'nun polisin yargısız infazı sonucu öldüğünü öne süren E.O.'nun açtığı dava olacak. 
     Mahkeme, günün Türkiye'yi ilgilendiren beşinci davasında Tacettin Örnek ve Abdulvahap Eren'in şikayetlerini değerlendirecek. Örnek, 1998 Kasım ayında Diyarbakır DGM'ce PKK'ya yardım ve yataklık suçuya 3 yıl 9 ay hapis cesazına çarptırıldı. Eren ise beraat etti. Örnek ve Eren, 1998 Ocak ayında kendilerini gözaltına alan polis güçleri tarafından işkenceye maruz kaldıklarını öne sürdüler. 
     Günün son davasında ise AİHM, Haydar Yıldırım, Mehmet Çoban ve Mustafa Kocaoğlu'nun davalarını karara bağlayacak. 
     Şikayete konu olan olay sırasında Özgürlük ve Dayanışma Partisi ÖDP Mamak ilçe teşkilatında yönetici olan başvuru sahipleri halkı sosyal sınıf, ırk ve bölgesel farklılıklar gözeterek kin ve düşmanlığa tahrik etmek suçuyla DGM tarafından 2 yıl hapis cezasına çarptırıldılar. 
     Şikayetçiler, konuyu AİHM'ye taşıdılar. 
ANKA 
     
</TEXT>
</DOC>
