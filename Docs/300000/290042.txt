<DOC>
<DOCNO> 290042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/spor/spo04.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan suçlama 
</HEADLINE>
<TEXT>


Trabzonspor'un hocası, PFDK'dan 22 gün ceza almasına yol açan raporlara sert tepki gösterdi. Ziya Doğan, "Erol Ersoy kendini kurtarmaya çalışıyor" dedi 


İtiraz ettiler 
TEKNİK Direktör Ziya Doğan'ın 12. haftadaki Ankaragücü maçında davranışları nedeniyle PFDK'dan 22 gün hak mahrumiyeti alması Trabzonspor'u ayağa kaldırdı. Bordo - Mavili yönetim yürütmenin durdurulması ve indirim talebiyle Tahkim Kurulu'na başvurdu. Ancak hakemlere centilmenliğe aykırı davranışta bulunduğu rapor edilen Doğan'ın cezası tedbirsiz olarak sevk edildiği için dünden itibaren başlamış oldu. 

'Raporlara üzüldüm' 
TAHKİM Kurulu, Doğan ile ilgili itirazı ancak gelecek haftaki toplantıda değerlendirecek. Ziya Doğan, "Cezaya değil, raporlara üzüldüm. Hakem devre arasında dördüncü hakem vasıtasıyla görüşmek istediğini söyledi. Ancak işimin olduğunu söyledim. Bu da onu sanırım tahrik etti. Hakeme 'ulan' dediğim yazılmış. En kutsal şeyimin üzerine yemin ederim ki, 'ulan' demedim. Hakem kendini kurtarmaya çalışıyor" diyerek Erol Ersoy'a yüklendi. 

Yattara rahatlattı 

TRABZON'DA zamanında dönüp, dönmeyeceği tartışma konusu olan Yattara dün akşamki idmanda yerini aldı. Ziya Doğan, Milli Takım'dan gelen futbolcuların sakat dönmemesi, Yattara'nın da kampa sorunsuz katılmasıyla rahat nefes aldı. Çalışmada başına darbe alan Celalettin'in durumunun iyi olduğu açıklandı. 

'Ceza havayı gerer' 

İlginç açıklamalar 
TRABZONSPOR Kulübü Başkanı Atay Aktuğ, Ziya Doğan'a verilen cezanın futbol takımını etkilemeyeceğini, ancak taraftar için aynı şeyi söylemenin mümkün olmadığını vurguladı. Aktuğ, "Biz camia olarak bu maçın havasının gerilmesini istemiyor ve bu yolda çalışıyorken, PFDK'nın Ziya'ya hiç hak etmediği cezayı vermesi tasvip edilemez. Bunun Fenerbahçe maçının önüne rastlaması çok manidar" dedi. 

'Mutlaka yeneceğiz' 
ZİYA Doğan'ın oyuncusunu çıkarmak için sahaya girdiğini, cezanın uzun süreli olmaması gerektiğini savunan Aktuğ, "Bu karar maçın havasını gerecektir. Gerginliği artıracaktır" ifadelerini kullandı. Trabzonspor Başkanı, Fenerbahçe maçı için ise, "Bizim için altı puanlık bir mücadele. Yeneceğiz, yenmemiz lazım. Ancak şu unutulmamalı, şampiyonluk Fenerbahçe'yi yenmekten daha önemli". 


</TEXT>
</DOC>
