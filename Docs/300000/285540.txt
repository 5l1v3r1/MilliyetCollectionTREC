<DOC>
<DOCNO> 285540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur38.html </URL>
<DATE> 2004/11/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Nuri Ergin müebbet hapis cezasına çarptırıldı 
</HEADLINE>
<TEXT>

     Kamuoyunda ''Karagümrük Çetesi Davası'' olarak bilinen ve Özdemir Sabancı Suikasti faillerinden Mustafa Duyar'ı cezaevinde öldürmek iddiasıyla yargılanan sanıklardan 3'ü, ağırlaştırılmış müebbet hapis cezasına çarptırıldı. 
     Afyon Ağır Ceza Mahkemesi'nde görülen davanın karar duruşmasında, tutuklu sanıklardan Emin Alakaş, Sami Tokur ve Ahmet Yargüder hazır bulundu. Nuri ve Vedat Ergin'i ise Avukat Hikmet Çarboğa temsil etti. 
     Mahkeme heyeti, sanık Vedat Ergin hakkında Kandıra Asliye Ceza Mahkemesi'ne yazılan talimata cevap geldiğini, bunun da dosyaya eklendiğini bildirdi. 
     Mahkeme heyeti, savcının iddianameyi okumasının ardından, Ergin Kardeşler'in avukatı Hikmet Çarboğa söz alarak, tutuklu sanıklardan Nuri Ergin'in, iddianamede yer aldığı gibi küfrederek, huzurda tutuklu bulunan sanıklara talimat vermesinin mümkün olmadığını iddia etti. 
     Çarboğa, şöyle savunma yaptı 
     ''Nuri Ergin hakkında 40-50 tane dava bulunmaktadır. Bu davaların birçoğu sonuçlanmış. Uzun süredir cezaevinde olan, cezaevi koşullarını bilen, suçun nasıl işleneceğini bilen profesyonel bir suçludur. Eğer böyle bir olayı planlamış olsaydı, bu şekilde kendisini suçlayacak tarzda bir mektup yazmayacağı gibi uzun süredir cezaevinde kaldığı için yazılan mektupların hem kaldığı Eskişehir Cezaevi'nde hem de Afyon Kapalı Cezaevi'nde okunacağını bilecek yapıdadır.'' Çarboğa, sanıkların Mustafa Duyar'ı öldürüp, Selçuk Parasadan'ı yaralamalarının ardından Afyon Kapalı Cezaevi'nde isyan çıktığını anımsatarak, isyanın bastırılması için dönemin cumhuriyet başsavcısının Nuri Ergin'den telefonla yardım istendiğini iddia etti. 
     Nuri Ergin hakkındaki iddiaların, davanın geçmiş duruşmalarında aleyhinde tanıklık eden kişilerce ortaya atıldığını da öne süren Çarboğa, Nuri ve Vedat Ergin'in tahliye edilmesi talebinde istedi. 
     Sanık Sami Tokur da Nuri Ergin'in olayla ilgisinin bulunmadığını öne sürerek, şöyle ifade verdi 
     ''Suçu işlediğim tarihte, cezası 4616 Sayılı Yasa kapsamındadır. Şu anda bana en ağır ceza verilse bile, bunun için cezaevinde kalmam gereken süre 6 yıl 8 aydır. 5 yıl 9 aydır tutuklu yargılanıyorum ve dosyam zamanında sonuçlandırılmış olsaydı tahliye olabilecektim. Mustafa Duyar'ı tasarlayarak öldürmüş değilim. Tahliyemi istiyorum'' Sanık Ahmet Yargüder ise Mustafa Duyar'ı öldürme eylemine katılmadığını, sadece isyana katıldığını savunarak, şöyle ifade verdi 
     ''Cezaevinde isyan çıkarmaktan 6 yıl ceza aldım. Bu cezam da infaz edildi. Öldürme ve yaralama olaylarına katılmadım.'' Diğer sanık Emin Alakaş da arkadaşlarının ifadelerine katıldığını belirterek, 5 yıl 9 aydır cezaevinde olduğunu ve tahliyesini istediğini söyledi. 
     
     NURİ ERGİN VE DİĞER 3 SANIĞA MÜEBBET HAPİS 
     Mahkeme heyeti, daha sonra tutuklu sanıklar Sami Tokur, Emin Alakaş ve Ahmet Yargüder'i Özdemir Sabancı Suikasti faillerinden Mustafa Duyar'ı öldürmek suçundan ağırlaştırılmış müebbet ağır hapis cezasına çarptırdı. 
     Sanıklara ayrıca Celalettin Selçuk Parsadan'ı öldürmeye tam teşebbüs suçundan 16'şar yıl ve ''cürüm işlemek amacıyla oluşturulan teşekkülün üyesi olmak'' suçundan da 1'er yıl hapis cezası verildi. Sanıkların, cezalarının 6'şar ay 20'şer gününü hücrede tecrit biçiminde geçireceği de karara bağlandı. Mahkeme Heyeti Vedat Ergin'in hakkında Mustafa Duyar'ın öldürülmesi olayına katılmak ve suç örgütünün yöneticisi olmak iddialarına ilişkin yeterli ve inandırıcı delil bulunamadığından beraatine karar verdi. 
     Sanık Nuri Ergin ise sanıklar Sami Tokur, Emin Alakaş ve Ahmet Yargüder'i ''adama öldürmeye azmettirmek'' suçundan ağırlaştırılmış müebbet hapis ve ''suç işlemek maksadıyla oluşturulan teşekkülün yöneticisi olmak'' suçundan da 1 yıl 4 ay hapis cezasına çarptırıldı. Ergin'in, cezasının 2 ayını hücrede tecrit biçiminde geçireceği de karara bağlandı. 
     
     OLAY 
     İstanbul'da, Sabancı Center'da Özdemir Sabancı, Haluk Görgün ve Nilgün Hasefe'nin 11 Ocak 1996'da öldürülmesi olayının faillerinden DHKP-C militanı Mustafa Duyar, Ahmet Yargüder, Emin Alakaş ve Sami Tokuş tarafından Afyon Kapalı Cezaevi'ndeki koğuşunda öldürülmüştü. 
     Sanıklar daha sonra cezaevinde isyan çıkartmış, dolandırıcılık suçundan hükümlü Celalettin Selçuk Parsadan'ı da boynundan yaralamışlardı. 
     O dönemde Eskişehir Cezaevi'nde bulunan Sanık Nuri Ergin de olayın azmettiricisi olarak belirlenmişti. 
     
</TEXT>
</DOC>
