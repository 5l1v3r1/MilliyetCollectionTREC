<DOC>
<DOCNO> 275918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko30.html </URL>
<DATE> 2004/09/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Serdengeçti Ekonomi, kronik enflasyon ortamından çıktı 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonda gelinen nokta itibarıyla ekonominin artık kronik enflasyon ortamından çıktığını vurgularken, ''ancak bu tanımlar çerçevesinde fiyat istikrarını da henüz sağlamadığımıza ve bugün ekonomimizin hala düşen enflasyon ortamında olduğuna özellikle dikkatinizi çekmek istiyorum'' dedi. 
     Serdengeçti, Ankara Sanayi Odası ASO Meclisi aylık olağan toplantısında yaptığı konuşmada, nihai hedeflerinin, fiyat istikrarını sağlamak ve sürdürmek olduğunu söyledi. 
     Serdengeçti, fiyat istikrarının, genel olarak kabul edilen tanımı çerçevesinde ''hem bugünkü enflasyon oranının düşük olması hem de ekonomik birimlerin bu paralelde düşük enflasyon oranının gelecekte de süreceğini beklemeleri'' olarak ifade edildiğini belirtti. 
     Serdengeçti, söz konusu düşük enflasyon oranının ise insanların yatırım, tüketim ve tasarrufa yönelik kararlarında, özel olarak dikkate almaya gerek duymadıkları ölçüde düşük bir enflasyon oranı olduğunu kaydetti. 
     
     ''DÜŞEN ENFLASYON DÖNEMİ, GEÇİŞ DÖNEMİDİR'' 
     Düşen enflasyon döneminin bir 'geçiş dönemi' olduğunu belirten Serdengeçti, dolayısıyla kimi zaman ''hem takip edecek fiyat istikrarı döneminin, hem de geride kalan yüksek enflasyon döneminin özelliklerini beraber gösterebildiğini'' söyledi. 
     Fiyat istikrarı sağlanmasının, sürdürülebilir büyüme için ön şart olduğunu belirten Serdengeçti, sürdürülebilir büyüme ve istihdam artışına en büyük katkının da, buradan sağlanacağını bildirdi. 
     Türkiye'de enflasyonun düşmesinin, aynı zamanda enflasyonda dalgalanmaların da azalmasını sağladığını, bu yapının ekonomide daha az belirsizlik ve daha az hareketliliği ifade ettiğini gördüklerini anlatan Serdengeçti, belirsizliğin azalmasının ise temelde risk priminde ve sonrasında hem nominal hem de reel faiz oranlarında düşüşü sağladığını, tüketiciler açısından borçlanma maliyetini, üreticiler açısından ise yatırımların fırsat maliyetini düşürdüğünü vurguladı. 
     
     TÜKETİCİLERİN TALEP ARTIŞI 
     Tüketicilerin talep artışına verimlilik artışının eşlik etmesi nedeniyle, bu gelişmenin henüz enflasyonist bir etki yaratmadığına işaret eden Serdengeçti, ''talebin süreklilik arzetmemesi ve kalıcı ekonomik istikrarın sağlanmasıyla birlikte, talepteki bu tip dalgalanmaların daha az sıklıkla ve daha küçük ölçekli olması beklenmektedir. Ancak dikkatle izlenmelidir'' dedi. Serdengeçti, şöyle devam etti 
     
     DÜŞEN ENFLASYONUNUN YATIRIMLARA ETKİSİ 
     ''Diğer ülke örneklerinde olduğu gibi, ülkemizde de düşen enflasyonun yatırımlar üzerindeki olumlu etkisi, tüketim artışı benzeri diğer etkilerine göre gecikmeli olarak gerçeklemektedir. Bunun nedeni, firmaların enflasyondaki düşüşün devam edeceğine ve kalıcı olacağına ikna olmaları ve yatırım kararı almalarının, belirli bir zaman gerektirmesidir. 
     Dolayısıyla düşen enflasyon sürecinde, firmaların aslında olanakları dahilinde yapabileceklerinden daha az yatırım yapma eğiliminde olmaları olağan bir gelişmedir'' Serdegeçti, bu çerçevede son üç yılda ekonomideki iyileşme sürecinde yatırımların ancak son dönemde canlanma göstermesinin, gerek enflasyonda gerekse enflasyonist bekleyişlerindeki düşüşte alınan mesafe ve ekonomideki istikrar ortamının kalıcılığına olan güvenin, daha yeni tesis ediliyor olmasının bir sonucu olduğunu söyledi. 
     
     BANKACILIK SEKTÖRÜ REFORMU 
     Bu arada gerek finans gerekse şirketler sektöründe modern anlamda risk yönetiminin gelişmesinin, fiyat istikrarına geçiş aşamasında farklı algılamalara bağlı varlık- yükümlülük dengesizliğinden kaynaklanabilecek finansal istikrarı tehdit edici gelişmenin önüne geçeceğine belirten Serdengeçti, ''bu programda olan başlıca şey, finans reformu, bankacılık sektörü reformudur. Dolayısıyla reel sektör için yapabileceğimiz en büyük şey, bankacılık reformunu devam ettirmek ve tamamlamaktır'' şeklinde konuştu. 
     Enflasyonda düşüşü takiben, hem mutlak hem de göreli fiyatların sinyal görevini görmeye başlamasıyla birlikte, üretici ve tüketici davranışlarının artık değişmekte olduğuna işaret eden Serdengeçti, ayrıca Merkez Bankası'nın Türk Lirasını değerli tutma gibi bir politikası olmadığını, dalgalı kur rejiminde döviz kurlarının piyasada arz talep koşulları altında belirlendiğini hatırlattı. 
     
     FİYAT İSTİKRARIYLA ELDE EDİLECEK KAZANIMLAR 
     Tüm bu makro ekonomik kazanımlar neticesinde, ekonomik birimlerin, gerek yatırım ve gerekse tüketim kararlarında enflasyon gibi bir belirsizliği dikkate almayacaklarını, uzun vadeler için öngörü sahibi olacaklarını ve daha büyük güven içinde plan yapabileceklerine dikkati çeken Serdengeçti, şöyle dedi 
     ''Ekonomik birimler kararlarını alırken, önlerini daha kolay görebilecekleri için, bu istikrar ortamında işgücü piyasası daha sağlıklı işleyecek ve insanlar daha kalıcı iş bulabileceklerdir. 
     Enflasyonun düşmesiyle sağlanacak istikrar ortamı sayesinde, uzun vadeli yabancı sermayenin üretken alanlara girişi hızlanacak ve uluslararası piyasada rekabet gücümüz artacak.'' Enflasyonun kendiliğinden düşen bir olgu olmadığını, kararlı ve doğru politikalar uygulandığında düşeceğinin altını çizen Serdengeçti, ancak bu politikaların devamıyla ''düşük enflasyon, süreklilik ve kalıcı fiyat istikrarının'' sağlanacağını kaydetti. 
     
</TEXT>
</DOC>
