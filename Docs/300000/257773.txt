<DOC>
<DOCNO> 257773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/gun01.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'a yanlış bilgi' 
</HEADLINE>
<TEXT>


Prof. Dr. Güngör Evren, TCDD'nin ne olduğu belirsiz bir belgeyi rapor diye sunduğunu savundu ve 'Bizi iş işten geçtikten sonra toplantıya çağırdılar' dedi 

ANKARA ABDULLAH KARAKUŞ, GÖKÇER TAHİNCİOĞLU, GÜLÇİN ÜSTÜN, BAHAR ATAKAN FOTO MUSTAFA İSTEMİ, YAVUZ ÖZDEN İSTANBUL ÖMER ERBİL, ÖNAY YILMAZ, ŞAKİR AYDIN, SERHAT OĞUZ, ŞÜKRAN PAKKAN, ŞÜKRAN ÖZÇAKMAK, BELMA AKÇURA, MEHMET DEMİRKAYA, GÜRKAN AKGÜNEŞ, GÜLAY FIRAT, TAHSİN AKSU, BURCUM DEVREZ, MUTLU BOZDAĞ, M. AKİF ERDEM, OSMAN KARA, AHU COŞKUN, IŞIL KUŞİN, ÖZGÜR GÖZLER FOTO GARBİS ÖZATAY, ERCAN ARSLAN 

İTÜ İnşaat Fakültesi Ulaştırma Ana Bilim Dalı öğretim üyesi Prof. Dr. Güngör Evren, TCDD Genel Müdürü Süleyman Karaman'ın daveti üzerine geçen hafta gittikleri Ankara'da, hızlandırılmış trenler konusunda yapılanların doğru olmadığını anlattıklarını söyledi. Evren, "TCDD Genel Müdürü'nün bu yaklaşımı bilimsel değil" dedi. 
Ortada üniversiteye hazırlatılmış bir rapor olmadığını, Başbakan Recep Tayyip Erdoğan'ın bile yanlış bilgilendirildiğini savunan Evren, "Ortada rapor diye bir şey varsa, TCDD'nin kendi elemanları tarafından hazırlanmış. Bu bir rapor mu, görüş mü, bildiri mi belli değil" diye konuştu. 
İş işten geçtikten, hızlandırılmış tren seferlere başladıktan sonra toplantı daveti aldıklarını ve Ankara'ya gittiklerini anlatan Evren, "Yaklaşık 50 öğretim üyesiydik. Genel Müdür, olaya taraf olduğunu ve toplantıya Meclis'te Ulaştırma ve Bayındırlık Komisyonu Başkanı olan Prof. Dr. Adem Baştürk'ün başkanlık yapacağını söyledi" dedi. 

'Ben trene binmedim' 
Toplantıda kuşkularını dile getirdiğini söyleyen Evren, Karaman'ın kendilerini hızlandırılmış trenle İstanbul'a göndermek istediğini belirtti, "Binemeyeceğimi söyledim. Prof. Aydın Erel, Prof. Haluk Gerçek ve Yrd. Doç. Dr. Nevzat Erselcan da binmedi. Ancak bazı öğretim üyeleri bindi" diye konuştu. 
Evren, demiryolu hattında en ince ayrıntının düşünülmesi gerektiğini vurgulayarak şunları söyledi 
"Bu tren bazı istasyonlarda durmuyor. Zamanın bir kısmını oradan kazandılar. Yolun geometrisi uygun, zemin sağlam ve doğru olmalı. Onun üstüne traversinizi, rayınızı, istediğiniz hızı yapabilecek şekilde o değerde koymanız gerekir. Tren donanımını, sinyalizasyonu, bağlantı elemanlarını ayarlamalısınız. Ona göre yetişmiş elemanlar olmalı. Bütün bunlar yetmez, dikkatli bir yol bakımı gerekir." 

'Virajda güvenli hız 70 kilometre' 

Yıldız Teknik Üniversitesi İnşaat Mühendisliği Ulaştırma Ana Bilim Dalı öğretim üyesi Prof. Dr. Aydın Erel, çapı 300 metre olan tren yolu virajlarında güvenli hızın 70 kilometre olduğunu söyledi. 
Hızlandırılmış tren için yetkilileri altyapının hazır olmadığı konusunda kazadan önce uyaran Erel, dün düzenlediği basın toplantısında, Ankara'daki seminerden sonra bilim adamlarına başvurulmadığını söyledi. Trenin, sadece yoldan veya taşıttan kaynaklanan veya ikisinden kaynaklanan nedenlerden yoldan çıkabileceğini vurgulayan Erel, işletmecilikten kaynaklanan nedenler olabileceğini, hızlanma ve yavaşlama tekniğinin iyi bilinmemesinin kaza riski yaratabileceğini savundu. Erel, "Çok dar virajlarda hız yapılmaz. Makinistin hatası olabilir" dedi. 

Baro'dan başvuru 
Savcıdan geç karar 
Pamukova savcısı, olay yerindeki deliller toplandıktan sonra çalışmaları durdurma kararı verdi 

İstanbul Barosu, tren kazasıyla ilgili delillerin kaybolacağı gerekçesiyle dün savcılığa başvurdu. Kazanın nedenini ortaya çıkaracak olan teknik heyet ise, demir yolunda deliller toplandıktan sonra inceleme yaptı. TCDD de delilleri yok etmediklerini bildirdi. 
İstanbul Barosu'ndan bir ekip kazayla ilgili kusurun saptanması ve delillerin kaybolmaması için gerekli çalışmaları yapmak üzere Sakarya ve Pamukova başsavcılıklarına başvurdu. İstanbul Barosu Genel Sekreteri Filiz Saraç ve üyeleri Muammer Aydın ile Ozan Bengisu'dan oluşan görevli kurul da olay yerinde çalışmalara başladı. 
Deliller toplandı 
Tren kazasının nedenini ortaya çıkaracak teknik heyet, demiryolunda deliller toplandıktan sonra inceleme yaptı. Kazadan hemen sonra başlatılan enkaz kaldırma çalışmalarına müdahale etmeyen Pamukova Cumhuriyet Savcısı Mithat Kutanoğlu, çalışmalar büyük çapta tamamlandıktan, trenin çıktığı bölgede traversler değiştirildikten, açılan ve kopan raylar kaldırılıp değiştirildikten sonra çalışmaları durdurdu. 
'Sadece vagonları kaldırdık' 
TCDD Genel Müdürü Karaman da, delillerin yok edildiği iddiasıyla ilgili, "Böyle bir şey olabilir mi Trenin raydan çıktığı yerde hiçbir çalışma yapmadık. Ama mecburen o vagonları yerinden kaldırmak ve araştırma yapmak zorundaydık" diye konuştu. 

SATIRBAŞI 
Benzer dava 3 yıldır sürüyor 

Mersin - Adana seferini yapan yolcu treninin 14 Eylül 2001'de devrilmesi sonucu ölen Seda Küçükşahin ile Şule Özyurt'un ailelerinin, TCDD'ye açtıkları tazminat ve ceza davaları 3 yıldır sürüyor. Ölenlerin aileleri "Bu ihmalk rlıklar sürdüğü müddetçe bu tür kazalar son bulmaz" dedi. 

Emekli müdür Raylar asırlık 

Emekli TCDD müdürü Tekin Çınar, Türk Ulaşım Sendikası yayın organı TUS dergisinin Aralık 2000 sayısına "Demiryollarımız" başlıklı yazı yazmıştı. Çınar yazısında, "Demiryollarımızın yüzde 43'ü Osmanlı'dan kalma. Yani bir asırlık. Türkiye'nin ihtiyaçlarına göre değil" uyarısında bulunmuştu. 

Lokomotifi ağırlığı devirmedi 

Makine Mühendisleri Odası Kayseri Şubesi Başkanı Doç. Dr. Mustafa İlbaş, kazada lokomotifin devrilmemesinin ağırlıkla ilgili olduğunu belirterek, şöyle konuştu "Elektrikli lokomotiflerin ağırlığı 100 tona yakındır. Vagonlar ise 40 ton ağırlığındadır. Kaza, hız ve raylarla ilgili bir sorundan kaynaklanmıştır." 

TCDD, Seyrüsefer talimatını değiştirmiş 

Tren faciası, tren seferlerine ilişkin kuralları içeren "Seyrüsefer Talimatnamesi"nin bazı hükümlerinin mevcut TCDD yönetimince değiştirildiği ortaya çıkardı. Talimatnamede yeniden yapılanma kapsamında yapılan değişikliğin iptali için Danıştay'da açılan davanın ise bir yıldır sürdüğü belirtildi. 

Makinistler için 10 yıl istenebilir 

Avukat Erhan Bora "Bu tür olaylarda makinistler sanık olarak yargılanır. Kurum içerisinde de sorumluları aramak lazım" dedi. Fikret Karabulut ve Recep Sönmez'in avukatı İsmail Gürses ise "Makinistler tedbirsizlikten 10 yıl hapis istemiyle yargılanabilir. TCDD ise kusuru makinistlere yükleyerek konuyu kapatabilir" diye konuştu. 


</TEXT>
</DOC>
