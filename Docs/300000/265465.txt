<DOC>
<DOCNO> 265465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko02.html </URL>
<DATE> 2004/08/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'a rakı ihracatı 
</HEADLINE>
<TEXT>

     TEKEL'in Alkollü İçkiler Bölümünü alan Mey İçki Sanayi ve Ticaret A.Ş, Irak'a 4 tır rakı ihracatı gerçekleştirirken, her ay 1-2 konteynır rakının gönderilmesi öngörülüyor. 
     Mey İçki A.Ş Genel Müdürü Galip Yorgancıoğlu, bu yıl sonuna kadar AB ülkeleri ile ABD, Avusturya, Azerbaycan, Kazakistan, İsviçre ve Irak gibi ülkelere 15 milyon euroluk ihracat hedeflediklerini açıkladı. 
     İhracatın kendileri açısından çok önemli olduğunu vurgulayan Yorgancıoğlu, AB ülkelerine ihracat için 46 firma ile görüştüklerini, sonuçta Drinks and Foods firması ile anlaşarak AB ülkelerinde distribütör olarak bu firmayı seçtiklerini söyledi. 
     Bu anlaşmadan 25 milyon euro ciro beklediklerini kaydeden Mey İçki Genel Müdürü, ABD'ye de 150-200 litrelik ihracatın yapıldığını anlattı. 
     Irak'a 4 tırlık rakı ihracatı gerçekleştirdiklerini anlatan Yorgancıoğlu, Iraklı distribütör firmanın her ay 1-2 konteynır rakı istediğini de ifade etti. 
     
</TEXT>
</DOC>
