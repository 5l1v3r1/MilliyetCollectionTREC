<DOC>
<DOCNO> 281112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo05.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yenilsem de üzülmezdim' 
</HEADLINE>
<TEXT>


Danimarka maçındaki oyunu, "Kafamdaki futbol bu" diye yorumlayan Milli Takımlar Teknik Direktörü Ersun Yanal, Parken Stadı'nda futbol adına her şeyin yaşandığını ifade etti 

BİLAL MEŞE 


KİMİ eleştirdi, kimi savundu, bazıları da yaptığının devrim olduğunu ifade etti. Kazakistan ve Danimarka maçı öncesinde yaptığı radikal "Hakan Şükür" değişikliğiyle yeniden gündeme gelen Milli Takımlar Teknik Direktörü Ersun Yanal ile "Hakan Şükür"süz bir söyleşi yaptık. 
İlk olarak, Danimarka maçında, Nihat'ın penaltısındaki yüz şeklini sorduk. Mimikleri, acıyla merak arasında gidip gelen yüz ifadesini... Yanal, "Duygusallık kötü bir şey değil. Ağlayabilirsiniz, gözyaşı da dökebilirsiniz. Ben de duygusalım. Duygular olmadan başarı kazanılmaz. Biz duygularımızla yaşıyoruz" ifadesini kullandı. 
Ersun hoca, bu arada Danimarka karşısındaki mücadeleye ayrı bir paragraf açarak, "Kafamdaki futbol bu" dedi ve şöyle devam etti "Arzu ettiğim futbolu oynadık. Ancak 10 kişi kalmalarına rağmen rakip büyük direnç gösterdi. Tabii ki Danimarka, futbolda bir ekoldür. Ama bu oyunu gördükten sonra yenilsem bile üzülmezdim." 

İnsana dair her şey 
Yanal, futbolcular için ortaya koyduğu "yol haritası"nda sadece futbola yönelik değerleri değil, yaşama dair insanda olması gereken kıymetleri ortaya koyduğunu belirtti, "Bu, milli takımdan çok daha önemlidir. Öncelikle insan olacağız. Hoşgörülü olacağız. Herkese saygılı olacağız. Ve en önemlisi güven vereceğiz. Toplumla barışık olmak zorundayız. Adil olacağız" yorumunu yaptı. 
Takım çalışmasından yana olduğunu, bir ekiple göreve geldiğini vurgulayan Ersun hoca, bunun dışarıdan etkilenmek değil, paylaşımcılık olduğunu söyledi, "Yaptığım her şeyi arkadaşlarımla gerçekleştirildim" dedi. 
İlke olarak bilimsel çalışmayı benimsediğini vurgulayan Ersun Yanal, bilgisayarıyla zaman zaman alay edildiğini konusuna da şu yanıtı verdi "O zaman siz niye cep telefonu kullanıyorsunuz. Bu kötü bir şey değil. Her medeni insanın kullanması gerekir. 

'Vallahi takım tutmam' 
Özel hayata ve kişiliğe girilmediği sürece her eleştiriye saygı gösterdiğini vurgulayan Milli Takımlar Teknik Direktörü, Danimarka'da asılan pankartı da normal karşıladığını ifade etti. 
Fenerbahçeli olduğu bilinen Ersun Yanal'a bir de biz soralım istedik hangi takımı tuttuğunu... Ama renk vermedi "Vallahi billahi bizim yaşamımızda bir renk yok. Milli takım dışında bir takım tutmuyorum." 
Futbol dışında en çok ailesiyle birlikte zaman geçirdiğini belirten Ay - Yıldızlı ekibin patronu, özel yaşamından yine sır vermezken, en sevdiği ve mırıldandığı şarkıları bile saklarken, sadece Basketbol Milli Takımı için yazılan "12 Dev Adam" şarkısını çok sevdiğini belirtti, "O şarkıda her şey var. Çok etkilendiğim bir şarkıdır o" dedi. 
Eşi, oğlu ve kızıyla birlikte Beylerbeyi'nde buluştuğumuz Ersun Yanal'dan, bir aile fotoğrafı almak istediğimizde ise o yine karşı çıktı, "Ailem özelim. Benim işim futbol" diyerek bizi başarıyla savuşturdu. 


</TEXT>
</DOC>
