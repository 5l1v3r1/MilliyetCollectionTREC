<DOC>
<DOCNO> 293352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun35.html </URL>
<DATE> 2004/11/30/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Soykırım kararını Türk parlamenterler engelledi 
</HEADLINE>
<TEXT>

     Avrupa Parlamentolararası Güvenlik ve Savunma Asamblesi APGSA toplantısında, AB üyeliği için Türkiye'nin sözde Ermeni soykırımını tanımasının önkoşul olarak yer aldığı bir tavsiye kararı, Türk parlamenterlerin girişimiyle engellendi. 
     Batı Avrupa Birliği BAB Asamblesi yerine faaliyet gösteren APGSA'nın, Paris'te düzenlenen genel kurulunda, ''Güney Kafkasya'da Barış ve İstikrar'' başlıklı bir rapor ve buna bağlı tavsiye kararı tartışılarak kabul edildi. 
     Toplantılarla ilgili bilgi veren CHP milletvekili Abdülkadir Ateş, ''Türk milletvekillerinin siyasi grup ve uzmanlık komisyonlarında yaptığı etkili girişim sonucu, AB üyeliği için Türkiye'nin sözde Ermeni soykırımını tanımasını talep eden maddenin, tavsiye kararından çıkarıldığını'' söyledi. 
     Ateş, ''Bu madde yerine Türkiye'nin bu bölgede barış ve istikrarın sağlanması için aktif rol almasını talip eden bir madde eklendiğini'' bildirdi. 
     ''Raporun ilk halinde 'Türkiye'nin Ermenistan'a uyguladığı ablukayı kaldırmasını' tavsiye eden bir maddenin bulunduğunu'' kaydeden Ateş ''Türkiye'den Ermenistan'a sürekli uçak seferleri düzenlendiğini ve Ermenistan'ın ithalat yaptığı ülkeler arasında Türkiye'nin 8. sırada geldiğini belirterek, bu maddenin de yanlış olduğunu anlattık ve sonunda bunu da geri çektiler'' dedi. 
     Ateş, bununla birlikte ''Türkiye'nin Ermenistan sınırındaki geçişleri kolaylaştırması'' çağrısında bulunan bir maddenin de tavsiye kararına eklendiğini sözlerine ekledi. 
     
</TEXT>
</DOC>
