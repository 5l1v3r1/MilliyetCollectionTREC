<DOC>
<DOCNO> 250529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko25.html </URL>
<DATE> 2004/06/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Enflasyon oranı yüzde 10'u geçerse enflasyon muhasebesi uygulanacak" 
</HEADLINE>
<TEXT>

     Gelirler Genel Müdür Vekili Osman Arıoğlu, 3 Temmuz'da açıklanacak enflasyon rakamını merakla beklediklerini belirterek, ''Enflasyon oranının yüzde 10'u geçmesi veya toplam TEFE endeks puanının 7,944.43'ü geçmesi halinde artık enflasyon muhasebesi uygulanacak'' dedi. 
     Türk Sanayicileri ve İşadamları Derneği'nin TÜSİAD düzenlediği ''Enflasyon muhasebesi Uygulama Hususları ve Karşılaşılan Sorunlar Semineri''nin açılışında konuşan Arıoğlu, Vergi Barışı'nda Nisan sonu itibariyle öngördükleri hedefi aştıklarını belirterek, bu ay ödenecek son taksitte mükelleflerin Vergi Barışı imkanını kaçırmamasını istedi. 
     Arıoğlu, Motorlu Taşıtlar Vergisi'ndeki sistem değişikliğinin dün itibariyle Anayasa Mahkemesi'nde teknik altyapı itibariyle oy birliğiyle kabul edildiğini hatırlatarak, dünya uygulamasına paralel olan bu sistemle artık herkesin Motorlu Taşıtlar Vergisi'ni herhangi bir vergi dairesine gitmeden ödenmesinin sağlanacağını kaydetti. 
     Arıoğlu, 2003 sonunda yasalaşan enflasyon muhasebesi konusunda ilk başta toplumun bütün kesimlerinin düzenleme yapılmasını istediğini, yasal düzenleme yapıldıktan sonra ise ''Biz acaba iyi mi yaptık '' diyen tarafların oluşmaya başladığını anlattı. 
     
     ''ENFLASYON ARTIK SEMBOLİK CANAVAR'' 
     Yürütülen programın başarısı sayesinde enflasyonun geçen yıl belinin kırıldığını ve artık karikatürlerde görülen büyük canavar olmaktan çıkıp, küçük sembolik bir canavar haline dönüştüğünü ifade eden Arıoğlu, şu anda 2. üç aylık vergi döneminde bulunulduğunu, 3 Temmuz geldiğinde herkesin enflasyon konusundaki merakının da giderilmiş olacağını söyledi. Gelirler Genel Müdür Vekili Arıoğlu, şunları kaydetti. 
     ''İkinci üç aylık dönem sonu itibariyle, acaba enflasyon rakamı yüzde 10'u geçecek mi Bunu sizler kadar bizler de merakla izliyoruz, bekliyoruz. 
     3 Temmuz geldiğinde, enflasyon rakamı açıklandığında endeks neyi gösterecek ona bakacağız. Enflasyon oranının yüzde 10'u geçmesi veya toplam TEFE endeks puanının 7,944.43'ü geçmesi halinde o zaman artık enflasyon muhasebesi uygulanacak. Dolayısıyla 10 Ağustos'a kadar sadece 2003 yılı mali tablolarında değil, aynı zamanda 2004 yılının 2. geçici vergi döneminde enflasyon muhasebesi uygulamaya girmiş olacak.'' 
     DİE'nin en son 3 Haziran'da açıklanan verilerine göre, TEFE endeks puanı 2004 Mayıs sonu itibariyle 8,067.8 puan düzeyinde bulunuyor. 
     
     3 BİN FİRMADA İNCELEME 
     Osman Arıoğlu, tüm vergi kanunlarını yeni baştan dizayn etmek, katma değer ve diğer vergileri de zaman içinde aşağı çekmeye çalıştıklarını ifade ederek, karlılık oranı ile beyan arasında çelişki görülenleri inceleyeceklerini bildirdi. 
     Arıoğlu, bununla ilgili olarak şu anda otomasyon uygulanan vergi daireleri ve iller bazında ilk etapta 3 bin mükellefi seçtiklerini belirterek, şunları söyledi 
     ''Bunların bilgileri bilgisayar ortamında değerlendireceğiz. Tapu, noter ve trafikle ilgili diğer bilgiler de mevcuttu. Bu bilgilerle bunları destekleyerek, 3 aylık süre içerisinde inceleme yapılacak. 
     Seçim yapılırken, belli bir tutarın üzerindeki mükellefleri aldık. Arkadaşlarımız bu firmalarda belirlediğimiz şablon çerçevesinde inceleme yapacak ve sonuçlarını da hep beraber görme imkanımız olacaktır. 
     Bu yıl içerisinde uygulamalı testlerini yapmak suretiyle artık el yordamıyla mükellef seçimi değil, tamamen objektif kriterlere göre seçimlerin yapıldığı ve en azından teknolojik imkanlar çerçevesinde tüm mükelleflerin beyanlarının belli ölçüde kontrol edildiği bir sistemi de gerçekleştirmiş olacağız.'' Gelir idaresinin yeniden yapılandırılması çalışmasının önümüzdeki birkaç gün içinde TBMM'ye intikal etmiş olacağını belirten Arıoğlu, hem Başbakanlık, hem de Meclis aşamasında bazı ufak tefek rötuşlar yapılabileceğini kaydetti. 
     
     ''GERÇEK MALİ TABLOLAR İZLENİR HALE GELECEK'' 
     TÜSİAD Yönetim Kurulu Üyesi, Ekonomik ve Mali İşler Komisyonu Başkanı Oktay Varlıer, Türk vergi mevzuatının istikrarlı para sistemi anlayışına göre biçimlendirilmiş olmasına karşın, enflasyonun tarihsel olgusunun hep görmezden gelindiğini, kronikleşen enflasyon tüm toplum açısından alışılageldik ve kabullenilmiş bir probleme dönüşürken vergi sisteminin de yıprandığını söyledi. 
     Varlıer, enflasyon muhasebesi uygulamasının vergi gelirlerinde düşüş yaratacağı kaygısıyla uzun süre ertelendiğini belirterek, enflasyonun yıllar içinde biriken etkisi sonucunda işletmelerin muhasebe sistemlerinin karmakarışık bir hal aldığını, mali tabloların anlamsızlaştığını ve bilançoların bozulduğunu vurguladı. 
     Enflasyon sonucunda işletmelerde oluşan dönem karı veya zararının gerçek durumla ilişkisi koparken, şişirilmiş fiktif kazançlar üzerinden ödenen vergi ve dağıtılan temettüyle işletme sermayesinin erozyona uğradığını anlatan Varlıer, enflasyon muhasebesine geçilmesinin çok önemli bir adım olduğuna işaret etti. 
     Vergi kanunu ve SPK tebliğlerinde yapılan düzenlemelerin sorunları büyük ölçüde ortadan kaldırdığını belirten Arıoğlu, ''Bundan böyle enflasyon muhasebesiyle paranın satınalma gücündeki azalmanın etkileri mali tablolara yansıtılacak, işletmelerin gerçek mali yapıları izlenir ve adil biçimde vergilendirilir hale gelecek'' dedi. 
     Enflasyonla mücadele devam ederken, enflasyon muhasebesinde uygulama sorunlarını çözerek, yabancı ve bireysel yatırımcılar ile düzenleyici ve denetleyici kurumlara işletmelerin gerçek durumlarını tam yansıtan mali tablolar sunmak gerektiğini belirten Varlıer, ''İşletmelerimizin enflasyondan arındırılmış gerçek kazançları üzerinden vergilendirilmesini sağlayabiliriz'' dedi. 
     
</TEXT>
</DOC>
