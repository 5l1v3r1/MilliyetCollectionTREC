<DOC>
<DOCNO> 293892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur13.html </URL>
<DATE> 2004/12/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hastanede servis servis dolaştırılan kadın öldü 
</HEADLINE>
<TEXT>

     
     Ufuk BALKİS- Ali GÜLER ANTALYA, DHA 
     

ANTALYA'da önceki gece nefes darlığı rahatsızlığıyla devlet hastanesine getirilen 82 yaşındaki Nafia Balcı, acilde tedavi edilmeden göğüs hastalıkları servisine, oradan yine acil servise ve ardından yoğun bakım ünitesine kaldırıldı. Nafia Balcı, önceki gece nefes darlığından öldü. Olayın ihmalden kaynaklandığını düşünen Nafia Balcı'nın yakınları, doktorlar ve hastane hakkında suç duyurusunda bulunacaklarını söyledi. 
     Akciğer yetmezliği olduğu için nefes almakta güçlük çeken 82 yaşındaki Nafia Balcı, çocukları tarafından özel bir araçla Antalya Devlet Hastanesi Acil Servisi'ne götürüldü. Burada hastaya müdahale edilemeyeceğini söyleyen doktorlar, Nafia Balcı'yı 200 metre uzaktaki Göğüs Hastalıkları Servisi'ne sevk etti. 
     Annelerini kucaklarına alan Nafia Balcı'nın çocukları, göğüs hastalıkları servisinin yolunu tuttu. Bu sırada fenalaşan Nafia Balcı, servise götürüldü, ancak durumu daha da kötüleşti. Nafia Balcı'ya müdahale edildi, ancak yaşlı kadın tedaviye cevap vermedi. 
     Bu kez, Göğüs Hastalıkları Servisi doktorları, Nafia Balcı'yı ambulansla acil servise geri gönderdi. Tekrar müdahale edilen Nafia Balcı yoğun bakıma alındı. Daha sonra gönderildiği göğüs hastalıkları servisinde yaşamını yitirdi. 
     Duruma isyan eden Nafia Balcı'nın büyük oğlu Niyazi Balcı, annesinin ölümüne doktorların ihmalinin neden olduğunu önesürdü. Annesinin tedavi edilmeden göğüs hastalıkları servisine kaldırıldığını iddia eden Niyazi Balcı, "Annemi göz göre öldürdüler. İlk başta yapmaları gereken tedaviyi sonraya bıraktıkları için annem öldü'' diye konuştu. 
     Niyazi Balcı, hastane ve doktorlar hakkında suç duyurusunda bulunacaklarını söylerken, hastane yönetimi konuyla ilgili açıklama yapmadı. 
     
</TEXT>
</DOC>
