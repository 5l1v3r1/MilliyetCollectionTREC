<DOC>
<DOCNO> 264295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/spo06.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'ın karar anı 
</HEADLINE>
<TEXT>


Milli Takım'ın hocası, B.Rusya maçından sonra kafasında Gürcistan sınavının on birini belirleyecek. Oyuncularını tek tek analiz eden Yanal, en çok defans güvenliğini oluşturmakta güçlük çekecek 

BİLAL MEŞE 


İskelet çıkacak 
EYLÜL ayından itibaren yeni bir döneme girecek olan Milli Takım'da bugünkü maçın ardından iskelet kadro şekillenecek. Şenol Güneş'in ardından bayrağı devralan Yanal, yapılan beş hazırlık maçında tecrübeli isimlerin yanına gençleri de monte etmeye çalışmıştı. Başarılı teknik adam, Beyaz Rusya sınavı sonrası taşları yerine oturtacak, kafasındaki ideal kadroyu belirleyecek. 

İstikrar oluşmadı 
ERSUN Yanal'ı en çok düşündüren konu, defans güvenliğinde zaman zaman ortaya çıkan zaafiyet. Alpay, Bülent Korkmaz ve Fatih Akyel'in yerine bu bölgeye gençleri kaydırmayı planlayan Yanal'ın, Beyaz Rusya önünde Servet, Kürşat ve Önder'e şans vermesi bekleniyor. Daha önce İbrahim Toroman ve Ümit Özat gibi tercihleri de bulunan Yanal'ın, burada istikrarı bir türlü oturtamadığı gözleniyor. 

Yıldızlara koruma 
AY-YILDIZLI ekibimizin hocası, hafif sakatlıkları bulunan Fatih Tekke, Okan ve Gökdeniz'i de riske etmemesi bekleniyor. Bu durum kafasındaki on birin verimliliğini görme açısından Yanal'ı sıkıntıya uğratacak. Milli Takımımız, Beyaz Rusya maçının son hazırlığını basına kapalı olarak dün akşam Atatürk Stadı'nda yaptı. Yanal karşılaşma sonrası Denizli'de kalıp, ailesini ziyaret edecek. 

Özel karşılama 

Denizlispor Başkanı Zafer Katrancı, Milli Takım'ı çiçeklerle karşıladı. Kafile otele yerleştikten sonra Pamukkale travertenlerini gezerek, moral depoladı. Şenes Erzik'in, Levent Bıçakçı ile birlikte Milli Takım'ın uçağıyla gelmesi dikkat çekti. Havaalanında belediye bandosu ve halk oyunları ekibi gösteri yaptı. 

Anlamlı ödül 

AY-YILDIZLI ekibimizin iki tecrübeli ismi Bülent Korkmaz ve Hakan Şükür bugün farklı bir sevinç daha yaşayacaklar. Kuruluş yıldönümlerini kutlayan UEFA ve FIFA, Beyaz Rusya maçı öncesi iki oyuncuya ödül verecek. 95 kez forma giyen Hakan ile 99 kez bu mutluluğu yaşayan 36 yaşındaki Bülent ekibimizin en tecrübeli isimleri konumunda bulunuyor. 
FEDERASYON, 50. yılını kutlayan UEFA'nın Hakan'a, 100. yıldönümünü kutlayan FIFA'nın ise "dalya" demeye hazırlanan Bülent'e "altın futbolcu" ödülü vereceğini açıkladı. Ayrıca federasyon da, Bülent'e arkadaşlarının imzasını taşıyan ve altın rengine boyatılmış 3 numaralı formasını hediye edecek. Bülent ikinci yarıda kısa bir süre forma giyecek. 

Kritik zirve 

FUTBOL Federasyonu Yönetim Kurulu bugün saat 10.30'da Pamukkale'de Levent Bıçakçı yönetiminde bir araya gelecek. Toplantıda komitelerin alacağı ücretler ve amatör kurullar konusunda da karara varılacak. Ayrıca grup maçları öncesi milli takımın programı ve yeni çalışmalar konusunda da görüş alış verişinde bulunulacak. 


</TEXT>
</DOC>
