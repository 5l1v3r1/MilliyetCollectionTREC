<DOC>
<DOCNO> 258111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/dunya/adun.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci katline Molla işi örtbas 
</HEADLINE>
<TEXT>


İran'da gözaltında işkenceyle öldürülen kadın gazeteci Kazemi'nin davasında kimse suçlu bulunmadı. İran devleti maktulün ailesine 21 milyar TL kan parası ödeyip sıyrılacak 

DIŞ HABERLER SERVİSİ 


İran'da geçen yıl temmuzda işkenceleriyle ünlü Evin Cezaevinde gözaltındayken kafasına vurularak öldürülen İran ve Kanada pasaportlu 54 yaşındaki kadın foto muhabiri Zehra Kazemi davasında yargılanan tek sanık olan istihbaratçı Muhammed Rıza Aghdam Ahmedi 42 önceki gün delil yetersizliğinden suçsuz bulundu. Ancak ortada bir cinayet kurbanı bulunmasına rağmen kimseye ceza verilmemesi İran adaletine uluslararası planda gölge düşürdü. 
Gerçek suçlunun Evin'de görevli Muhammed Bahşi adlı üst düzey bir adli görevli olduğunu belirterek Ahmedi'nin göstermelik bir davanın günah keçisi olduğunu savunan Kazemi'nin ailesi ile İran'daki reformcuların şiddetli tepkisine yol açan karar, Kanada tarafından da sert biçimde eleştirildi. İran'ı cinayeti örtbas etmeye çalışmakla suçlayan Kanada, Tahran'a karşı yaptırım uygulayabileceğinin sinyalini verdi. Kanada ilk iş olarak İran'la ilişkilerini bir kademe alt düzeye indireceğini açıkladı. 

Kadına yarım kan parası 
Mahkeme Kazemi için 120 milyon riyal yaklaşık 21 milyar lira tutarında kan parası ödenmesini de kararlaştırdı. Kan parası katil bulunamadığı için İran hazinesinden ödenecek. Kurban erkek olsaydı bu miktar iki katı olacaktı. 

Şirin Ebadi müdahil 
Mahkeme kararında davanın 20 gün içinde temyiz edilebileceği belirtilirken Kazemi'nin Kanada'da yaşayan üvey oğlu Stephen Hachemi, bundan sonra Uluslararası Adalet Divanı'na başvuracaklarını söyledi. 
Kazemi ailesi adına müdahil olan Nobel Barış ödüllü İranlı hukukçu Şirin Ebadi de yeni bir soruşturma başlatılarak davanın yeniden açılmasını istediklerini ayrıca davayı uluslararası mahkemelere götürmeyi göz ardı etmediklerini belirtti. 

Kafatası parçalandı 
Serbest çalışan kadın gazeteci Zehra Kazemi, geçen yıl temmuzda Tahran'daki Evin Cezaevi önünde yapılan protesto gösterilerinin resmini çekerken gözaltına alınmış ve 3 günlük sorgusu sırasında ağır işkence görmüştü. Önce kriz geçirerek öldüğü açıklanan Kazemi'nin daha sonra Cumhurbaşkanı Muhammed Hatemi'nin emriyle başlatılan soruşturma sonucunda sorgu sırasında başına sert bir cisimle vurulması yüzünden kafatasının parçalanması ve beyin kanaması nedeniyle hayatını kaybettiği anlaşılmıştı. 

İç politik çekişme 
Kazemi davasının İran'daki reformcu kanat ile muhafazak r kesim arasındaki politik mücadeleye sahne olduğu yorumları yapılıyor. Muhafazak r mollaların kontrolündeki yargı erkinin reformcuların denetimindeki istihbarat örgütünü köşeye sıkıştırmak için gerçek suçluyu gizleyip karşı casusluk mensubu Ahmedi'yi sanık sandalyesine oturttuğu söyleniyor. Ahmedi, kastı aşan hareketle Kazemi'nin ölümüne yol açmak suçundan yargılandı. 

Dava yarım kaldı 
Davaya bakan mahkemenin yargıcı geçen hafta, Şirin Ebadi ve Kazemi ailesinin avukatları ile sanık Ahmedi'nin avukatının asıl suçlunun Yargı Erki yetkilileri olduğunda ısrar etmeleri üzerine davayı sona erdirme kararı almıştı. 


</TEXT>
</DOC>
