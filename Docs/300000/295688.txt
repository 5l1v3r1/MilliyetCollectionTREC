<DOC>
<DOCNO> 295688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas14.html </URL>
<DATE> 2004/12/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Kutsal Kase" Türkiye'de mi 
</HEADLINE>
<TEXT>

     Ondokuzmayıs Üniversitesi OMÜ İlahiyat Fakültesi Felsefe ve Din Bilimleri Bölümü Dinler Tarihi Anabilim Dalı Başkanı Doç. Dr. Mahmut Aydın, Dan Brown'un gündem yaratan romanı Da Vinci Şifresi'nde adı geçen 'Kutsal Kase'nin Türkiye'de olabileceği şeklindeki yorumların doğru olmadığını savundu. 
     Doç. Dr. Aydın, AA muhabirine yaptığı açıklamada, Kutsal Kase Efsanesi'nin Batı Hıristiyanlığında en uzun soluklu efsanelerden biri olduğunu, İsa'nın son akşam yemeğinde şarap içtiği hem de kanının doldurulduğu kase olduğuna inanılan Kutsal Kase'nin tarih boyunca çeşitli efsanelere, savaşlara ve bitmek bilmeyen sorulara neden olduğunu söyledi. 
     Kutsal Kase efsanesinin 1240'lardan 1800'lü yılların başlarına kadar pek fazla gündemi meşgul etmediğini anlatan Doç. Dr. Aydın, 19. yüzyılda ortaçağ tarihi ve efsaneleriyle ilgilenen batılı araştırmacılar sayesinde bu efsanenin tekrar başta romancılar olmak üzere tarihçi ve mitolojiyle ilgilenen araştırmacıların dikkatini çektiğini kaydetti. 
     Son günlerde İngiliz şifre uzmanlarının, Staffordshire bölgesindeki küçük bir anıtın üzerinde bulunan esrarengiz yazıttan yola çıkarak İsa'nın 'Kutsal Kase'nin yeriyle ilgili açıklamalarda bulunulduğu ve bu yerin de Türkiye sınırları içinde olabileceği iddialarını değerlendiren Doç. Dr. Aydın, şunları kaydetti 
     ''Kutsal Kase'nin bir define veya hazine değil, ancak onlardan çok daha değerli bir gizli bilgi olduğunu söyleyebiliriz. Bu nedenle kasenin peşinde olan define avcıları, bu kasenin kendilerine milyonlarca dolar kazandıracak bir antika kadeh değil, Hıristiyanlığın yapı taşı olan İsa'nın aslında bir beşer olduğunu ispat eden bir kanıt olduğunu bilmeleri lazım. Kutsal kase bir semboldür ve kasenin Türkiye'de olabileceği iddiaları bu açıdan doğru değildir.'' 
     
     KUTSAL KASE EFSANESİ 
     Efsaneye göre, Kutsal Kase, Hz. İsa'nın Yahudi ve Romalıların oluşturduğu askeri bir güç tarafından yakalanıp çarmıha gerilerek idam edilmesinden önce havarileri ile yediği son akşam yemeğinde kullandığı veya çarmıh esnasında Arimatea'lı Yusuf'un İsa'dan akan kanı doldurduğu, ya da her ikisini de kapsayan yani hem İsa'nın son akşam yemeğinde şarap içtiği hem de kanının doldurulduğu kase olduğuna inanılmaktadır. 
     
</TEXT>
</DOC>
