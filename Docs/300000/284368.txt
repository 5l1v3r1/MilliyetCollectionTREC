<DOC>
<DOCNO> 284368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko10.html </URL>
<DATE> 2004/10/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Unakıtan Özel sektörüyle, kamusuyla esen bu havadan istifade etmeliyiz 
</HEADLINE>
<TEXT>

     Maliye Bakanı Kemal Unakıtan, Türkiye'nin ekonomik açıdan bir cazibe merkezi haline geldiğini belirterek, ''özel sektörüyle kamusuyla batıda esen bu olumlu havadan istifade etmeliyiz'' dedi. 
     Londra'da özelleştirme kapsamındaki kuruluşlarla ilgili olarak yabancı yatırımcılarla temaslarda bulunan Kemal Unakıtan, Morgan Stanley'nin düzenlediği kahvaltıda bir grup yatırımcıyla biraraya geldi. 
     Toplantı sonrasında A.A'nın sorularını yanıtlayan Bakan Unakıtan, temaslarını gün boyunca sürdüreceğini, görüştüğü yatırımcılardan Türkiye ile ilgili son derece takdir dolu sözler duymaktan memnun olduğunu aktardı. 
     Batıda esen olumlu havanın Türkiye'deki piyasaya da olumlu yansıdığını belirten Unakıtan, ''Türkiye artık yabancı yatırımcılar bakımından bir cazibe merkezi haline geliyor. Bunu gayet iyi değerlendirmemiz lazım. Türk özel sektörünün de buralarda yatırımcılara Türkiye'deki durumu anlatması ve yabancı yatırımcılar nezdinde temaslar yapması gerektiğine inanıyoruz. Esen bu olumlu havadan özel sektörüyle kamusuyla en iyi biçimde istifade etmeliyiz'' dedi. 
     Toplantılarda enerjiden Telekom'a kadar özelleştirme kapsamında olan hemen hemen bütün büyük şirketlerin söz konusu edildiğini de belirten Maliye Bakanı Unakıtan, THY'nin halka arzı ile ilgili bir soru üzerine de şunları söyledi 
     ''Halka arz prosedürü başladı. Halka arz için gerekli yasal prosedürler başladı. Gerekli tanıtım broşürleri de dağıtılmaya başladı. Yakında başka tanıtım imkanları da devreye sokulacak. Sene sonuna kadar halka arz prosedürü tamamlanacak.'' Bakan Unakıtan, faizlerin düşmesiyle birlikte bütçede meydana gelen ek kaynağın nasıl değerlendireceği sorusuna da şu yanıtı verdi 
     ''Zaten o, faiz kalemlerinin içinde ayrıntılarıyla gösteriliyor. Bütçede genel bütçe disiplini söz konusu. Daha önce bütçenin dışında yer alan özel ödenek ve gelirler de bütçenin içine alınıyor. Bu sene ondan dolayı bütçenin hem şekli biraz daha değişik oluyor hem de büyüklüğü diğer bütçe dışındaki kalemleri de kapsadığı için biraz daha fazla oluyor. Bütün detaylar orada. Yani şuradan alıp da ayrı bir yerde harcayacağız diye bir şey yok. Bütçe disiplini kalemleri içinde, gelirleriniz ne kadar, giderleriniz ne kadar hepsi tek tek orada gösteriliyor. Tabii faizler düştükçe de bütçe açıkları giderek düşüyor ve bütçe açğında hızlı bir azalma yaşıyoruz. Bu 2005'de de devam edecek. Bütçe açıklarında Maastrciht kriteri olan yüzde 3'ü de birkaç yıl içinde tutturmuş olacağız.'' 
     
</TEXT>
</DOC>
