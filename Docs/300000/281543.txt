<DOC>
<DOCNO> 281543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko46.html </URL>
<DATE> 2004/10/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Cem Aydın Digital yayınane zaman geçileceği belirsiz 
</HEADLINE>
<TEXT>

     Doğuş Yayın Grubu Genel Koordinatörü Cem Aydın, Türkiye'de digital televizyon yayıncılığına ne zaman geçileceği konusunun belirsiz olduğunu bildirdi. 
     Cem Aydın, İNTERPROFORUM TIME 2004 toplantısında düzenlenen ''Türkiye'de İnteraktif TV, Eğlence ve Medya'' başlıklı oturumda yaptığı konuşmada, digital yayıncılık ve interaktif TV konusunda Türkiye'nin daha yolun başında olduğunu söyledi. 
     Digital yayıncılık takviminin henüz belirlenmediğini, ne zaman geçileceği konusunun belirsiz olduğunu aktaran Aydın, plansızlığın 5 yılda hurdaya ayrılacak teknolojilere yatırımlar yapılarak milyonlarca dolarlık kaynak israfına yol açacağına dikkat çekti. 
     Aydın, Doğuş Yayın Grubu bünyesinde iki ulusal, dört TV kanalının bulunduğunu belirterek, yayınlarında izleyeceği katılımını da aradıklarını, teknoloji geliştikçe görüntülü interaktif katılımı da sağlayabileceklerini kaydetti. 
     DigiTürk Genel Müdür Yardımcısı Hatice Memigüven de, digital tv yayıncılığı konusunda tek örnek olduklarını belirttiği konuşmasında, 850 bin aboneleri bulunduğunu bildirdi. 
     Abonelerinin günde en az 2 kere tıklama ile bilgi kanalından içerikler hakkında bilgi aldıklarını belirten Memigüven, içerik kişiselleştirmesiyle istenilen yayının seçilebildiğini kaydetti. 
     Memigüven, gelişmiş teknolojik özelliklere sahip, yüksek modem hızlı, GPRS'li yeni kutularının 2005 yılı dördüncü çeyreğinde piyasaya sürüleceğini bildirdi. 
     ARG Danışmanlık'tan Abdullah Raşit Gülhan da, Dünya Ticaret Örgütü'yle yapılan sözleşme gereği telekom pazarının 2005 yılına kadar serbestleştirilmesi gerektiğine işaret ederek, lisanslar verilmesine rağmen tam bir serbestleşmenin henüz sağlanamadığı görüşünü dile getirdi. 
     Gülhan, AB Komisyonu'nun son ilerleme raporunda da Türk Telekom'un mevcut tekel haklarının serbestleştirilmesi yönünde sınırlı ilerleme imkanının bulunduğu ve telekom piyasasının tümünde gerçek rekabet şartlarının sağlanması gerektiğinin vurgulandığını kaydetti. 
     
</TEXT>
</DOC>
