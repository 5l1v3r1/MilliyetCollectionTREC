<DOC>
<DOCNO> 263705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/siyaset/axsiy02.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de üç milletvekili ihraç edildi 
</HEADLINE>
<TEXT>


Yüksek Disiplin Kurulu, Baykal muhalifi milletvekillerinden Ahmet Güryüz Ketenci, Hasan Aydın ve Mehmet Tomanbay'ı CHP'den ihraç etti 

ANKARA Milliyet 


CHP Yüksek Disiplin Kurulu YDK , olağanüstü seçim kurultayı toplamak için Genel Başkan Deniz Baykal'a karşı bayrak açan muhaliflerden İstanbul milletvekilleri Ahmet Güryüz Ketenci ve Hasan Aydın'la Ankara Milletvekili Mehmet Tomanbay'ın partiden kesin ihracına karar verdi. Aydın, karara "Beni CHP'den kimse ayıramaz" diye tepki gösterirken, Ketenci ise "Genel Başkan'ın etrafındaki kendi gürültüsünden korkan insanlardan değilim. El, etek öpmem" dedi. Tomanbay ise, "Beni Baykal CHP'li yapmadı" diye konuştu. 
CHP YDK, Parti Meclisi'nin PM ihracını istediği üç milletvekilinin durumunu görüşmek üzere dün Ankara Milletvekili İsmet Çanakçı başkanlığında toplandı. Üç saat süren toplantıda, 12 üye ihraç yönünde oy kullanırken, iki üye muhalefet etti. Karar, parti tüzüğünün 70. maddesinde belirtilen "Parti üyeliğiyle bağdaşmayan tutum ve davranışlarda bulunmak" gerekçesiyle verildi. Böylece CHP'nin TBMM'deki sandalye sayısı 171'den 168'e düştü. 

Savunma yapmadılar 
Çanakçı, yazılı ve sözlü savunma istedikleri üç milletvekilinin de savunma yapmadığını belirtti. YDK üyesi Saniye Gülbarut'un kesin ihraca karşı çıktığını kaydeden Çanakçı, Ali Şahin'in ise geçici ihraç yönünde görüş bildirdiğini söyledi. Milletvekillerinin dosyasının ayrı ayrı oylandığını vurgulayan Çanakçı, savunma için tebligatın yasal süresi içinde yapıldığını da bildirdi. 
Çanakçı, milletvekillerinin partiye itiraz haklarının bulunmadığını, ancak yargı yolunun açık olduğunu anımsattı. 


</TEXT>
</DOC>
