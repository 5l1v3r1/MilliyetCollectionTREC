<DOC>
<DOCNO> 295085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/yasam/yas05.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliyi kahrından öldürdüler 
</HEADLINE>
<TEXT>


18 yıl önce emekli olan 80 yaşındaki Bayram Ali Arabacı, maaşı iptal edilip 16 milyar lira da borç çıkarılınca üzüntüden hayatını kaybetti... 

MUSTAFA İNSAN DHA 

Mersin'de Bağ - Kur'dan 18 yıl önce emekli olan Bayram Ali Arabacı 80 , emekliliği iptal edilince üzüntüden öldü. Öğretmen Okulu'nda 13 yıl hizmetli olarak çalışan Arabacı, 1976'da işinden ayrılarak minibüsçülüğe başladı. Bağ - Kur da, vergi mükellefi olan Arabacı'yı esnaf statüsünde üye yaptı. 7 ay sonra minibüs kaza yapınca Arabacı, vergi dairesine durumu bildirdi. Ancak Arabacı'nın durumu Bağ - Kur'a bildirilmediği için mükellefiyet durumu devam etti. 1985'te Bağ - Kur'a başvuran Arabacı, vergi mükellefiyetinin sürüp sürmediği araştırılmadan emekli edildi. 18 yıl boyunca da düzenli olarak emekli maaşı ödendi. Bağ - Kur 1999'da, emekli ve mükelleflerin vergi kayıtlarını incelemeye aldı. Arabacı'nın kaydının 28 Ocak 1976'da başladığı ve 9 Temmuz 1976'da silindiği ortaya çıktı. Kurum, Arabacı'nın maaşını iptal etti. 18 yıldır aldığı maaşının kesilmesiyle şoke olan Arabacı, dava açtı. Kurumdan gönderilen yazıda 18 yılda verilen toplam 16 milyar liranın 15 gün içinde geri ödenmesi istendi. 
Bağ - Kur'un hem emekliliğini iptal etmesi, hem de kendisini borçlu çıkarması üzerine sağlığı bozulan Arabacı, sağlık karnesi de iptal edilince çaresiz kaldı. Tedavi ücretini ödeyemediği için hastaneden senet imzalatılarak taburcu edilen Arabacı, 10 Kasım'da öldü. 




</TEXT>
</DOC>
