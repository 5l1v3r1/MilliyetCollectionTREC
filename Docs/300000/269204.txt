<DOC>
<DOCNO> 269204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun27.html </URL>
<DATE> 2004/09/05/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Fischler "Türkiye'nin AB üyeliği etkileri iyice düşünülmeli" 
</HEADLINE>
<TEXT>

     AB tarım yüksek komiseri Franz Fischler, Türkiye'nin AB üyeliğinin olası etkileri üzerinde önceden çok iyi düşünülmesi ve çalışılması gerektiğini söyledi. 
     Hollanda'da yapılan, AB tarım bakanları toplantısının açılışında konuşan Fischler, AB Komisyonu'nun, Türkiye'nin AB'ye katılması halinde doğabilecek etkileri öngörecek detaylı bir çalışma yapması gerektiğini, bu yapılmazsa bu üyeliğe karşı var olan endişelerin giderek büyüyeceğini belirtti. 
     Türkiye'nin AB üyeliğine karşı olduğu iddialarını yalanlayan Fischler, müzakerelerin başarıyla bitirilmesinden sonra tam üyelik sürecinde AB ülkelerinde yapılacak referandumların da ''zorluklarla dolu bir yol olacağını'' kaydetti. 
     Türkiye'nin, AB anayasasının onaylanması sürecinde de tartışma konularından biri olacağını ifade eden Fischler, Türkiye'nin, AB'nin tarım politikalarına dahil olmasının maliyetinin 10 milyar euroyu bulacağını, bu rakamın, birliğe yeni üye olan ülkelerin toplamı için yapılan yatırımlara eşit olduğunu belirtti. 
     Fischler, Türkiye'de geçimini tarımdan sağlayanların oranının çok yüksek olduğunu, AB üyeliğinin, Türkiye'nin üretim yapısında ve köylerinde köklü değişiklikler gerektireceğini kaydetti. 
     
</TEXT>
</DOC>
