<DOC>
<DOCNO> 271409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy16.html </URL>
<DATE> 2004/09/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gruplar anlaştı, Meclis hafta sonu da çalışacak... 
</HEADLINE>
<TEXT>

     AK Parti ve CHP grupları, TCK Tasarısı'nın bu hafta Genel Kurul'da yasalaşması için anlaştı. 
     Alınan bilgiye göre, AK Parti'nin, Genel Kurul'un hafta boyunca TCK Tasarısı'nı görüşme önerisini CHP de kabul etti. Bu doğrultudaki Danışma Kurulu önerisi CHP ve AK Parti Grup Başkanvekilleri tarafından elden imzalandı. 
     Buna göre, yarın saat 15.00'de toplanacak olan Genel Kurul, çalışmalarını saat 22.00'ye kadar sürdürecek. Genel Kurul, 15 Eylül Çarşamba gününden itibaren Cumartesi ve Pazar da dahil 11.00-13.00 ve 14.00-22.00 saatleri arasında çalışarak 346 maddelik tasarının görüşmelerini tamamlayacak. 
     Öte yandan, TCK Tasarısı'nın görüşmeleri tamamlandıktan sonra Cumhurbaşkanı Ahmet Necdet Sezer'in, ''Bakanlar Kurulu veya Yasama Organı üyeliğinde geçen süreler, akademik unvanın kazanılması için gerekli sürelerde değerlendirilir'' hükmünden dolayı geri gönderdiği yasa da Genel Kurul'da ele alınacak. Yasa'nın görüşmeleri sırasında bu hükmün çıkarılması bekleniyor. 
     TBMM, bu haftaki çalışmalarının ardından 1 Ekim'e kadar yeniden tatile girecek. 
     
</TEXT>
</DOC>
