<DOC>
<DOCNO> 292835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy04.html </URL>
<DATE> 2004/11/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Pepe Üzerinde ot bitmeyen yerler bile orman tanımında 
</HEADLINE>
<TEXT>

     Çevre ve Orman Bakanı Osman Pepe, mevcut orman tanımının Türkiye gerçekleriyle bağdaşmadığını savunarak, "Üzerinde ot bile bitmeyen yerler orman olarak gözüküyor" dedi. 
     Bakan Pepe, Kanal 7'de katıldığı bir programda gündeme ilişkin değerlendirmelerde bulundu. Mevcut orman tanımının Türkiye gerçekleriyle bağdaşmadığını belirtirken ilginç bir örnek verdi. "Üzerinde ot bile bitmeyen yerler orman olarak gözüküyor. Hatta, maki bile olmayan, tümüyle çorak yerler de Orman Bakanlığı'nın kayıtlarında orman olarak tanımlanıyor" diyen Pepe, ormancılık mevzuatının tepeden tınağa değişmesi gerektiğini söyledi. Pepe, "Ama bazı tutucu çevreler buna şiddetle karşı çıkıyor. Tabii ki korumacı olmamazı lazım ama gerçekleri de görmezden gelemeyiz" dedi. 
     
     ÖZEL ORMAN STATÜSÜ 

     Tapu ve kadastroyla ilgili olarak Türkiye'de mülkiyet konusunda çok ciddi problemler bulunduğunu belirten Pepe, bunun orman sorununu da etkilediğini kaydetti. Pepe, "Vatandaşın malına el konularak düzenlenen yerlerle ilgili hukuki bir düzenleme yapılmalı" derken, bu yöndeki çalışmalarını gelecek dönemde TBMM'nin gündemine getireceklerini bildirdi. Pepe, "Bu vatandaşların mağduriyetini düzelteceğiz. Biz, 'ya mallarını geri verelim ya da özel orman statüsü verelim' diyoruz. Bu olunca, hiç olmazsa vatandaş bu yerlerin yüzde 5'ini, 8'ini kulanabiliyor" dedi. 
     
     "VATANDAŞ BİNLERCE HEKTAR ORMAN YAKTI" 

     Bakan Pepe, geçen yıllarda devletin ormanlara sahip çıkamadığını, bu yüzden biran önce elden çıkarılması gerektiğini belirtirken, "Devlet ormanlara sahip çıkabilseydi orman varlığı buraya gelmezdi. 1945'de bir gecede ormanlar kamulaştırıldı. Vatandaş da buna tepkisini gösterdi 'bana yar olmayan sana da yar olmasın' dedi. 2 yıl içinde binlerce hektar orman vatandaşlarımız tarafından yakıldı, kesildi" diye konuştu. 
     
     "EMRET BAKANIM'DAN HUYLANDIM" 

     Osman Pepe'nin, son günlerin gözde dizisi Emret Bakanım'a ilişkin görüşleri de dikkat çekti. Dizinin biraz abartılı olmasına karşın Türkiye'nin gerçeklerini anlattığını ve izlerken çok güldüğünü söyleyen Pepe, "Dizideki bakanlık binası da bizim Orman Bakanlığı'nın uzaktan çekilmiş fotoğrafı. Bunu görünce biraz huylandım tabii" dedi. Pepe, dizideki müsteşara konusunda da "Öyle düşünen adamlarla ben zaten çalışamam" yorumunu yaptı. 

ANKA 
     
</TEXT>
</DOC>
