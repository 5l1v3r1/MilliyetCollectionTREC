<DOC>
<DOCNO> 292634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo07.html </URL>
<DATE> 2004/11/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oktay Derelioğlu Azeri Ligi'nde 
</HEADLINE>
<TEXT>

     
     Nurettin ATMACA BAKÜ, DHA 

     

BEŞİKTAŞ ve Fenerbahçe'nin eski milli futbolcularından Oktay Derelioğlu, transfer olduğu Azerbaycan'ın Süper Lig takımlarından Hazar Lenkeran'la ilk antremanına çıktı. 
     Oktay, yeterli tesisi bulunmayan ve bu yüzden çalışmalarını Hazar Denizi kenarındaki sanayi kenti Sumgayıt'ta sürdüren Lenkeran Takımı'yla dün ilk antremana çıktı. Takım arkadaşlarıyla tanışmadan önce DHA Muhabirinin sorularını cevaplandıran Oktay, transferin bazı Beşiktaşlı ağabeylerinin önerisi ile gerçekleştiğini söyledi. Azerbaycan'da futbolseverlerden büyük ilgi gördüğünü ve bundan büyük mutluluk duyduğunu belirten Oktay, takımın teknik direktörü eski hocası Rasim Kara ile birlikte Hazar Lenkeran'ın başarısı için gayret göstereceklerini kaydetti. Derelioğlu, Azeri takımından büyük bir transfer ücreti almadığını ve gelişmelere göre Azerbaycan'da kalma süresini belirleyeceğini belirtirken, Türkiye'de futbolun düşüşe geçtiğini ve bunun da üzüntü verici olduğunu açıkladı. 
     Oktay'a ilk antremanı öncesinde Azeri spor basınına mensup muhabirler de büyük İlgi gösterdi. Aralarında milli futbolcuların da bulunduğu bazı arkadaşlarının da Azerbaycan'da futbol oynamak istediklerini söyleyen Oktay, bu futbolcuların da yakında gelebileceğini ima etti. 
     Hazar Lenkeran Takımında yaklaşık bir aydır görev yapan Teknik Direktör Rasim Kara'da Oktay'ın eski öğrencisi olduğunu ve çok başarılı bir futbol hayatı olduğunu söyledi. Kara, Türkiye'de gemi nakliyatı konusunda çalışan Lankeran Kulubü yöneticilerinin takımın geliştirilmesi için her türlü imkanı sağladıklarını ve Türkiye de dahil olmak üzere dünya çapında futbolcuların kadroya dahil edilmesi için girişimlerde bulunacaklarını bildirdi. 

     
</TEXT>
</DOC>
