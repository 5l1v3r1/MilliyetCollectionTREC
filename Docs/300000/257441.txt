<DOC>
<DOCNO> 257441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur38.html </URL>
<DATE> 2004/07/22/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
İzmir'deki patlamasının nedeni gaz sıkışması olarak açıklandı 
</HEADLINE>
<TEXT>

     İzmir Emniyet Müdürü Halil Tataş, Karabağlar'daki işyerinde meydana gelen patlamada yaralanan 1'i ağır, 13 kişinin, çeşitli hastanelerde tedavi altına alındığını belirterek, olayın, iş kazası görünümünde olduğunu bildirdi. 
     Karabağlar 5900 Sokak'ta kalorifer imalatı yapan Vehbi ve Sabahattin Aker kardeşlere ait ısıtma-soğutma şirketinde meydana gelen patlama sonrasında olay yerinde incelemelerde bulunan İzmir Emniyet Müdürü Tataş, bitişik durumdaki iki işyerinde büyük hasarın olduğunu söyledi. 
     Olayda yaralanan 13 kişiden birinin durumunun ciddi olduğunu kaydeden Tataş, yaralılardan 4'ünün ayakta, 8'inin ise yatarak tedavi gördüğünü bildirdi. 
     Tataş, ''Binada büyük hasar var. Çevresini dolaşmak bile sıkıntı yaratabilir. Olay, iş kazası görünümünde. Sabotaj gibi ihtimaller görünmüyor'' dedi. 
     İzmir Büyükşehir Belediyesi İtfaiye Grup Başkanı Fuat Barandır da işyerindeki 25'er litrelik sanayi tipi üç adet LPG tüpünde meydana gelen sızıntı ve boya amaçlı kullanılan malzemelerin oluşturduğu gaz birikmesinin, belirli bir yoğunluğa erişmesinden sonra patlamaya yol açtığını söyledi. 
     5 katlı binanın duvarlarında büyük hasarın bulunduğunu, ancak ana taşıyıcı kolonların fazla zarar görmediğini ifade eden Barandır, belediyeye ait Fen İşleri Müdürlüğü'nden bir ekibin, kolonlarda inceleme yapacağını kaydetti. Barandır, ''Duvarların bu şekilde durması tehlikeli. Yıkılması söz konusu. İnceleme sonrasında durum netlik kazanacak'' dedi. 
     Bu arada olay sırasında çevrede bulunan 10 aracın da patlamadan zarar gördüğü bildirildi. 
     
</TEXT>
</DOC>
