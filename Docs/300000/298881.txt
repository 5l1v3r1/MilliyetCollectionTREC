<DOC>
<DOCNO> 298881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun13.html </URL>
<DATE> 2004/12/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Necef ve Kerbela'da intihar saldırısı 40 ölü, 30 yaralı 
</HEADLINE>
<TEXT>

     Irak'ın Necef kentinde bomba yüklü araçla düzenlenen intihar saldırısında ölenlerin sayısının 30 olduğu bildirildi. 
     El Hekim hastanesi yetkililerinden Yusuf Münim, saldırıda 30 kişinin öldüğünü, 65 kişinin de yaralandığını söyledi. 
     Necef polisi acil müdahale gücü başkanı Abdullah El Kufi, patlamanın bomba yüklü bir araçla düzenlendiğini teyit etti. 
     Necef polis şefi Galip el Cezari, kendisiyle Vali Adnan el Zurufi'nin aşiret reisinin cenaze töreni için bekledikleri sırada patlamanın olduğunu belirterek, hedefin kendileri olduğunu söylemişti. 
     
     Kerbela'da da intihar saldırısı 13 ölü 

     Irak'ın Kerbela kentinde otobüs garajındaki patlamanın intihar saldırısı olduğu, saldırıda 13 kişinin öldüğü bildirildi. 
     Polis sözcüsü Rahman Mashavi, Bab Bağdat terminalinin girişinde bomba yüklü araçla saldırıyı düzenleyen intihar komandosu haricinde 13 kişinin öldüğünü, yaralı sayısının da 30 olduğunu söyledi. 
     Yaralıların ambulanslarla yakındaki El Hüseyin hastanesine kaldırıldığı, polisin bölgeyi kordon altına aldığı belirtildi. Saldırıda 5 aracın da alev aldığı bildirildi. 
     Otobüs garajı, Hz. Hüseyin'in türbesinin 200 metre ötesinde bulunuyor. 
     
     Halka itidal çağrısı 

     Irak'ın Kerbela ve Necef kentlerinde düzenlenen ve çok sayıda kişinin ölümüne yol açan intihar saldırılarının ardından, Şii liderler halka itidalli olmaları çağrısında bulundu. 
     Şii liderler, Sünni militanlarla kapatılan Baas partisi üyelerini, Şiilere karşı saldırıları artırmakla suçladılar. 
     Şii liderlerden Muhammed Bahr el Ulum, ''İç savaş çıkarmaya ve seçimleri engellemeye çalışıyorlar. Daha önce başarısız oldular, bundan sonra da başarısız olacaklar'' dedi. 
     El Ulum, Şiilerin şiddete şiddetle cevap vermemeye kararlı olduklarını, bunun sadece şiddetin artmasına yol açacağını söyledi. 
     Şii Dava Partisi üst düzey yetkililerinden Haydar el Ubadi de Kerbela ve Necef'in, sembolik önemlerinden dolayı ve seçimlerin burada düzgün şekilde yapılacak olmasından dolayı hedef alındığını söyledi. 
     
</TEXT>
</DOC>
