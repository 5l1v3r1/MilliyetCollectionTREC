<DOC>
<DOCNO> 288211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/ekonomi/eko08.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemada dördüncü taksit başvurusu 17 Kasım'da 
</HEADLINE>
<TEXT>



Ziraat Bankası, aralık ayında ödenmesi beklenen dördüncü taksit nema ödemeleriyle ilgili kurum ve işyeri toplu başvurularını, 17 Kasım 2004 tarihinden itibaren almaya başlayacak. Bankadan yapılan açıklamada, ödemelerin Hazine'nin belirleyeceği tarihte başlayacağı bildirildi. 
Kurumu ve işyeri aracılığı ile talepte bulunan hak sahiplerinin ödemeleri, dördüncü taksit ödemelerinin başlamasını takiben 'en geç 3 gün' içinde yapılacak. 
Bu arada Tasarrufu Teşvik işyeri sicil numarası olan ve elektronik posta uzantıları k12.tr, edu.tr, com.tr, gov.tr, mil.tr, pol.tr ve bel.tr olan özel kuruluşlar ile kamu kuruluşları personeli, nema ödemelerini işyerleri aracılığı ile alabilecek. Kurum aracılığıyla başvurmayanlar ise eskiden olduğu gibi bir aylık takvim içinde sıralarını bekleyecek. Kurum ve işyerleri, unvanlarını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracaklar. 


</TEXT>
</DOC>
