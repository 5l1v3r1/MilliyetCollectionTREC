<DOC>
<DOCNO> 295011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur22.html </URL>
<DATE> 2004/12/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul... "Diren Felluce, Diren Filistin Mitingi"ne 1500 kişi katıldı 
</HEADLINE>
<TEXT>

     Çağlayan Meydanı'nda, EMEP, SDP, KESK ve çeşitli sivil toplum kuruluşlarının katılımıyla ''Diren Felluce, Diren Filistin, Yanındayız'' mitingi düzenlendi. 
     EMEP İstanbul İl Örgütü, SDP, KESK Şubeler Platformu, TÜMTİS, Haber İş 1 No'lu Şube, DEHAP ve Özgür-Der'in de aralarında bulunduğu parti sivil toplum kuruluşları üyesi yaklaşık bin 500 kişinin katıldığı miting, grupların Şişli ve Çağlayan tarafından iki grup halinde alana girişiyle başladı. 
     Mitingte konuşan EMEP Genel Başkanı Levent Tüzel, ''aylardır dünyanın gözü önünde acımasız bir vahşet yaşandığını'' ifade ederek, ''Irak harekatında ABD'nin gösterdiği gerekçenin aksine tek gayretinin, petrol, silah ve finans tekellerinin çıkarlarını savunmak olduğunu'' ileri sürdü. 
     Tüzel, ''Kendilerinin kışkırttığı ve tertiplediği terör eylemlerini gerekçe göstererek, bebek katliamlarını, cami bombalamalarını gerçekleştirdiler. Şimdi biz soruyoruz kimdir terörist Cami içinde can çekişenlere kurşun sıkanlar mı, yoksa toprağını, vatanını korumak isteyen Iraklı genç direnişçiler mi '' diye konuştu. 
     ''Türkiye'de de bir başka şiddetin yaşandığını'' savunan Tüzel, ''TIR şoförü Ahmet ve 12 yaşındaki oğlu Uğur Kaymaz da Mardin Kızıltepe'de öldürüldü'' dedi. 
     SDP Genel Başkanı Filiz Koçali de, Felluce'de 400 bin kişilik nüfusun 100 bininin katledildiğini belirterek, ''AK Parti için Irak'ın yatırım demek olduğunu, CHP'nin de Müslüman oldukları için Irak'taki direnişçileri görmezden geldiğini'' öne sürdü. 
     KESK Şubeler Platformu adına konuşan Nabi Maraş da, ''Irak'ta binlerce çocuğun, onbinlerce direnişçinin öldürülmesine neden olan katliamların devam ettiğini, AK Parti'nin bunları görmediğini'' savundu. 
     Mitingte, Özgür-Der pankartı altında toplanan grubun arasındaki çocukların, ceset resimleri bulunan ve ''Kardeşlerimizi İsrail ve ABD katletti'' yazılı dövizler taşıdıkları dikkati çekti. 
     ''Katil ABD Ortadoğu'dan defol'', ''Gün gelecek, devran dönecek, ABD halklara hesap verecek'' sloganlarının atıldığı, bazı grupların da tekbir getirdiği miting, konuşmaların ardından olaysız sona erdi. 
     
</TEXT>
</DOC>
