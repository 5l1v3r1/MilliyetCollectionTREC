<DOC>
<DOCNO> 267612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo25.html </URL>
<DATE> 2004/08/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Beşiktaş'ı zor günler bekliyor... 
</HEADLINE>
<TEXT>

     Birinci Süper Futbol Ligi'nde sezon başında yaptığı transferlerle şampiyonlukta iddialı olduğunu gösteren, ancak ligin 4 haftasında henüz galibiyetle tanışamayan Beşiktaş'ı 4 zorlu hafta bekliyor. 
     Siyah-beyazlı takım, ligde önümüzdeki 4 hafta birbirinden zorlu maçlara çıkacak. 
     Beşiktaş, A Milli Takımı'nın 18. Dünya Kupası Avrupa Elemeleri 2. Grup'ta Gürcistan ve Yunanistan ile yapacağı maçlar sonrası devam edecek ligde 4 zorlu haftada galibiyet kovalayacak. 
     Ligde 4 maçta 2 beraberlik ve 2 yenilgi alarak 2 puanla averajla 13. sırada yer alan Beşiktaş, ligin 5. haftasında son sırada yer alan ve puana ihtiyacı olan Sakaryaspor ile deplasmanda karşı karşıya gelecek. 
     ''Kara kartallar'', bu karşılaşma sonrası bu sezon İstanbul'daki ilk maçını ezeli rakibi Galatasaray ile yapacak. Beşiktaş, 4 hafta sonunda 3 galibiyet, 1 yenilgi alan ve 9 puan toplayan güçlü rakibi karşısında BJK İnönü Stadı'nda galibiyet arayacak. 
     Beşiktaş, daha sonra yine BJK İnönü Stadı'nda ligin flaş takımlarından Büyükşehir Belediyesi Ankaraspor ile mücadele edecek. Siyah-beyazlılar, 4 hafta sonunda 2 galibiyet, 1 yenilgi ve 1 beraberlik alan ve 7 puanla 7. sırada yer alan Ankara temsilcisine karşı kendi sahasında oynamanın avantajını kullanmaya çalışacak. 
     Siyah-beyazlılar, üst üste kendi sahasında yapacağı Galatasaray ve Büyükşehir Belediyesi Ankaraspor maçlarını kazanarak, taraftarlarına galibiyet hediye etmeyi hedefliyor. 
     
     8. HAFTA TRABZONSPOR İLE KARŞILAŞCAK 

     Beşiktaş, ligin 8. haftasında bu sezon ilk 4 maçını kazanan ve 12 puanla lider durumda olan Trabzonspor ile karşı karşıya gelecek. 
     Siyah-beyazlı takım, deplasmanda yapacağı maçta güçlü rakibi karşısında puan arayacak. 
     
     AVRUPA MÜCADELESİ DE BAŞLAYACAK 

     Ligde şu ana kadar umduğunu bulamayan ve ciddi sıkıntı yaşayan Beşiktaş, bu sıkıntılı döneminde UEFA Kupası'nda Norveç'in Bodo Glimt takımıyla 1. tur maçlarını oynayacak. 
     ''Kara kartallar'', Norveçli rakibiyle ilk maçını 16 Eylül'de deplasmanda yaptıktan sonra, rövanş karşılaşmasını 30 Eylül'de BJK İnönü Stadı'nda oynayacak. 

     
</TEXT>
</DOC>
