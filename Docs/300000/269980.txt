<DOC>
<DOCNO> 269980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun12.html </URL>
<DATE> 2004/09/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Pentagon, Bush'un askerlik kayıtlarını yayımladı 
</HEADLINE>
<TEXT>

     ABD Savunma Bakanlığı Pentagon , ABD Başkanı George Bush'un 1968-1973 yılları arasında Ulusal Muhafız gücünde askerlik yaptığını gösteren belgeleri yayımladı. 
     Pentagon'un belgelerinde, ulusal muhafız gücünde pilotluk yapan Bush'un 1969'un aralık ayından 31 Aralık 1973'e kadarki uçuşlarının kayıtları yer alıyor. 
     Kayıtlara göre, Bush 31 Temmuz 1972'ye kadar 576 saat uçtu. 
     Belgelerde, Bush'un Kasım 1968 ile Kasım 1969 arasında Georgia'daki Moody hava üssünde aldığı eğitiminin kayıtları da bulunuyor. Bush'un notlarının orta olduğu belirtiliyor. Kayıtlarda, önce Texas'ta görev yapan Bush'un 1972'de Alabama'ya gönderildiği belirtiliyor. 
     Belgelerin 2 Kasım'da yapılacak başkanlık seçiminden önce seçim kampanyası çerçevesinde yayımlandığı ifade ediliyor. 
     ABD'de başkanlık seçiminin adaylarından, Vietnam Savaşı gazisi olan Demokrat John Kerry, Bush'u Vietnam Savaşı sırasında izni olmadığı halde Ulusal Muhafız gücü hizmetinden kaçmakla suçlamıştı. 
     Bush, Vietnam Savaşı sırasında, pilotluk testinin ardından Ulusal Muhafız gücünü seçmişti. Kerry, bizzat Vietnam Savaşı'nda yer alırken, Ulusal Muhafız gücünün bir parçası olduğu için Başkan Bush, savaşa katılmadı. 
     
</TEXT>
</DOC>
