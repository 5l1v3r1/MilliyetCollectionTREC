<DOC>
<DOCNO> 285165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo34.html </URL>
<DATE> 2004/11/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Necati Galatasaray'da daha kolay gol atacağımı düşünerek hata yaptım 
</HEADLINE>
<TEXT>

     Galatasaray'da, attığı gollerle taraftarın büyük sevgisini kazanan Necati Ateş, ilk transfer olduğu dönemde, sarı-kırmızılı formayla daha rahat gol atacağını düşündüğünü, yanlış olduğunu ise 4-5 hafta sonra anladığını söyledi. 
     Necati Ateş, Galatasaray Dergisi'nin kasım ayı sayısında yer alan röportajında, Galatasaray'a geldiğinde bir düşünce hatası içinde olduğunu belirterek, ''Adanaspor'da ve daha önce Altay'da çok gol atmam ve pozisyonlara girmem, bende Galatasaray gibi bir takımda çok daha kolay gol atacağım düşüncesini doğurmuştu. Bu düşüncemin yanlış olduğunu anlamam 4-5 haftamı aldı. Ondan sonra da çıkışa geçtim'' dedi. 
     Klasik bir santrfor olmadığını, yıllarca ileriye dönük orta saha oyuncusu olarak görev yaptığını belirten Necati, ''Hakan ağabey ile önlü-arkalı oynuyoruz. Birbirimizi çok iyi tamamlıyoruz. Bu da attığımız gollerden belli oluyor. Çok yönlü bir oyuncu olduğuma inanıyorum, bu da bana artılar sağlıyor'' diye görüş belirtti. 
     
     ''AVRUPA İÇİN GALATASARAY'I TERK ETMEM'' 
     Sarı-kırmızılı futbolcu, hedefinin Avrupa'da forma giymek olduğunu, ancak Avrupa'ya gitmek adına Galatasaray'ı terk etmeyeceğini bildirdi. 
     Bu sezon Galatasaray ile şampiyonluk yaşayıp, önümüzdeki sezon da Şampiyonlar Ligi'nde iyi bir performans sergilemeyi amaçladığını ifade eden Necati, ''Sonraki sezon ise Avrupa'dan ciddi ve iyi bir teklif gelirse değerlendirmek istiyorum. Bu hedefim gerçekleşirse, Galatasaray da transferimden para kazanır. Bu kulüpte yaşadığım ve yaşayacağım güzellikleri hiçbir zaman karşılıksız bırakmak istemiyorum'' dedi. 
     
</TEXT>
</DOC>
