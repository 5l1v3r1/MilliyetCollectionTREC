<DOC>
<DOCNO> 284373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonsiy01.html </URL>
<DATE> 2004/10/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yıldırım "Telekom bu sefer de özelleştirilemezse, vazgeçmek lazım" 
</HEADLINE>
<TEXT>

     Ulaştırma Bakanı Binali Yıldırım, ''Türk Telekom eğer bu sefer de özelleştirilemezse bu işten vazgeçmek lazım. Bu, en önemli ve en son şans diye düşünüyorum'' dedi. 
     Yıldırım, ulaştırma sektörünü izleyen gazetecilerle Türk Telekomünikasyon A.Ş Genel Müdürlüğü tesislerinde iftar yemeğinde biraraya geldi. Yıldırım, gazetecilerin Türk Telekom'un özelleştirme sürecine ilişkin soruları üzerine, AB ülkelerinde telekomünikasyon sektörünün liberalleşme ve özelleştirmelerinin tamamlandığını, sadece bazı doğu bloğu ülkelerinde kamunun varlığını sürdürdüğünü, Türkiye'nin bu konuda geç kaldığını belirtti. 
     Türkiye'de sadece Telekom'da değil, bütünüyle özelleştirmelere karşı olan bir kesimin bulunduğunu ifade eden Yıldırım, Türkiye'deki bütün hacimli özelleştirmelerin yargıya gittiğini, Telekom özelleştirmesinin de yargıya gideceğini yineledi. 
     Yıldırım, özelleştirme sürecinde olumsuzluk yaşanmaması için Özelleştirme İdaresi Başkanlığı'nın hazırlıkları eksiksiz yapmaya özen gösterdiğini, Bakanlık olarak buna yardımcı olduklarını vurguladı. 
     Telekom özelleştirilmesinde kapalı teklif usulü ile teklif alınıp, açık artırma yöntemiyle pazarlık yapılabileceğini, ancak özelleştirme sürecinde Telekomünikasyon Kurumu ile Rekabet Kurumu arasındaki görüş ayrılığı nedeniyle sorun yaşandığını, bunu gidermeye çalıştıklarını kaydeden Yıldırım, Rekabet Kurumu'nun Kablolu Tv'nin ayrılması gerektiği, Telekomünikasyon Kurumu'nun ise buna gerek kalmadığı görüşünde olduğunu ifade etti. 
     Telekomünikasyon Kurumu'nun satış öncesindeki görüşünde ısrar ederse, satış işleminin gerçekleşemeye bileceğine işaret eden Yıldırım, Kablolu Tv'nin satış öncesinde ayrılması görüşünün gerçekçi nedenlere dayanmadığını düşündüklerini, bunun satışa olumsuz etkisinin olacağını, bu konuda bir çözüm bulunamaması halinde Rekabet Kurumu'nun görüşü doğrultusunda hareket edeceklerini belirtti. Yıldırım, ''İnşallah uygun teklif gelir ve özelleştirme gerçekleşir. Türk Telekom'un buna ihtiyacı var. Türk Telekom eğer bu sefer de özelleştirilemezse bu işten vazgeçmek lazım. Bu, en önemli ve en son şans diye düşünüyorum'' diye konuştu. 
     
     BLOK SATIŞTAN SONRA 1 YIL BEKLENECEK 
     Yıldırım, Telekom'un özelleştirilmesinin uzun yıllardır gündemde olduğunu, ancak bir türlü özelleştirmenin gerçekleştirilemediğini anımsatarak, 2000'li yıllardan önce konjonktürün uygunluğu nedeniyle özelleştirmenin daha kolay gerçekleştirilebildiğini, fiyatların düşmesi ve GSM sektöründeki hızlı teknolojik gelişmelerin süreci olumsuz etkilediğini kaydetti. 
     Telekom'un özelleştirilmesinde yüzde 55'lik blok satışın ardından bir yıl bekleneceğini, bu süreç içinde satışın başarılı olması halinde kalan kısmının özelleştirilmesi yoluna gidileceğini ifade eden Yıldırım, blok satışın başarılı olmaması halinde ise zaman kaybetmemek için doğrudan halka arz yoluna gidilebileceğini belirtti. 
     
     AVRUPA TEK HAVA SAHASI 
     Yıldırım, İlerleme Raporu'nda Türkiye'nin sivil havacılık alanında aşama kaydedemediği görüşüne yer verildiğinin anımsatılması üzerine, aslında ilerleme kaydedildiğini, ancak bunun rapora yansıtılmadığını söyledi. 
     AB'nin Türkiye'den Avrupa Tek Hava Sahası Anlaşması'nı imzalamasını istediğini, Türkiye'nin buna olumlu yaklaşmakla birlikte Avrupa Hava Güvenlik Otoritesi'ne EASA üye yapılmasını istediğini belirten Yıldırım, AB'nin ise önce anlaşmayı imzalayıp daha sonra üye ülkelerle teker teker ayrı anlaşmalar imzalanmasını talep ettiğini, sivil havacılıktaki ilerlemenin bu nedenle rapora yansımadığını kaydetti. 
     
</TEXT>
</DOC>
