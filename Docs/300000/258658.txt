<DOC>
<DOCNO> 258658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/siyaset/asiy.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Selamlaştılar ama hiç konuşmadılar 
</HEADLINE>
<TEXT>


Harp Akademileri'nin diploma töreninde bir araya gelen Sezer ve Erdoğan yan yana oturdu, ancak birbirleriyle hiç konuşmadı 

SERHAT OĞUZ İstanbul 


Devletin zirvesi, Harp Akademileri Komutanlığı'nın diploma töreninde buluştu. Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan ve Genelkurmay Başkanı Orgeneral Hilmi Özkök, mezunlara diplomalarını verdi. Silahlı Kuvvetler, Kara, Deniz ve Hava Harp akademileriyle bürokrasi ve özel sektör temsilcilerinin eğitim aldığı Milli Güvenlik Akademisi'ni başarıyla tamamlayan 39'u sivil, 36'sı yabancı subay 358 mezuna diplomaları verildi. Birinciler diplomalarını Sezer'in, ikinciler Arınç'ın, üçüncüler ise Erdoğan'ın elinden aldı. 
18 ülkeden gelen yabancı subaylara ise diplomalarını Genelkurmay Başkanı Özkök, Başbakan Yardımcısı Abdüllatif Şener ve Milli Savunma Bakanı Vecdi Gönül verdi. Harp Akademileri Komutanı Orgeneral Faruk Cömert, Türk Silahlı Kuvvetleri'nin en üst düzey eğitim kurumu olan Harp Akademileri'nin, 21. yüzyılın modern, çağdaş ve değişken tehdit ortamına uygun bir ordu olma hedefinde çok önemli göreve sahip olduğunu belirtti. Cömert, mezunlara "Vatanın ve milletin bölünmez bütünlüğü, Türkiye Cumhuriyeti'nin laik, demokratik ve sosyal hukuk yapısının ilelebet korunması en önemli görevimiz olacaktır" diye seslendi. Mezunlar adına konuşan Yüzbaşı Ramazan Göze ise "Yüce ulusumuza, aziz vatanımıza, demokratik ve laik cumhuriyetimizi, sonsuza kadar yaşatmaya kararlı olduğumuz devletimize sadakat ve şerefle hizmet edeceğimizden emin olun" dedi. 
Sezer ve Erdoğan, yaklaşık 1.5 saat süren törende yan yana oturdu. Ancak sadece salona giriş - çıkış anlarında selamlaşan Sezer ve Erdoğan, tören boyunca konuşmadı. Sezer'e, eşi Semra Sezer de eşlik etti. 


</TEXT>
</DOC>
