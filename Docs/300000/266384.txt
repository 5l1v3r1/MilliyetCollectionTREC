<DOC>
<DOCNO> 266384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas06.html </URL>
<DATE> 2004/08/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güzel ''cani'' den çıplak sahnelere sansür... 
</HEADLINE>
<TEXT>

     Oscarlı ünlü aktris Charlize Theron, bundan sonra filmlerdeki aşk sahnelerini gözüne hoş görünmezse ''altın makas'' yetkisini kullanarak sansürleyecek. 
     Internetteki ''imdb'' sitesinin haberine göre, oyuncunun, kontratlarına rol aldığı filmlerdeki kendisinin çıplak göründüğü aşk sahnelerini kesme yetkisini içeren bir madde koydurduğu ortaya çıktı. 
     Oscar ödülünü kazandıktan sonra pek çok film projesi önerilen oyuncu, kendisine bu hakkın tanınması halinde projelere ''evet'' dediğini belirtti. 
     Film projelerini seçerken çok titiz davrandığını da vurgulayan Charlize Theron, ''Ben film kontratlarına her zaman bu şerhi koyduruyorum. Yönetmenime güvenmekten yanayım. Ancak daha sonra izlemek istiyorum. Bu, 'şuramı çekin, buramı çekmeyin' anlamını taşımıyor. Ama, 'eğer çok gerekiyorsa çekin ve lütfen izin verin sonradan izleyeyim' anlamına geliyor'' dedi. 

     
</TEXT>
</DOC>
