<DOC>
<DOCNO> 290832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun14.html </URL>
<DATE> 2004/10/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
UNFICYP'ten Papadopulos'un "BM para dağıttı" açıklamasına yanıt 
</HEADLINE>
<TEXT>

     Kıbrıs'taki Birleşmiş Milletler Barış Gücü UNFICYP , Güney Kıbrıs Rum yönetimi lideri Tasos Papadopulos'un, ''BM'nin, referandumda Annan planına 'evet' çıkması için Rum tarafına para verdiği'' yönündeki açıklamasına yanıt verdi. 
     UNFICYP Sözcüsü Brian Kelly, ''BM kuruluşlarının, iki toplumlu uzlaşmayı ileri götürme hedefi için çalışan sivil toplum örgütlerinin çalışmalarını ve projelerini her zaman desteklediğini'' bildirdi. 
     UNFICYP Sözcüsü Brian Kelly, BM Genel Sekreteri'nin Kıbrıs Özel Temsilcisi Alvaro de Soto'nun Papadopulos'a gönderdiği mektubun içeriğiyle ilgili olarak bugün yazılı bir açıklama yaptı. 
     Açıklamasında, Papadopulos'tan ''Rum lideri'' olarak bahseden Kelly, ''bu mektubun kopyasının BM Genel Sekreteri'nin iyi niyet misyonu çerçevesinde basına dağıtılmasının BM ilkelerine aykırı olduğunu'' belirtti. 
     Papadopulos'un da ''mektubun kamuoyuna açıklanmasını istemediği'' yönünde basına yaptığı açıklamayı BM'nin not ettiğini kaydeden Kelly, ''Bununla birlikte, konu hakkında BM'nin saklayacağı hiçbir şey yoktur. BM, Sayın De Soto'nun Sayın Papadopulos'a gönderdiği mektupta şu konular hakkında kendisini bilgilendirdiğini teyit eder'' ifadesini kullandı ve bu konuları şöyle sıraladı 
     ''BM kuruluşları, iki toplumlu uzlaşmayı ileri götürmek ve Kıbrıs'taki durumun normale dönmesi için gereken ortamı hazırlama çabalarına 10 yıllardır katılmaktadır. 
     Bu kuruluşlar, bu hedef için çalışan ve bu hedefle ilgili olarak kamuoyunu bilgilendiren sivil toplum örgütlerinin çalışmalarını ve ilgili projelerini uzun süreden beridir desteklemektedir ve desteklemeye devam edecektir. 
     Bu kuruluşlar ve UNFICYP, istek üzerine gelen iki toplumlu temasların gerçekleştirilmesine ve iki toplumlu toplantıların yapılmasına her zaman gereken kolaylığı sağlamıştır. BM kuruluşları ve UNFICYP, bu isteği hayata geçirirken de, hangi örgüt veya kişilerden geldiğine ve bu örgütlerle kişilerin Genel Sekreter'in planına karşı olup olmadıklarına bakmamıştır. 
     İyi niyet misyonu, Genel Sekreter'in planıyla ilgili bilgileri sivil toplum örgütlerine sağlamıştır. Bu, kişilerin veya örgütlerin planla ilgili hangi pozisyonu koruduklarına bakılmaksızın memnuniyetle yapılmıştır. 
     Bu yapılmasaydı, BM iyi niyet misyonu, görevini tam anlamıyla yerine getirmemiş olacaktı.'' 
     
     PAPADOPULOS NE DEMİŞTİ 
     Kıbrıs Rum yönetimi lideri Tasos Papadopulos, önceki gün Estonya'dan dönüşünde Larnaka havaalanında yaptığı açıklamada, ''BM'nin, referandumda Annan planına 'evet' çıkması için Rum tarafına para verdiğini'' iddia ederek, BM Genel Sekreteri'nin Kıbrıs Özel Temsilcisi Alvaro De Soto'nun, kendisine bu konuda bir mektup gönderdiğini söylemişti. 
     Papadopulos, De Soto'nun mektubunda, ''Referandumdan önce Kıbrıs'ta para dağıtıldığını, çünkü BM ve diğerleri tarafından, Annan planının ileri götürülmesinin iki toplumlu bir mesele olduğunun ve güçlendirilmesi gerektiğinin düşünüldüğünün'' belirtildiğini kaydetmişti. 
     
</TEXT>
</DOC>
