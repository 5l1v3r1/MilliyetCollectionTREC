<DOC>
<DOCNO> 261311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/ydilmen.html </URL>
<DATE> 2004/08/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ders 
</HEADLINE>
<TEXT>



Fenerbahçe takımını kaybederken bile şanslı görüyorum. Eğer ki dünkü maç iyi analiz edilirse çıkarılması gereken çok önemli dersler var. Daha önlerinde 33 lig, birçok da Şampiyonlar Ligi maçları bulunuyor. Hazırlık döneminde geçen yıl kazandıkları en önemli özellikleri olan disiplini kaybetmediklerini gösterdiler. Rize'de de ilk yarıda bunu koruduklarını seyrettik. Rakibe değil pozisyon vermek şut attırmadılar. Kendinden emin, sakin, kanatları devamlı kullanan, rakip savunmanın üç oyuncusu ve ön liberosuna sarı kart gösteren Fenerbahçe için devre sonunda şeref tribününde "Bu takım bu sene de şampiyonluğu götürür. Rize'nin ise işi zor" yorumları yapılıyordu. 
Rahmetli Candan Tarhan bize hep şunu söylerdi "En tehlikeli skorlar 2-0'dır. İkinci yarının başında bir gol yerseniz hem siz demoralize olursunuz, hem de rakibiniz coşar." İşte Fenerbahçe'nin de başına o geldi. İlk yarı 3-4-2-1 oynayan Rize bir orta saha oyuncusu çıkarıp ikinci santrforu soktu. Ve rakibinin ikinci yarı başındaki rehavetinden de yararlanarak presle oyunu Fenerbahçe'nin cezasahasına yıktığı gibi, birçok pozisyon buldu. İki de gol attı. Maçı 3-2 veya 4-2'ye getirecek şansları da yakaladı. 
Fenerbahçe takım olarak bu maçın kasetini seyredecek. İlk yarıda top rakipteyken yaptıklarına bakacak, bir de ikinci yarıda top rakipteyken neler olduğunu izleyecek. Çok enterasan bir görüntü vardı sahada. Solda ve sağda oynayan Önder ve Fabiano, hemen önlerindeki Mehmet Yozgatlı ve Tuncay ile adeta rolleri değişmişlerdi. Tuncay solbek, Mehmet sağbek oynuyordu. Bu birkaç saniye değil ikinci yarının büyük bölümünde böyle sürdü. Bu disiplinden kopmanın bir örneğidir. Ve Fenerbahçe'ye hiç yakışmadı. Tuncay mevkisinden dolayı moralsiz ve isteksiz oynuyor. Servet'i ise beğendim. İlk yarıda Marco da iyiydi. Van Hooijdonk klasik silah. Rize takımı genel olarak ikinci yarıda müthiş coşkuluydu. Mağlubiyeti hazmedemediler. Gürol ve Okan mükemmeldi. 
Hakem Müftüoğlu iyiydi. Ancak kendisinin vermediği penaltıda yardımcısının kararına uyarak hata yaptı. 



</TEXT>
</DOC>
