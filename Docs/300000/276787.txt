<DOC>
<DOCNO> 276787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo05.html </URL>
<DATE> 2004/10/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bulak Fenerbahçe'nin farklı yenilgisi bizim için dezavantaj... 
</HEADLINE>
<TEXT>

     Fenerbahçe ile bu akşam yapacakları lig maçı için İstanbul'da bulunan Denizlispor'un teknik direktörü Giray Bulak, sarı-lacivertlilerin, Avrupa Şampiyonlar Ligi'nde Manchester United ile yaptıkları maçta aldıkları farklı skorlu yenilginin kendileri için bu maçta dezavantaj olduğunu söyledi. 
     Denizlispor'un forma sponsoru Le Coq Sportif'in Türkiye temsilcisi Esemspor'un düzenlediği toplantıya, Denizlispor Kulübü Başkanı Zafer Katrancı, Asbaşkan Hasan Kıbrıslıoğlu, Teknik Direktör Giray Bulak, TSYD Genel Başkanı Onur Belge ve Esemspor Genel Müdürü Turgay Polat ile yeşil-siyahlı takımın futbolcuları katıldı. Toplantıda basın mensuplarının sorularını yanıtlayan Giray Bulak, Fenerbahçe ile yapacakları karşılaşmanın zorlu geçeceğine değinerek, ''Fenerbahçe'nin Avrupa Şampiyonlar Ligi'nde Manchester United ile yaptıkları maçta aldıkları farklı mağlubiyet bizim için dezavantaj. Bu durum işimizi daha da zorlaştıracak'' dedi Denizlispor'un güçlü bir sistem takımı olduğuna dikkat çeken Giray Bulak, ''Hiç çekinmeden çıkıp yenmek için elimizden geleni yapacağız, yeneceğimize de inanıyorum'' diye konuştu. 
     Hakan Şükür'ün A Milli Takım kadrosuna alınmamasına ilişkin soruya da Bulak, ''Hakan Şükür'ün durumunda basına yansımayan başka spekülasyonlar var sanırım'' karşılığını verdi. 
     Kulüp Başkanı Zafer Katrancı ise Denizlispor'un en iyi Anadolu takımlarından biri olduğunu ve başarılarının sürekliliği için çalışmaya devam edeceklerini söyledi. 
     
</TEXT>
</DOC>
