<DOC>
<DOCNO> 291000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/yasam/axyas02.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
3 yalıya 'uğrayıp' Marmara'ya kaçtı 
</HEADLINE>
<TEXT>


İstanbul Boğazı'ndan Marmara Denizi istikametine seyreden kuru yük gemisi Kandilli'de 3 yalıya birden çarptı. Kaçan gemi, ihbar üzerine Sarayburnu açıklarında durduruldu... 

M.AKİF ERDEM, OSMAN KARA, MUSTAFA KURTARAN İstanbul 

Suriye bandıralı "Aradosh" isimli kuru yük gemisi, dün 02.30 sıralarında henüz belirlenemeyen bir nedenle kontrolden çıkarak akıntıya kapıldı. Gemi sırayla reklamcı Faruk Bil, tekstilci Hayat Bayramlıoğlu ve Birsen Aker'e ait yalıların bahçe ve havuz bölümlerine çarptı. Çarpmadan kısa bir süre sonra gemi yalıların önünden ayrıldı. 

20 yıl önce de çarpmıştı 
Yalıdakilerin ihbarı üzerine gemi Sarayburnu açıklarında Kıyı Emniyeti ekipleri ve deniz polisince durduruldu. En ağır hasarlı yalının sahibi olan reklam ajansı sahibi Bil, 20 yıl önce yalılarının yine bir geminin çarpması sonucu hasar gördüğünü söyledi. Kaza sırasında eşi ve çocuğunun evde bulunduğunu belirten Bil, "Allah'a şükür onlara bir şey olmamış. Görülüyor ki radarlı geçiş işe yaramıyor" dedi. 

Deprem oldu sandılar 
Bayramlıoğlu da yalısının denizden 7 metre geride olması nedeniyle kazayı ucuz atlattıklarını ifade etti. Bayramlıoğlu, "Evdeki yardımcım gürültünün etkisiyle deprem oluyor diye kendisini dışarıya atmış. Sonra kaçan gemiyi görmüş" diye konuştu. 
Kıyı Emniyeti ve Gemi Kurtarma İşletmeleri Genel Müdürü Mehmet Habip Soluk da, "Gemiye müdahale edip durdurduk" dedi. 


</TEXT>
</DOC>
