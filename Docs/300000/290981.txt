<DOC>
<DOCNO> 290981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/spor/aspo.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
90 dakika uğruna bir ömür 
</HEADLINE>
<TEXT>


Beşiktaş - Çaykur Rize maçı hayata maloldu. Cihat Aktaş isimli 16 yaşındaki taraftar, kapalı tribünde isminin Fatih Sözüer olduğu bildirilen zanlı tarafından bıçaklanarak yaşamını yitirdi 


Hastanede kurtarılamadı 
FUTBOLDA son yıllarda yaşanan tribün terörü, sonunda bir cana maloldu. Beşiktaş ile Rizespor arasında dün İnönü Stadı'nda oynanan maçın ilk yarısının bitimine 20 dakika kala 16 yaşındaki taraftar Cihat Aktaş aldığı bıçak darbeleri sonucunda, kan kaybından hayatını kaybetti. Aktaş'ın bıçaklandıktan sonra ambulansa bindirilerek, Taksim İlk Yardım Hastanesi'ne götürüldüğü, ancak kurtarılamadığı açıklandı. Kapalı tribünde meydana gelen bu olay sonrası, 90 dakikanın bitiş düdüğünün ardından kapılar kapatıldı ve 3000 bin civarında seyircinin çıkışına izin verilmedi. 

Kapılar kapatıldı 
TRİBÜNDE yaklaşık yarım saat bekletilen seyirciler, takviye emniyet güçlerinin gelmesinden sonra teker teker dışarı çıkarılmaya başladılar. Güvenlik kameralarının incelenmesinin yanı sıra Cihat Aktaş'ın öldürülüşüne tanık olan üç akrabası da görgü tanığı olarak kapılara yerleştirildi. 1.5 saat süren bu araştırmalar ve görgü tanıklarının teşhisi sonucunda, katil zanlısı olarak üç kişi gözaltına alındı. Bu sırada taraftarlar zanlılara saldırmaya çalıştı. Ancak polis bu linç girişimine izin vermedi ve üç zanlıyı Gayrettepe'deki Asayiş Şube Müdürlüğü Cinayet Büro Amirliği'nde götürdü. 

Omuz atınca kavga 
AMİRLİKTE sorgulanan üç zanlıdan, 1982 doğumlu Fatih Sözüer, görgü tanıkları tarafından teşhis edildi. Sözüer de, kısa bir sorgulamanın ardından, 16 yaşındaki Cihat Aktaş'ı öldürdüğünü itiraf etti. Sözüer'in, Aktaş ile kendisine omuz atması yüzünden tartıştığını, kapı girişlerindeki kontrolden saklamak için, botunda saklayarak stada soktuğu çakı ile kendisini yaraladığını söylediği bildirildi. Gayrettepe'deki Cinayet Büro Amirliği'ndeki sorgulama sonunda Vali Muammer Güler de gece yarısı, polis tarafından verilen bu bilgileri doğrulayan bir açıklama yaptı. 

Bayram tatiline gelmiş 
İNÖNÜ Stadı'ndaki tartışmada vefat eden 16 yaşındaki Cihat Aktaş'ın lise öğrencisi olduğu öğrenildi. Aktaş'ın, ailesi Beyoğlu'nda yaşamasına rağmen, öğrenimini Adana'da sürdürdüğü, ancak bayram tatili için geldiği İstanbul'da amcasının oğlu Beytullah Aktaş ile Beşiktaş maçını izlemeye gittiği ifade edildi. Anadolu Ajansı'nın haberine göre Taksim İlk Yardım Hastanesi polisi, Cihat Aktaş'ın üzerinden Fenerbahçe amblemi olan bir kart çıktığını açıkladı. Kalbinden ve karnından iki darbe aldığı bildirilen Cihat Aktaş'ın ailesi hastanenin önünde sinir krizleri geçirdi. 

Turnikeler bozuktu 

KAPALI Tribün turnikelerinin bozuk olduğu ve bu nedenle sağlıklı bir kontrol yapılamadığı da ortaya çıktı. Güvenlik görevlilerinin de, üstlerini aramak istedikleri taraftarlarla tartıştıkları, kavgaya varan bu gerilim nedeniyle birçok seyircinin elini kolunu sallayarak stada girdiği bildirildi. 

Sudan ucuz ceza 

CEMAL ERSEN 

İşte yaşamın bedeli 
İNÖNÜ Stadı'nda meydana gelen ölüm olayı, 5149 sayılı "Şiddet Yasası"nı bir kez daha tartışmaya açtı. Yaşamını yitiren Cihat Aktaş ile gündeme gelen yasaya göre, spor alanlarına her türlü silah, kesici alet veya delici alet sokan taraftarlara 4 ay süreyle müsabakalardan men cezası ve 750 milyon lira para cezası ön görülürken, olayın ölümle sonuçlanması halinde yasanın herhangi bir yaptırım getirmemesi tartışmaları alevlendirdi. 

Yasanın eksikleri 
SÖZ konusu olay nedeniyle kulübe verilecek ceza bir önceki sezon elde edilen hasılatın yüzde 2'si gibi komik bir rakam ile belirlenirken, ölüme sebebiyet verene 6 ay seyirden men ve 1 milyar lira para cezası ön görülmesi dikkat çekti. Yasak beyan ve demeç verenlere uygulanacak 21. madde, 50 milyar lira para cezasını öngörürken, ölüme sebebiyet vermenin karşılığının bu kadar ucuz olması büyük eksiklerinden biri olarak göze çarpıyor. 

Tepkiler 
Ümraniye'de zirve 
BEŞİKTAŞ yönetimi, olay sonrası Ümraniye'de olağanüstü toplandı. Tam kadro bir araya gelen yöneticiler, stadda alınacak yeni önlemleri görüştüler ve güvenlik sistemini yenilemeyi gündemlerine aldılar. 

Oktay Bunlar neden oluyor 
BEŞİKTAŞ Asbaşkanı Kıvanç Oktay, olayı anlamanın mümkün olmadığını belirtti. Oktay, "Çok üzücü bir durum" ifadesini kullandı. Siyah - Beyazlı yönetici, bu tribünde kimseye bedava bilet verilmediğini de savundu. 

İbrahim Vicdan azabı 
ÖLÜM haberini TV muhabirinden duyan İbrahim Üzülmez dondu, kaldı. Konuşmakta güçlük çeken Siyah - Beyazlı futbolcu, "Böyle bir şey nasıl oluyor. Öldüren insan, bu vicdan azabıyla nasıl yaşayacak" diye tepki gösterdi. 

Bakan Yasa değişebilir 
BAKAN M.Ali Şahin, Sporda Şiddet Yasası'nın yeterli olmaması durumunda Meclis'te görüşülerek değiştirilebileceğini belirtti. İnönü Stadı'ndaki olayın çok üzücü olduğunu ifade eden Şahin, bunların önlenmesi için gayret gösterdiklerini söyledi. 

Olağanüstü toplantı 
FUTBOL Federasyonu Yönetim Kurulu, bugün 16.00'da olağanüstü toplanacak. Yönetimin, dünkü olayı mercek altına alacağı, gerek görülmesi durumunda tüm kulüp başkanları ve emniyet ile bir toplantı yapacağı ifade edildi. 

'Festival yaşanmalı' 
DEL Bosque bu tür olayların çok üzücü olduğunu belirtti. İspanyol çalıştırıcı, "Futbol bir festival gibi yaşanmalı" dedi. Çaykur Rizespor Teknik Direktörü Rıza Çalımbay da, ""Büyük üzüntü yaşadım. Allah rahmet eylesin" diye konuştu. 


</TEXT>
</DOC>
