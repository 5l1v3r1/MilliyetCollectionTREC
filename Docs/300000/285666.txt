<DOC>
<DOCNO> 285666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun12.html </URL>
<DATE> 2004/11/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
'Türkiye AB sözü 40 yıl önce verildi' 
</HEADLINE>
<TEXT>

     Almanya'nın eski Dışişleri Bakanı Hans-Dietrich Genscher, Türkiye'nin AB üyeliği konusundaki siyasi kararın 40 yıl önce alındığını söyledi. 
     Genscher, Almanya'da akredite olan yabancı gazeteciler için başkent Berlin'de düzenlediği basın toplantısında, ''Türkiye'nin AB üyeliği konusunda siyasi karar 40 yıl önce alındı. Ortaklık Anlaşması'nın imzalanmasıyla birlikte Türkiye'ye üyelik perspektifi verildi. Türkiye ağırlığı olan bir ülke'' dedi. 
     AB ülkeleri hükümet ve devlet başkanlarının 17 Aralık'ta yapılacak zirvede Türkiye ile üyelik müzakerelerine başlanması yönünde karar alacaklarına inandığını ifade eden Genscher, ''Müzakereler uzun sürecek. Kriterler biliniyor. Avrupa'nın bu konuda sözünde duracağına inanıyorum'' diye konuştu. 
     Genscher, ABD-Avrupa ilişkileri ile ilgili olarak da yeni bir dünya düzeni için Amerikalılarla Avrupalıların ortak bir strateji geliştirmeleri gerektiğini belirterek, ''Bu düzen istikrar sağlamalı ve tüm dünyada adil olarak görülmeli. Avrupa bu konuda, İkinci Dünya Savaşı'ndan sonra yaşadığı tecrübeleri ortaya koyabilir. AB'ye üye büyük ülkeler, küçük ülkelere eşit davranılması büyüklüğünü gösterebilmişlerdir. Bu yeni düzen için iyi bir temel oluşturabilir'' dedi. 
     Amerikan yönetiminin ABD'deki 11 Eylül saldırılarından sonra NATO'yu bir kenara atmasını eleştiren ve Irak'ta kurulan koalisyonun da başarısız kaldığını kaydeden Genscher, ''Eski ABD Dışişleri Bakanı Henry Kissinger, Avrupa'nın ABD ile rekabete girmesinin yanlış olacağını, aynı zamanda ABD'nin de dünyada her şeyi tek başına başaramayacağını bilmesi gerektiğini söylemişti. Genelde ABD'de ikinci kez başkanlık görevine seçilenler politikalarını gözden geçirirler'' diye konuştu. 
     Genscher, Berlin duvarının yıkılışıyla ilgili olarak da Almanların çoğunun duvarı yeniden istediği şeklindeki görüşlere katılmadığını belirterek, ''Biz yeniden birleşmeyi her konuda gerçekleştirdik. Asıl sorun, insanların yıllarca içinde yaşadıkları farklı toplum anlayışından kaynaklanıyor. Geçmişte farklı yaşadık, ancak geleceğimiz ortak. Özellikle gençlerin bunu anlaması beni mutlu ediyor'' dedi. 
     Genscher ayrıca, hükümetin reformlarına da destek vererek, kendi eski hükümetini de yeteri kadar reform yapmadığı gerekçesiyle eleştirdi. 
     
</TEXT>
</DOC>
