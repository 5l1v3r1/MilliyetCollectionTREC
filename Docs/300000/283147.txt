<DOC>
<DOCNO> 283147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko26.html </URL>
<DATE> 2004/10/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Karadeniz'de levrek bereketi... 
</HEADLINE>
<TEXT>

     Karadeniz'de son günlerde bol miktarda avlanmaya başlanan levrek, balıkçıların yüzünü güldürüyor. 
     Giresunlu balıkçı Turgay Turan 47 , AA muhabirine yaptığı açıklamada, Karadeniz'de nesli tükenen balıklardan biri olan levreğin son zamanlarda kıyı balıkçıları tarafından bol miktarda avlanmasının sevindirici olduğunu söyledi. 
     Samantaşı mevkiinde çevirme ağı ile ağırlıkları 3 ile 7 kilogram arasında değişen 6 levrek avladığını ifade eden Turan, şunları söyledi 
     ''Sezon başından bu yana levrek az miktarda avlanıyordu. Ancak son günlerde levrek avında bolluk yaşanmaya başlandı. Son attığım ağda 6 levrek birden yakaladım. Bunun en büyüğü 7 kilogram geldi. Bunun bu sezon Giresun sahillerinde avlanan en büyük levrek olduğunu tahmin ediyorum. İnşallah bundan sonra da bol miktarda levrek avlanır, hem biz para kazanırız hem de vatandaşımız hasret kaldığı levreği ucuza yeme imkanı bulur.'' Ağırlıkları 1 ile 10 kilogram arasında değişen levreğin kilosu, balıkçı tezgahlarında 20-25 milyon lira arasında değişen fiyattan satışa sunuluyor. 
     
</TEXT>
</DOC>
