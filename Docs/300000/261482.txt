<DOC>
<DOCNO> 261482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/siyaset/axsiy02.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer'e var, AKP'liye yok 
</HEADLINE>
<TEXT>


AKP'li Taner Yıldız da Yamula'dan kazanç sağlamış 

ANKARA Milliyet 


Eski Enerji Bakanı Cumhur Ersümer hakkındaki TBMM Soruşturma Komisyonu raporlarında, Yamula Barajı Hidroelektrik Santralı'nın yapımını üstlenen firmanın yönetim kurulu üyesi olan AKP Kayseri Milletvekili Taner Yıldız'ın adı da geçti. Ersümer'le ilgili "işletim süresini arttırdığı ve prosedüre aykırı fiyat artışı yaptığı" iddialarının yer aldığı raporda Yıldız'ın "usulsüz hareket ederek maliyet arttırımına yol açtığı" belirtildi. 
Ersümer ile eski bakan Zeki Çakan'ın Yüce Divan'a gitmesinin yolunu açan raporlarda, Kayseri'de "Yap - İşlet - Devret" modeliyle yapılan Yamula Barajı da yer aldı. Raporda, 4.79 cent olarak belirlenen elektrik satış fiyatının 5.65 cent gösterilip üzerinden indirim yapılıyormuş gibi 5.25 cente düşürüldüğüne yer verildi. Bu artışla, Yıldız'ın yönetim kurulu üyesi olduğu Kayseri ve Civarı Elektrik TAŞ'ye 46 milyon doları aşan fazla ödeme yapılacağı raporda vurgulandı. 
Satış rakamına kamulaştırma bedelinin dahil edilmediği kaydedilen raporda, kamulaştırma bedeliyle projenin ek maliyetleri eklendiğinde satış fiyatının 5.25 değil 7.84'e, ilk yıl satış fiyatının da 8.98'den 17.53 cente çıkacağının altı çizildi. Raporda, 184 milyon dolar olarak öngörülen yatırım tutarının 296 milyon doları bulduğu vurgulandı. Yıldız yer teslimi yapılmadan inşaata başlanmasını, "Mevzuatın beklenmesi durumunda 2 yılı aşan bir zaman kaybı olacağı" sözleriyle açıkladı. 


</TEXT>
</DOC>
