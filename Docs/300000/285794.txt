<DOC>
<DOCNO> 285794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo18.html </URL>
<DATE> 2004/11/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
FIBA Erkekler Avrupa Ligi'nde Fenerbahçe grubunda lider... 
</HEADLINE>
<TEXT>

     Basketbolda FIBA Erkekler Avrupa Ligi'nde mücadele eden Türk takımlarından Fenerbahçe ve Beşiktaş dün gece gruplarında ikinci maçlarını oynadılar. 
     Fenerbahçe deplasmanda Ukrayna temsilcisi BC Kiev'i 96-65 yenerek A Grubu'nda averajla liderliğe oturdu. 
     B Grubu'nda ilk haftayı galibiyetle kapatan Beşiktaş ise, ikinci maçında Fransa deplasmanında JDA Dijon'a 88-76 yenildi ve grubunda averajla 5. sıraya geriledi. 
     FIBA Erkekler Avrupa Ligi'nde bir diğer Türk temsilcisi Tuborg Pilsener ise haftayı maç yapmadan geçirdi. 
     
     FIBA, KIEV'İ FARKLI YENEN FENERBAHÇE'Yİ ÖVDÜ 

     FIBA, Erkekler Avrupa Ligi'nde A grubundaki 2. maçında deplasmanda Ukrayna'nın BC Kiev takımını deplasmanda farklı yenen Fenerbahçe'yi övdü. 
     Fenerbahçe Kulübü'nün internetteki resmi web sitesinde, FIBA'nın web sitesindeki konuyla ilgili yoruma yer verildi. 
     Sarı-lacivertlilerin rakibini 31 sayı farkla mağlup etmesinin ardından sitede yayınlanan haberde, ''Türk ekibi Fenerbahçe'nin, FIBA Avrupa Ligi'nde zirve mücadelesi yapacak takımlardan biri olduğu şekillenmeye başladı'' biçiminde yorum yapıldığı belirtildi. 
     Fenerbahçe, A gurubunda yapılan 2. maçların ardından averajla lider durumda. 
     
</TEXT>
</DOC>
