<DOC>
<DOCNO> 289223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko02.html </URL>
<DATE> 2004/11/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İllerin yüzde 14'i devletin... 
</HEADLINE>
<TEXT>

     Türkiye'de illerin kapsadığı alanın yüzde 14.1'ini, devlete ait taşınmazlar oluşturuyor. 
     Devletin mülkiyet anlamında en fazla söz sahibi olduğu il ise Samsun olarak belirleniyor. 
     A.A muhabirinin Maliye Bakanlığı Milli Emlak Genel Müdürlüğü'nden edindiği bilgiye göre, devletin halen 81 ilde, 115 milyar 77 milyon 222 bin 286 metrekarelik bir alanı kaplayan, 1 milyon 957 bin 573 adet tescilli taşınmazı bulunuyor. 
     Tapuda kayıtlı olmadığı halde, devletin hüküm ve tasarrufu altında olduğu varsayılan taşınmaz sayısı 37 bin 778, bunların toplam büyüklüğü ise 2 milyar 402 milyon 894 bin 247 metrekare olarak ölçülüyor. İllerde Hazine ile ilişikli olan taşınmaz sayısı da 77 bin 369 olarak verilirken, bunların toplam büyüklüğü ise 4 milyar 152 milyon 28 bin 78 metrekare olarak hesaplanıyor. 
     Böylece 81 ilde Hazine'ye ait olduğu kabul edilen taşınmaz sayısı 2 milyon 72 bin 720'ye, bunların kapladığı alan da 121 milyar 632 milyon 144 bin 612 metrekareye ulaşıyor. 
     
     SAMSUN'UN TAŞI TOPRAĞI DEVLETİN 
     Hazine adına tescili yapılan Hazine taşınmazlarının iller bazında dağılımında da, Samsun'un neredeyse üçte ikisinin Devlete ait olduğu ortaya çıkıyor. 
     Verilere göre, yüzölçümü 10 milyar 296 milyon metrekare olan Samsun'un halen 6 milyar 3 milyon 944 bin 147 metrekarelik bölümünü devlete ait olan taşınmazlar oluşturuyor. Böylece Samsun'un yüzde 63.5'u devletin tasarrufu altında bulunuyor. 
     Yine topraklarının yarısından fazlası Hazine'ye ait olan Kırşehir ile üçte birini kamu mallarının kapladığı Kırklareli, Balıkesir ve Adıyaman da, devletin mülkiyet anlamında en çok söz sahibi olduğu iller arasında yeralıyor. 
     Kırşehir'in halen yüzde 57.3'ünü devlete ait taşınmazlar meydana getirirken, devletin il içindeki mülkiyet oranı, Kırklareli'nde yüzde 36.9, Balıkesir'de 36.2, Adıyaman'da da yüzde 33 olarak belirleniyor. 
     Türkiye'de devletin mülkiyet oranının en düşük olduğu il ise Kilis olarak ortaya çıkıyor. Bu ilimizin sadece yüzde 0.7'lik bölümünü kamuya ait taşınmazlar oluşturuyor. Rize de yüzde 0.8'lik oran ile Kilis'in ardında yeralıyor. 
     Şırnak, Bingöl, Artvin gibi iller de, devlet mülkiyetinin az, özel mülkiyetin ise yoğun olduğu diğer iller olarak sıralanıyor. 
     
</TEXT>
</DOC>
