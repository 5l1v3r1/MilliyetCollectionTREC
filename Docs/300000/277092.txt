<DOC>
<DOCNO> 277092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun06.html </URL>
<DATE> 2004/10/04/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD Felluce'yi yine bombaladı, 11 ölü var 
</HEADLINE>
<TEXT>

     ABD güçlerinin, Irak'ın Felluce kentine sabah düzenlediği hava saldırısında hastane yetkililerine göre, aralarında kadın ve çocukların bulunduğu en az 11 kişi öldü. 
     Hastane kaynaklarını, saldırılardaki can kayıplarını abartmakla suçlayan ABD ordusu, Felluce'ye yönelik hava saldırısında Ürdünlü terörist Ebu Musab Ezzerkavi yandaşlarını ve bağlantılı grupları hedef aldıklarını açıkladı. 
     Hastane yetkilileri, El Cumhuriye bölgesine düzenlenen hava saldırısında aralarında 3 kadın ve 4 çocuğun bulunduğu 9 kişinin öldüğünü, 6'sı kadın ve 3'ü çocuk 12 kişinin yaralandığını kaydettiler. 
     Amerikan savaş uçaklarının 2 evi hedef aldığı ifade edilen saldırılarda, çevredeki evlerin de hasar gördüğü belirtiliyor. 
     Felluce'nin güneyindeki El Şuhada mahallesine yönelik hava saldırısında da 2 kişinin daha hayatını kaybettiği kaydedildi. 
     Bölgeden gelen ilk haberlerde, Felluce saldırısında 9 kişinin öldüğü duyurulmuştu. 
     ABD ordusu ise saldırılardan birinde 25 direnişçinin silah taşıdığı bir binayı hedef aldıklarını açıklayarak, operasyon sırasında saldırıların düzenlendiği bölgelerde masum insanların bulunmadığına emin olmak için tedbirler alındığını savundu. 
     
     Polonya 2005 sonunda çekiliyor 

     Öte yandan, Polonya'nın en geç 2005 sonunda Irak'tan çekilmiş olacağı bildirildi. 
     Polonya Savunma Bakanı Jerzy Szmajdzinski, bir radyoya verdiği demeçte, BM Güvenlik Konseyi'nin Irak'la ilgili 1546 sayılı kararının süresinin 2005 sonunda dolacağını anımsatarak, ''Bizim Irak'taki askeri varlığımız da en geç bu kararla birlikte bitmeli'' dedi. 
     Polonya askerlerinin Irak'tan çekilmesi konusunda ilk kez bir hükümet yetkilisi bu denli açık konuştu. 
     
</TEXT>
</DOC>
