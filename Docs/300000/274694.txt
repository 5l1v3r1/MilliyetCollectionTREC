<DOC>
<DOCNO> 274694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas19.html </URL>
<DATE> 2004/09/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bu bir ilk Yumurtalık nakliyle doğal doğum gerçekleşti 
</HEADLINE>
<TEXT>

     BBC 
Kemoterapi sonucu kısırlaşan kanser hastası bir kadın, dünyada ilk kez denenen bir yöntemle, çocuk sahibi oldu. 32 yaşındaki Quarda Touirat adlı Belçikalı kadının yumurtalık dokusu, 7 yıl önce kemoterapi tedavisine başlamadan, alınarak donduruldu. 
     Geçen yıl da doku, kadının pelvisine yeniden yerleştirildi. 
     Lancet Tıp Dergisi'nin haberine göre, Belçikalı kadın geçen hafta da, doğal yöntemlerle bir doğum gerçekleştirerek bebek sahibi oldu. 
     Quarda Touirat ve 3.72 kg. ağırlığındaki Tamara adlı bebeğinin sağlık durumlarının iyi olduğu belirtildi. 
     Uzmanlar, kanser hastası tüm genç kadınlara aynı tedavinin teklif edilmesi gerektiğini söylüyor. 
     Kadınların genç yaştayken kanser tedavisi görmeleri, menapoza erken girmek ve kısırlaşmak gibi sonuçlara neden oluyor. 
     Tedavide radyoterapinin kemoterapiden çok daha zararlı olduğuna inanılıyor. 
     Belçikalı doktorlar, başarılı bir hamilelik dönemi ve doğumun, binlerce kanser hastasına umut verdiğini söylüyor. 
     BBC Sağlık Muhabiri Ania Lichtarowicz, bazı durumlarda doğurganlığın doğal yöntemlerle geri dönebildiğini belirterek, doğumun nakledilmiş doku sayesinde olup olmadığının kanıtlanmasının zor olduğunu söylüyor. 
     Kopenhag Üniversitesi'nden konunun uzmanı Profesör Klaus Anderson ise, bu tedavinin kadınların hayatını değiştireceği görüşünde.. 
     Doğumun gerçekleştiği hastanede, 146 hastadan yumurtalık dokusu alınarak dondurulduğu, bu dokulardan ikisinin geri yerleştirildiği ifade edildi. 
     Quarda Touirat kanser rahatsızlığı nedeniyle kemoterapi tedavisine girmek sorunda kalmıştı. 
     Tedavinin öncesinde, yumurtalık dokularından bazıları alınmış ve dondurulmuştu. 
     Vücudunda bir yumurtalığı bırakılmıştı. 
     2003 yılının Nisan ayında kanser hastalığını yenince, yumurtalık dokusu yeniden vücuda, yumurtalığının hemen altına yerleştirildi. 
     Dört ay sonra adet görmeye ve düzenli olarak yumurtlamaya başladı. 
     Bu yılın Haziran ayında da hamile olduğu açıklanmıştı. 
     
</TEXT>
</DOC>
