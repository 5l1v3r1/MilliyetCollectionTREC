<DOC>
<DOCNO> 291120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy07.html </URL>
<DATE> 2004/11/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sarıgül CHP'deki tek adam devrine son vereceğiz 
</HEADLINE>
<TEXT>

     CHP'de kesin ihracı istenen Şişli Belediye Başkanı Mustafa Sarıgül, CHP'de "tek adam" devrine son vereceklerini, kolektif çalışmayı sağlayacaklarını söyledi. 
     Sarıgül katıldığı bir televizyon programında, Mersin'deki mitingin "birçok noktanın engelemesine rağmen" sivil toplum kuruluşlarının çağrısıyla gerçekleştirildiğini söyledi. Mersin'de çok hüzünlü dakikalar yaşadığını ifade eden Sarıgül, "Demokrasilerde güç halkın gücüdür. Siyaset adamları sınavdan geçerler. Nasıl ki öğrenciler yıl sonunda karnelerini alırlar, siyaset adamlarının karnesini de halk verir" dedi. Mitingin bir risk unsuru taşıdığını kaydeden Sarıgül, "O meydanda bin, 2 bin kişi olsa, Sarıgül'ün mitingi fiyasko olurdu" dedi. 
     
     "TEK ADAM DEVRİNE SON VERECEĞİZ" 
     Rütbe ve makam heyecanı olmadığını yineleyen Sarıgül, mitinge katılan milletvekillerini "demokrasi kahramanları" olarak nitelendirdi. CHP'de Altan Öymen, Hikmet Çetin gibi çok değerli isimlerin "sahanın dışında" olduğuna işaret eden Sarıgül, "Ben milletvekillerimizle, il ve ilçe başkanlarımızla, halkımızla konuşmadan hiçbir şey yapmayacağım. CHP'de tek adam devrine son vereceğiz. 
     Kolektif bir çalışmayı sağlayacağız" dedi. 
     
     "SARIGÜL-BAYKAL MÜCADELESİ DEĞİL" 
     Mersin Mitingi'nde Deniz Baykal için söylediği "Kaçtığı yere kadar kovalayacağım" sözlerinin kamuoyunda yanlış anlaşıldığını ileri süren Sarıgül, şöyle devam etti 
     "Genel Başkanımız için bunu söylemem söz konusu değil, yanlış anlaşıldıysa düzeltmek istiyorum. Bir liderin ya da bir yöneticinin en büyük tehlikesi etrafında bulunan insanları iyi seçememesidir. Etrafınızdaki insanlar, yağcı ve 'evet efendimci' olur, sadece kendilerini korumak için liderlerine yağ çekerlerse ortaya çıkan durum da bu olur. Bu mücadelenin bir Mustafa Sarıgül-Deniz Baykal mücadelesi olmasını asla ve asla arzu etmiyorum. Böylesine keskinleşmesini de arzu etmiyorum. Ben kimseyi incitmemeyi de arzu ediyorum. Kırarak, dökerek hiçbir yere varamayız" dedi. 
     
     CHP GENEL MERKEZİNİN GÜNDEMİ İHRAÇ OLMAMALI 
     İhraç sürecini "yargısız infaz" olarak da nitelendiren Sarıgül, kararın yargıdan döneceğine inandığını kaydetti. 
     Sarıgül, CHP Genel Merkezi'nin Irak'ta Felluce'de yaşananlar, SSK'ların devri, işsizlik gibi konularla meşgul olması gerektiğini anlattı. Kendisinin CHP öncesinde DSP ve YTP'de yer aldığının ve bu kadar çok siyasi parti değiştiren bir kişinin başbakan olmasının, siyaset etiğine uygun olup olmadığının sorulması üzerine Sarıgül, şu yanıtı verdi 
     "O dönemde de ne yazık ki beni ihraç ettiler. O dönemde İstanbul Büyükşehir Belediye Başkanı Nurettin Sözen'le bir mücadelemiz vardı. Ben o dönemde Sözen'in uygulamalarına karşı çıkmıştım. Ben nereye gittmişim Ben bir sağ kulvara gitmemişim. Demokratik sol veya YTP aynı hava. Şu anda YTP'ye laf söylemekte olanlar seçimden önce sayın İsmail Cem'in yüzüne dahi bakmadılar. 'Otobüs saat 5'te kalkıyor, gelen gelsin dediler' ama Mustafa Sarıgül fırtınası çıkınca alayla valayla İsmail Cem'e sarıldılar ve zaten YTP, CHP'de birleşti. İşte ben de bunun için siyaset yapıyorum. 
     İstiyorum ki bütün sosyal demokratlar biraraya gelsin ama seçimden sonra değil, seçimden önce biraraya gelsin. 
     Türkiye'de ben sosyal demokratların aldığı en yüksek oyla CHP'yi iktidara taşıma mücadelem var. O mücadeleme bundan sonra milletvekili arkadaşlarımızın, teşkilatımızın ve partili arkadaşlarımızın katılımıyla bu hareket kartopu gibi büyüyecektir." 
     
</TEXT>
</DOC>
