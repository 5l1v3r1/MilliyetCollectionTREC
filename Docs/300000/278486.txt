<DOC>
<DOCNO> 278486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur35.html </URL>
<DATE> 2004/10/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Af ile çıkan 447 hükümlü yeniden suç işledi .. 
</HEADLINE>
<TEXT>

     Aftan yararlanarak cezaevlerinden tahliye edilen 28 bin 114 hükümlü ve tutukludan 447'sinin tekrar suç işlediği bildirildi. 
     Adalet Bakanı Cemil Çiçek, DYP Denizli Milletvekili Ümmet Kandoğan'ın soru önergesine verdiği yanıtta, 2000 yılında çıkarılan ve 23 Nisan 1999 tarihine kadar işlenen suçlardan dolayı şartla salıverme, dava ve cezaların ertelenmesini içeren yasadan yararlanarak tahliye olan tutuklu ve hükümlü sayısının 28 bin 114 olduğunu bildirdi. Bu kişilerden 447'sinin tekrar suç işlediği için cezaevine konulduğunu belirten Çiçek, bunlardan 193'nün hırsızlık, 48'inin ise yağma suçu işlediğini kaydetti. 
     Çıkarılan bazı kanunlardan yararlanarak cezaevinden tahliye edilen tutuklu ve hükümlülerden kamu kurum ve kuruluşlarına istihdam edilenlere ilişkin kayıt tutulmadığını ifade eden Çiçek, ancak kamu kurum ve kuruluşları ile özel sektörde işe yerleştirilen hükümlü sayısının 2001'de 5 bin 562, 2002'de 5 bin 747, 2003'te 5 bin 997, 2004 yılı Mayıs ayı itibarıyla 2 bin 607 olduğunu bildirdi. 
     
</TEXT>
</DOC>
