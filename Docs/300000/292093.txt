<DOC>
<DOCNO> 292093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo20.html </URL>
<DATE> 2004/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fenerbahçe'ye Ümit ve Rüştü sevinci... 
</HEADLINE>
<TEXT>

     Avrupa Şampiyonlar Ligi'nde deplasmanda Çek Cumhuriyeti'nin Sparta Prag takımını 1-0 yenen Fenerbahçe'de, sakatlığı bulunan Ümit ve Rüştü'nün ligdeki Diyarbakırspor maçında oynayabileceği açıklandı. 
     Ümit ve Rüştü, bugün Özel Acıbadem Hastanesi'nde doktor kontrolünden geçerken, her iki oyuncunun da Diyarbakırspor maçında forma giyebilecekleri ifade edildi. Kulüp doktoru Ethem Kavukçu, Rüştü ve Ümit'in Diyarbakırspor maçına yetişeceğini söyledi. 
     Kavukçu, kulübün resmi internet sitesine yaptığı açıklamada, daha önce koydukları teşhise rağmen, her ihtimale karşı oyuncuların MR'ının çekildiğini vurgulayarak, ''Koyduğumuz teşhisler doğru. Kaptanımız Ümit Özat'ın arka adalesinde sertleşme, Rüştü'de ise ayağına aldığı darbeye bağlı olarak yumuşak doku zedelenmesi var. Bu teşhis doğrultusunda ikisinin de tedavilerine vakit geçirmeden başlamıştık. Durumları iyi. İkisi de Diyarbakırspor maçında forma giyebilecek'' şeklinde konuştu. 
     
</TEXT>
</DOC>
