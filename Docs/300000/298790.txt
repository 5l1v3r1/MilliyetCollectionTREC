<DOC>
<DOCNO> 298790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonyas01.html </URL>
<DATE> 2004/12/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Britney Spears, sanal alemin şampiyonu... 
</HEADLINE>
<TEXT>

     America Online'ın AOL yaptığı değerlendirme, Spears'ı 2004 yılında ''sanal alemin şampiyonu'' ilan etti. 
     Yıla Ocak ayında çocukluk arkadaşı Jason Alexander ile evlenerek başlayan Spears, Las Vegas'taki Little White Kilisesi'nde yapılan evlilikten hemen pişman oldu. Evliliğin iptali için başvuran Spears'ın bu kısacık macerası 55 saat sürdü. 
     Bir süre ortalarda görünmeyen ve albüm çalışmalarına da ara veren Spears, yılın ortalarında turneye çıkacağını açıkladı. Turneye günler kala New York'ta rapçi Snoop Dogg ile seslendirdiği ''Outrageous'' adlı parçanın klip çekimleri sırasında düşen güzel şarkıcının dizinin incindiği belirtildi. 
     Bunun üzerine turneyi iptal eden Spears, kısa süre sonra bir gönül macerasıyla daha ortaya çıktı. Dansçı Kevin Federline ile evlenmeye karar veren güzel yıldız kısa sürede bunu da gerçekleştirdi. Şu günlerde ''evinin kadını'' olduğunu açıklayarak malikanesine kapanan Spears, böylece yıl boyunca gündemde kaldı. Herkesin merakını üzerine çeken Spears, 2004 yılında internette hakkında en çok arama yapılan isim oldu. 
     
     SPEARS'IN BAŞ RAKİBESİ 

     Skandallarla gündemde kalmak sözkonusu olunca Britney Spears'ın çok dişli bir rakibesi var Paris Hilton. 
     Pembe ağırlıklı kıyafetleri, takıları, televizyondaki şov programı, ''Nasıl Mirasyedi Olunur'' adlı kitabı ve özel hayatıyla gündemden düşmeyen Hilton otellerinin genç varisi de AOL'nin en çok arananlar listesindeki ikinci sırayı ''bileğinin hakkıyla'' elde etti. 
     Televizyonda yayınlanan ''Regis and Kelly Show'' adlı programın iki sunucusu Regis Philbin ve Kelly Ripa ile ünlü ikiz kardeşler Mary-Kate ve Ashley Olsen da en çok aranan ''ikililer'' oldu. 
     Amerikan Futbol Süper Kupası'nın Super Bowl's devre arasında yaptıkları şovda Justin Timberlake'in göğsünü açmasıyla skandal yaratan Janet Jackson da sanal alemi altüst eden ve en çok aranan isimler arasında yer aldı. 

     
</TEXT>
</DOC>
