<DOC>
<DOCNO> 285022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/yazar/uras.html </URL>
<DATE> 2004/11/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Avrupa 'sağmal inek' değil 
</HEADLINE>
<TEXT>


Mitolojideki "tanrıların tanrısı" Zeus, Finike Phoinikia Kralı Agenor'un kızı Europe'ye Europa aşık oldu. Bir boğa kılığına girdi. Europe boğanın sırtına binince, Zeus onu denizin öte yakasına Girit'e kaçırdı. Girit'te onunla evlendi. Girit'in batısına düşen topraklara Europa Avrupa denildi. 
Behçet Necatigil'in "Mitologya" isimli kitabında İsmail Hakkı Sevük'ün 1940 yılındaki bir yazısından bir aktarma vardır. İsmail Hakkı Sevük der ki, "Bugünkü Avrupa medeniyeti Yunan ve Latin'den gelen hümanistliğe dayanır. Avrupa büyük 'Rönesans'a o sayede erdi. Bugünkü medeniyet şu veya bu Avrupa milletlerinin değil, Yunan ve Latin'e eklenmiş Avrupa'nındır... Hangi millet bunu bir bütün halinde benimseyebilir ise 'Avrupalı' olur." 
Biz bunları bilmeden, bunları tartışmadan "Avrupalı" olma arayışındayız... Zeus'un boğa olduğunu bir yerlerden duymuşluğumuz var ki, Avrupa'ya adını veren karısı Europe'yi inek olarak kabulleniyoruz. Avrupa'yı da, "Bizi besleyecek, bizi beslemeye mecbur" bir "sağmal inek" olarak görüyoruz. 
Biz Avrupa Birliği'nin kapısından içeri adımımızı bir atabilsek... Fakirlikten kurtulacağız... Avrupalılar bizi paraya boğacak... Borçlarımız sıfırlanacak, yabancı sermaye Türkiye'ye akacak... İşsizler iş bulacak... Türkiye Avrupa olacak... 
Yıllarca AET'ye girmemekte direnerek "ekonominin hızlandırılmış kalkınması - yaşama şartlarının yükseltilmesi" fırsatlarını kaçırdık. Şimdi karşımızda AET yok, AB var. AB, bir ekonomik işbirliği ötesinde birlik haline geldi. 

AB başka, AET başka 
AB artık bir serbest ticaret bölgesinden ibaret olmayan bir yapıya sahip. Henüz "Avrupa Birleşik Devletleri" diye anılabilecek bir statü ortaya çıkmadı ama, birliğin şimdi bir anayasası var. Anayasada "federal" yapıdan söz edilmiyor. Avrupa ülkeleri arasındaki ilişkilerin "bir toplum oluşturacak biçimde" geliştirilmesi hedef alınıyor. 
AB'nin 270 sayfaya sığan ve 450 maddelik anayasası 18 Haziran 2004'te kabul edildi. 2009'da yürürlüğe girecek. Biz AB'ye tam üyelikte bu kadar arzuluyuz ama anayasanın bir tercümesi yok. AB için özel sektörün kurduğu İKV diye bir kocaman teşkilat var. TOBB, TÜSİAD var. Bunların Brüksel'de ofisleri var. Koç, Sabancı üniversiteleri gibi anlı şanlı üniversiteler var. Devlet üniversiteleri var. Başbakanlık, Dışişleri Bakanlığı var. Brüksel'de AB Büyükelçiliği, Ankara'da AB Dairesi var... Hazirandan bu yana dört ay geçti... Başbakanımız, Dışişleri Bakanımız imza törenine gitti geldi... Şu anayasada ne var diyerek merak eden yok... Önemli olan anayasa manayasa değil... Bize kapıyı aralasınlar, para gelmeye başlasın yeter. Öyle ya... Avrupa "sağmal inek"... Eskiden bizi "Devlet Baba" besliyordu. Devlet babanın verecek sütü kalmadı. Bundan sonra Avrupa bizi besleyecek .. 
Anayasa, elli yıllık dönemde imzalanan ve yürürlüğe giren ve de AB'nin oluşumunu ve gelişmesini sağlayan çok sayıda anlaşmanın yerine geçti. AB'nin ne olduğu, neleri yapıp neleri yapamayacağı tek bir belge içinde toplandı. Anayasayı imzalayanlar, anayasanın bu belgelerin yerine geçtiği, anayasaya aykırı imzaların bundan sonra hüküm taşımayacağı konusunda da bir kağıda imza attı. Bu kağıda "Nihai Belge" adını verdiler. 
Bizim Başbakanımız ve Dışişleri Bakanımız, henüz üye olamadığımız için anayasayı imzalamadı ama anlayabildiğimiz kadarıyla bu "Nihai Belge"yi imzaladı. Eğer yanlış bilgi söz konusu değil ise, "Nihai Belge"yi imzalamakla, biz de "anayasa"yı esas belge olarak kabul etmiş olduk. Ankara Anlaşması'ndan bu yana imzalanan anlaşmalar, elde edilen haklar ortadan kalktı... Tekrarda yarar var... İmzalanan "Nihai Belge"nin ne olduğu bugüne kadar Türk kamuoyuna açıklanmadığından bu yazılanlar hatalı olabilir... 
Ne olursa olsun, Başbakan Erdoğan ile Dışişleri Bakanı Gül'ün AB kapısını aralamak için gösterdikleri çabayı alkışlamak lazım... Ne yazık ki, bu ikili oradan oraya koşarak bir sonuç elde etmeye çabalarken, Ankara, İstanbul, Anadolu "Du bakalım n'olacak Paralar ne zaman gelecek " havasına girmiş, bekleyiş içinde. Kılını kıpırdatan "parasal ilişkiler dışında" AB'nin ne getirip ne götüreceğini, olan biteni tartışan yok... Hele hele iş aleminin ve üniversitelerin sessizliğine şaşırmamak imkansız... 



</TEXT>
</DOC>
