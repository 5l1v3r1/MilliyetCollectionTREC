<DOC>
<DOCNO> 296295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo18.html </URL>
<DATE> 2004/12/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yıldıray Baştürk Artık deplasmanlarda da kendimi göstereceğim 
</HEADLINE>
<TEXT>

     Hertha BSC Berlin'de oynayan milli futbolcu Yıldıray Baştürk, bugüne kadar zayıf kaldığı deplasman karşılaşmalarında da gelecekte kendisini ispatlayacağını söyledi. 
     Borussia Mönchengladbach'a karşı oynadığı başarılı futbol ve attığı 2 gol ile Alman basının gündemine oturan Yıldıray, Bild gazetesine yaptığı açıklamada, ''Artık deplasmanlarda da kendimi göstereceğim. Geçen sezon Bayer Leverkusen ile Şampiyonlar Ligi'nde gol atabileceğimi ispatladım'' dedi. 
     Takım olarak bu yıl UEFA'ya gitmeyi hedeflediklerini belirten Yıldıray, ''Hertha BSC Berlin'e gelmeden önce, takımı düşme hattından kurtarmak için yardımcı olabileceğimi düşünüyordum. Ancak şimdi planlarım değişti. Böyle başarılı şekilde gidersek UEFA'ya katılırız'' diye konuştu. Geçen hafta sonu aldıkları galibiyet ile kendisini artık Berlin'e ait hissettiğini söyleyen Yıldıray, ''Geçen hafta Berlin'e geldiğimden bu yana yaşadığım en güzel haftaydı'' dedi. 
     Hertha BSC Berlin Teknik Direktörü Falko Götz de ''Yıldıray'dan her zaman böyle güzel oyunlar bekliyoruz. Zaten onu bu nedenle takıma aldık'' şeklinde konuştu. 
     
</TEXT>
</DOC>
