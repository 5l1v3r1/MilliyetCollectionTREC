<DOC>
<DOCNO> 299482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko26.html </URL>
<DATE> 2004/12/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan Asgari ücretle ilgili bazı sürprizler olabilir 
</HEADLINE>
<TEXT>

     Başbakan Recep Tayyip Erdoğan, asgari ücrette yeni bir düzenlemenin söz konusu olup olmadığına ilişkin soru üzerine, ''asgari ücretle ilgili çalışmalarımızı, öyle zannediyorum ki yıl sonuna doğru bakanımız bizzat açıklayacak. Onunla ilgili bazı sürprizler yapabilir'' dedi. 
     Başbakan Erdoğan, Maliye Bakanlığı'nda ''yeni vergi düzenlemelerine'' ilişkin basın toplantısında, gazetecilerin sorularını da yanıtladı. 
     Erdoğan, asgari ücretle ilgili soru üzerine, şöyle konuştu 
     ''Bizim şu anda asgari ücretle ilgili çalışmalarımızı, öyle zannediyorum ki yıl sonuna doğru Bakanımız kendisi bizzat açıklayacak. Onunla ilgili bazı sürprizler yapabilir. Bu konuyla ilgili gerek Maliye Bakanımız, gerek Çalışma ve Sosyal Güvenlik Bakanımız ve gerekse Hazine'den sorumlu Devlet Bakanımız ile bu planlamayı Aralık'ta yürüttük. Bunu bir an önce halletmenin gayreti içerisindeyiz.'' 
     
     TEŞVİK YASASININ KAPSAMININ GENİŞLETİLMESİ 

     ''Teşvik Yasası kapsamının genişletilip 52 ile çıkarılacağı'' yönündeki söylemlerin hatırlatılması üzerine Erdoğan, bunu 1 Ocak'tan geçerli olacak şekilde açıklamayı hedeflediklerini, bununla ilgili çalışmayı Sanayi ve Ticaret Bakanlığı'nın yürüttüğünü bildirdi. 
     Erdoğan, ''dün de kendisiyle görüştüm ve hazırlıklar bitmiş vaziyette. Sanıyorum zikrettiğiniz sayı civarında bir ilimizi kapsayacak şekilde, bir genişleme söz konusu. Bunların hangi iller olduğunu, bugün-yarın açıklamak suretiyle duyuracağız'' diye konuştu. 
     Başbakan Erdoğan, teşviklere ilişkin bir başka soru üzerine, 5084 sayılı kanunla, bunu bir kritere bağladıklarını belirtti. Her adımda her gelişmede bunların değiştirilmesi halinde bu konudaki tutarlılıklarının ortadan kalkacağını kaydeden Başbakan, yeni düzenlemede de bu esaslar çerçevesinde hareket edileceğini bildirdi. 
     5084 sayılı kanunda, daha önce bu yörelerde yatırım yapmış olanlar için bir noktanın ihmal edildiğini belirten Erdoğan, şöyle devam etti 
     ''Onların da bunlardan aynı şekilde istifade etmesi gerekir. Niye Çünkü onlar bu teşviğin olmadığı dönemlerde orada yatırım yapmışlar. Onları bunun dışında tutarsak bu adaletsizlik olur. Asıl onlar yokluk döneminde orada bu yatırımı yaptıkları için takdir edilmesi gerekirken, teşvik geldikten sonra hayır onlara bu uygulanmıyor dersek çok ciddi haksızlık olur. Şimdi bütçe müzakerelerinden sonra süratle bu yasayı çıkartacağız, o müteşebbislerimiz de bundan istifade edecek.'' Başbakan Erdoğan, yeni düzenlemeler kapsamında, 'vergi tadili' diye bir şeyin söz konusu olmadığını, teşviklere bundan sonra da devam edeceklerini söyledi. Yeni düzenlemede vergide 5 yıllık muafiyet, bedelsiz arazi tahsisi, enerjide yüzde 50 indirim ve SSK primlerindeki indirimin geçerli olacağını işaret eden Başbakan Erdoğan, bunun dışına daha fazla açılamayacaklarını belirtti. 
     
     ''GEÇMİŞTEN DERSLER ALINDI'' 

     Teşvikler konusunda geçmiş hükümetler döneminde alınan dersler olduğunu da belirten Başbakan Erdoğan, şöyle konuştu 
     ''Mesela teşvik, vergi iadesi adı altında ciddi paralar veriliyordu. Ondan sonra bedavaya geliyordu yani yatırım bedavaya geliyordu. Kendin ne getirdin Kendisi hiç bir şey getirmiyordu. Biz böyle bir şeyin içine asla giremeyiz, o çok ciddi bir yanlıştı. Biz bu yanlışın içine giremeyiz. Varsa yatırım niyetin buyrun sana arazi tahsis ediyoruz vergi muafiyeti getiriyoruz. O da 5 yıl süreyle. 5 yıl sonunda o ilde beklenen gelişme olmadıysa tekrar bir değerlendirme yapacağız, belki tekrar bir süre daha. Bu konuda çalışıyorsanız destek var, çalışmıyorsan kusura bakma. Böyle bir anlayış ile yola devam ediyoruz.'' 
     
     DOLAYLI VERGİLER 

     Erdoğan, ''dolaylı vergilere'' ilişkin soru üzerine ise şu yanıtı verdi 
     ''Dolaylı vergilerin yüzde 70 civarında olması konusuyla ilgili, bizim şu andaki bütün hedefimiz ve işi sıkı tutmamızın en önemli sebeplerinden bir tanesi, bir defa süratle AB normlarına uyacak şekilde vergimizi düzenleme gayretidir. 
     Şu anda attığımız adımların hepsi buna yönelik. Ve bizler burada özellikle bir defa, dolaysız vergileri daha da düşürmenin gayreti içerisindeyiz. Biliyorsunuz AB ülkelerinde de bu şekilde düşürülmekte. Burada da biz bunu hedefleyerek, bu adımları atıyoruz. Şu anda açıklamalarımızın hepsi aslında o normları da yakalamaktır. Şu anda biz orayı hemen yakaladık dersek, buna gücümüz zaten elvermiyor. Ama zaman içerisinde ve bu çok uzun sürecek bir zaman dilimi de olmayacak.'' ''Biz eğer Maastrich Kriterleri'ni hedeflediysek, bu kriterlere ulaşabilmek için de vergi sistemimizde bunları yakalamamız gerekiyor'' diyen Erdoğan, ancak burada vatandaşın yaşam standardının bir an önce iyileştirilebilmesi, daha iyi bir konuma getirilebilmesi için de kayıt dışını kayıt altına almak gerektiğini kaydetti. 
     Kayıtdışının bu denli fütursuzca sürmesi halinde, kendilerinin de burada çok rahat hareket edebilme imkanları olmadığını bildiren Başbakan, ''Ama kayıtdışını kayıt altına aldıkça, inanıyorum ki o zaman bizim de tabii halkımıza yönelik bu vergilerdeki iyileştirmelerimiz devam edecek. Bu dolaylı, dolaysız, bunlarda alacağımız reform niteliğindeki kararlar da, daha iyi bir sonuca ulaşacaktır'' dedi. 
     
     KDV GENEL ORANI 

     Erdoğan, ''KDV'de genel oranında önümüzdeki sene indirim olacak mı, Kurumlar Vergisi oranlarında AB seviyesine ne zaman inilecek '' şeklindeki soruya karşılık da, şöyle konuştu 
     ''Şimdi biz hastayı tedavi ediyoruz. Bunu tedavi ederken, bir anda ilacı bile zerkedemiyorsunuz. Böyle hazmettire hazmettire, bunu yapmanız gerekiyor. Aynı şekilde bizde de şu anda hasta bir ekonomik yapı var, bunu düzenliyoruz. Bu söylediklerinizin tamamına yakını inşallah ikinci reform paketimizde yer alacak. 
     Şu anda gördüğünüz gibi, yani KDV'de olsun, gelir de olsun bir adımı attık. Şimdi bunun arkasından inşallah ikinci adımın hazırlıkları olur. Bu vergi yıl ortasında olabilir. Bunu şartlarımız belirleyecek.'' 
     
     ARAÇ MUAYENE İSTASYONLARININ ÖZELLEŞTİRİLMESİ 

     Erdoğan bu arada, söylemlerini desteklemek amacıyla, dün araç muayene istasyonlarının özelleştirilmesine ilişkin yapılan ihale örneğini vererek, şunları kaydetti 
     ''Bununla ilgili çok enteresan bir gelişme. Muayene istasyonlarıyla ilgili bir ihale yapıldı. Mesela bu ihalede beklentiler çok farklıydı. 150-200 civarında biter mi denilirken, bir 17 Aralık süreci olayı çok etkiledi. Ne oldu Muayene istasyonlarıyla ilgili ihale 600 milyon dolar civarında bir rakamla bitti. 
     Bakın bunlar neyi nereye taşıyor, neyi nereye getiriyor Benim her zaman söylediğim, sürpriz ekonomik imkanlar dediğim budur işte. Ama bunu hala kavrayamayan, anlamayanlar var. Bunlar bütçenin sürpriz girdileridir. Her zaman olur. Ama bu hayatı yaşamakta mümkündür. Bu hayatı yaşamazsanız, yaşamayanlar var. Onlar tabi bunu anlayamıyorlar. onun için ben her zaman bütçenin içerisine o sürpriz kalemini hafıza kayıtlarına koyarım. Bu da hafıza kayıtlarında vardır. Bunlar sürpriz girdilerdir.'' Nitekim bunu da Türkiye'nin, şu anda Araç muayene istasyonları ihalesinde yakaladığına işaret eden Başbakan, ''bundan sonra da bunu çok daha farklı şekilde inşallah yakalayacağız. Bu yılın ortasında, ikinci bir pakette bu konuda çıkabilir. Biz her zaman, bunun beklentisi içindeyiz. Çünkü tek hedefimiz var. Halkımızın sırtındaki vergi yükünü her zaman daha fazlasıyla indirebilmektir.'' 
     
     GELİR İDARESİ 

     Başbakan Erdoğan, Gelir idaresinin yeniden yapılandıran düzenlenin ne zaman Meclis'e gönderileceğinin sorulması üzerine de, yanında oturan Başbakan Yardımcısı Şener'i göstererek, ''bu arkadaşın imzası varmış ondan sonra bana getirecekler'' dedi. Erdoğan, imzadan sonra kanun içeriğinin açıklanacağını sözlerine ekledi. 

     
</TEXT>
</DOC>
