<DOC>
<DOCNO> 273268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/yguven.html </URL>
<DATE> 2004/09/20/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hayra al met değil 
</HEADLINE>
<TEXT>



Trabzonspor yorgun mu, üzgün mü, küskün mü anlaşılamıyor ama, sıkı savunma yapan takımlar karşısında çözüm bulmak bir yana eli ayağına karışıyor. 
Olabilir... Ama böylesine kırılma noktası gibi bir maçta yaşandığında endişe vericidir. Son bölümde kaçırılan goller ise hayra alamet değildir. 
Maç bir taktik savaşı olarak başladı, gerginleşerek devam etti. İlk yarıda sahada olay çıkmadıysa Trabzonsporlu futbolcuların mesleki disiplininden veya maçtan önce edilen Fair Play yemininden olmalı. Özellikle Fatih Tekke Bekir'in kelepçelediği kaptan ilk yarıda sadece bir kere boş kaldı, onda da Gökdeniz'i kaçırtarak pozisyon hazırladı. Geri kalan sürede Fatih'i uzatılan her topa ya Bekir önce dokundu, ya da Bekir, Fatih'e dokundu... Nurullah Sağlam, Trabzonspor'un herkesçe bilinen Gökdeniz - Fatih Tekke organizasyonlarının diğer ayağını ise Bouazizi'ye emanet etmişti. Gökdeniz, Bouazizi'den kurtulmak için her şeyi denedi, hatta Yong Lee ile kanat değiştirdi, ama karşısında hep aynı duvarı buldu ilk yarıda. 

Geç değişiklik 
Diğer gol ayağı Mehmet Yılmaz ise adaşı Mehmet'e teslim edilmişti ve o da adım atamıyordu. O kadar ki, zaman zaman geriden başlayan Trabzon atağı dönüp dolaşıp Petkoviç'e kadar gelebiliyordu. 
Bilbao maçından ağzı yanan Ziya Doğan, yedek kulübesinde o kadar çıldırıyordu ki, onu da dördüncü hakem marke etmek zorunda kalıyordu. Doğan'ı savunmaya "ileri çıkın" emri, Trabzon'u ancak Antep ceza alanı önlerine taşıyabildi. Nurullah Sağlam'ın üçlü duvarı içeriye kimseyi bırakmıyordu. 
Ziya Doğan ikinci kırk beşe Volkan'ı Yong Lee'nin yerine, Adem'i ise Thijs'in yerine oyuna sokarak başladı. Bu, Bilbao maçında geç kaldığı değişikliğin aynısıydı. Thijs ve Yong Lee'den üç gün içinde ikinci kez randıman alamıyordu Doğan. Maçın üçte ikisi bitmek üzereyken Gaziantepspor'un hırçın çocuğu Jaziri ikinci sarı kartla oyun dışı kalarak takımını on kişi bırakınca - ki, kabahat atılacağı belli olan bu oyuncuyu dışarı almayan Nurullah Sağlam'daydı - Trabzonspor aklındakini sahaya koymaya başladı. Ziya Doğan, Celalettin'in yerine koyarak Tolga'nın gönlünü aldı 70'den sonra. Kalan dakikalar Trabzonspor ile Antep kalecisi Hasegiç arasındaydı... Trabzonspor bu sezon Süper Lig'de attığından daha çok gol kaçırdı. Antep'in istediği oldu. 



</TEXT>
</DOC>
