<DOC>
<DOCNO> 250946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur39.html </URL>
<DATE> 2004/06/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fatih'teki patlamada yaralanan hamile kadının durumu iyi 
</HEADLINE>
<TEXT>

     Fatih'te dün İETT otobüsünde meydana gelen patlamadan yaralı kurtulan 9 haftalık hamile Güneş Dağlı ve bebeğinin sağlık durumunun iyi olduğu bildirildi. 
     İstanbul Üniversitesi İÜ Tıp Fakültesi Hastanesi Kadın Hastalıkları ve Doğum Anabilim Dalı Öğretim Üyesi Doç. Dr. Süleyman Engin Akan, AA muhabirine yaptığı açıklamada, patlamada yaralanan 9 haftalık hamile Güneş Dağlı ve bebeğinin sağlık durumunun iyi olduğunu söyledi. 
     Dağlı'daki ikiz gebelik durumunun patlama öncesi dönemde bozulduğunu belirten Doç. Dr. Akan, bebeğin kalp atışlarının duyulduğunu, ancak henüz 9 haftalık olduğu için halen düşük ihtimalinin bulunduğunu kaydetti. 
     Doç. Dr. Akan, Dağlı'nın ayağında yumuşak doku travması olduğunu ve bu nedenle de tedavisinin sürdüğünü ifade etti. 
     
     PSİKOLOG DESTEĞİ 

     İÜ Tıp Fakültesi Genel Cerrahi Anabilim Dalı Başkanı Prof. Dr. Korhan Taviloğlu da diğer yaralıların sağlık durumları hakkında bilgi verdi. 
     Otobüs şoförü Erdem Kara'da kulak zarı delinmesi olduğunu, Ayşe Uçmaz'ın da göz kliniğinde tedavisinin sürdüğünü anlatan Prof. Dr. Taviloğlu, her 2 hastanın da bugün taburcu edilebileceğini vurguladı. 
     Patlamada hayatını kaybeden Zehra Şahin'in 11 yaşındaki kızı Cansu Şahin'in de göğüs ve karnında derin yaralanmalar olduğunu ifade eden Prof. Dr. Taviloğlu, küçük kızın iyileşmesinin 20 günü bulacağını söyledi. 
     Prof. Dr. Taviloğlu, küçük kıza bugün psikolog desteği sağlandığını vurgulayarak, ''Annesinin öldüğünü bilmiyor. Psikolog arkadaşlar kendisini hazırlayacak ve annesinin öldüğünü söyleyecekler'' dedi. 
     Erdal Yaşar, İzzet Kızıltaş ve Turgay Arıcı'nın cerrahi servisindeki tedavilerine devam edildiğini anlatan Prof. Dr. Taviloğlu, Eyüp Demir ve Perihan Ercan'ın reanimasyon servisinde olduklarını kaydetti. 
     Her 2 hastanın solunum cihazına bağlı olduklarını söyleyen Prof. Dr. Korhan Taviloğlu, özellikle Perihan Ercan'ın sağlık durumunun ciddiyetini koruduğunu sözlerine ekledi. 

     
</TEXT>
</DOC>
