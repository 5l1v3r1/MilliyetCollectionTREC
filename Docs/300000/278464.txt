<DOC>
<DOCNO> 278464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur13.html </URL>
<DATE> 2004/10/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Toprak evden çıkan Türkiye şampiyonu 
</HEADLINE>
<TEXT>

     Behçet DALMAZ HAKKARİ, DHA 

HAKKARİ'de bir toprak evde yaşayan Sermaye Piyasası Kurulu İlköğretim Okulu 8'nci sınıf öğrencisi 15 yaşındaki Berivan Hayva, Minikler Güreş Şampiyonası'nda serbest dalda Türkiye birincisi oldu. Güreşte kentte bir ilke imza atmanın gururunu yaşayan Berivan Hayva, Hakkari'ye birincilik getiren ilk bayan güreşçi ünvanını aldı. İlgisizlikten yakınan Hayva, müsabakalara babasının aldığı malzemelerle katıldığını belirterek, "Amacım milli mayoyu giymektir'' dedi. 
     Son yıllara kadar kızların aileleri tarafından okula gönderilmediği Hakkari'de, 13 nüfuslu Hayva ailesinin kızları olan Berivan Hayva, tüm imkansızlara rağmen büyük bir başarı kazandı. Okul takımında basketbol oynayıp, atletizm yapan Berivan Hayva, bugüne kadar bir çok başarılara imza atarak dereceler elde etti. Temmuz ayında Çankırı'da 81 il sporcularının katıldığı minikler güreş şampiyonasında 44 kiloda Türkiye birinciliğini elde eden Berivan Hayva, Hakkari'ye bu dalda bayanlarda birincilik getiren ilk bayan sporcu oldu. 
     Hakkari'de toprak bir evde yaşayan 13 nüfuslu dar gelirli bir ailenin kızı olan Berivan Hayva'nın başarısıyla ailesi büyük mutluluk yaşıyor. Baba 45 yaşındaki Eşref Hayva, ailesinin geçimini köy koruculuktan aldığı maaşla sağlıyor. Eşref Hayva, okul çağındaki 5'i kız 8 çocuğunu maddi imkansızlık içinde okutmanın gururunu yaşıyor. Baba Hayva, çocuklarını okula göndermeyen ailelere de seslenerek, "Kız çocuklarının da okuma hakkı var. Ben maddi imkansızlıklara rağmen 5 kızımı ve 3 oğlumu okutuyorum. Şu an kızım okuldaki başarılarının yanı sıra güreşte Türkiye şampiyonu oldu. Kızımla gurur duyuyorum'' dedi. 
     Bugüne kadar katıldığı yarışmalarda iyi dereceler elde eden ve evi madalyalar ve plaketlerle süslenen Berivan Hayva, yetkililerin kendisine yardımıcı olmadığını söyledi. Üzerinde giyecek eşofmanı ve ayakkabısının dahi olmadığını kaydeden Berivan Hayva, "Babamın bana aldığı spor kıyafetleri ile yarışmaya katıldım. Hiç kimseden destek almadım. En büyük destekçim sınıf arkadaşlardımı ve ailem oldu. Heyşeye rağmen Türkiye birincisi oldum. Deslerimi de aksatmadan başarılarımı sürdüreceğim. Hedefim Türkiye'yi Avrupa'da temsil etmek'' dedi. 
     
</TEXT>
</DOC>
