<DOC>
<DOCNO> 267520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun04.html </URL>
<DATE> 2004/08/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush Saddam için dua ederim, Washington çok çirkin bir yer 
</HEADLINE>
<TEXT>

     ABD Başkanı George W. Bush, terörizmle savaştan bahsederken, ''Uzun sürecek ideolojik bir mücadele. Ben tarihçi değilim, tarihi yaratan adamım'' dedi. 
     Cumhuriyetçi Parti'nin bugün başlayacak kongresi öncesinde Amerikan Time dergisine demeç veren Bush, görevi sırasında, Washington'un tahmin ettiğinden daha fazla ''özel çıkarlar tarafından yönetilen acı, çirkin bir yer'' olduğunu öğrendiğini kaydetti. En dindar ABD başkanlarından biri olarak nitelendirilen Bush, Irak'ın hapisteki eski lideri Saddam Hüseyin için dua edip etmediğinin sorulması üzerine, ''Bugüne kadar etmedim. Ama madem sordunuz, belki ederim'' dedi. 
     Röportajı Texas'ta veren Bush, terörizmle savaş için, ''uzun süren ideolojik bir mücadele'' derken, terörün özgür insanlara karşı kullanıldığını kaydetti. 
     Terörizmle savaşta kendi rolünün ne olduğunu sorulmasına karşılık Bush, ''Ben tarihçi değilim, tarihi yaratan adamım'' dedi. ABD Başkanı, bunun arkasından, 2 Kasım başkanlık seçimine çok az kaldığını vurgulayacak şekilde, ''Şimdi ben iki aylık bir adamım'' diyerek espri yaptı. 
     Dergi röportajı kapaktan, ''George Bush'a göre Dünya'' başlığıyla verdi. Geçen Nisan ayında bir basın toplantısı sırasında Bush'a, ''En büyük hatanız neydi '' sorusunu yönelten Time muhabirine konuşan Bush, ''O soruyu sorduğunuzda beni, Irak'a girerek yanlış yaptığımı söylemeye zorladığınıza ikna olmuştum ki, bunu yapmayacaktım. Burada oturduğum ne kadar kesinse, Saddam Hüseyin'i devirmek de o kadar doğru bir karardı'' dedi. 
     Irak'ın demokrasiye doğru ilerlediğini belirten Bush, ''Mutlaka Amerika gibi görünmek zorunda değil. En büyük mitlerden biri de bu ülkelerin Amerika gibi görüneceği. Tam tersine'' ifadesini kullandı. Beyaz Saray'daki dört yıllık görevi sırasında ne öğrendiği sorusuna karşılık Bush, ''Bu işi gerçekten sevdiğimi öğrendim. İşimi yapmaktan memnun oldum. Tekrar yapmayı da isterim. Aynı zamanda şunu da öğrendim ki Washington, özel çıkarlar tarafından yönetilen, benim tahmin ettiğimden çok daha acı, çirkin bir yer'' dedi. 
     Demokrat Partili rakibi John Kerry'nin Vietnam Savaşı kayıtlarına ilişkin sorulara karşılık Bush, Kerry'nin ülkesine verdiği hizmetin onur duyulacak bir şey olduğunu kaydetti. Ancak Bush meselenin, terörizmle savaşı kimin yöneteceği olduğunu belirterek, bunu en iyi kendisinin yapabileceğini vurguladı. 
     
</TEXT>
</DOC>
