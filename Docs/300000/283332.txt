<DOC>
<DOCNO> 283332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yasam/yas02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kars'ta bir sinema vardı, o da kapandı 
</HEADLINE>
<TEXT>


15 yıl öncesine kadar 6 sineması bulunan Kars'ta hayatta kalan tek sinema, korsan CD'lere karşı koyamayıp kapısına kilit vurdu 

MUKADDER YARDIMCIEL DHA 

Kars'ta korsan CD satışında yaşanan patlama, kentin tek sineması olan Şehir Sineması'nı vurdu. 
15 yıl öncesine kadar 6 sinemanın bulunduğu kentte faaliyet gösteren tek sinema da, korsan CD'ler yüzünden iş yapamayınca kapısına kilit vurmak zorunda kaldı. Özellikle gençlerin büyük ilgi gösterdiği korsan CD'ler nedeniyle iş yapamaz hale gelen 300 koltuk kapasiteli Şehir Sineması kapandı. 
Atatürk İşhanı'ndaki Şehir Sineması'nda 7 yıldır makinistlik yapan Cahit Deniz de, durumu, "Seyirciler sinemanın yolunu unuttu, çünkü artık evlerinde 1 - 2 milyon liraya film izleyebiliyorlar" sözleriyle açıkladı. 

Gala zor yapıldı 
Deniz, 38 yıllık makinist olduğunu dile getirip sözlerini şöyle bitirdi 
"15 yıl öncesine kadar Kars'ta 6 sinema salonu vardı. Salonlar her akşam dolardı, şimdi üniversite öğrencileri bile sinemaya gelmiyor. Hepsi evde CD izliyor. Kaçak CD'ler çalışanları da işsiz bıraktı." 
Kars'taki sinemanın kapanması üzerine, 41. Altın Portakal Film Festivali'nde 11 ödül alan 'Yazı Tura' filminin galası, Belediye Kültür ve Sanat Merkezi'nde yapıldı. Merkezin salonu, geçici olarak sinema salonuna dönüştürüldü. 



</TEXT>
</DOC>
