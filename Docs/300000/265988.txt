<DOC>
<DOCNO> 265988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko19.html </URL>
<DATE> 2004/08/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Temsa, ''Amiral gemisi'' yeni otobüsünü tanıttı... 
</HEADLINE>
<TEXT>

     Temsa, ''Amiral Gemisi'' olarak nitelendirdiği yeni otobüs modeli Diamond ile Avrupa'nın tüm pazarlarında sesini duyurmaya hazırlanıyor. 
     Temsa A.Ş., Adana'daki tesislerinde ürettiği yeni üretim hattının ilk ürünü olma özelliği ile gerçekleştirdiği ''Temsa Diamond''ı, Sabancı Holding Yönetim Kurulu Başkanı Güler Sabancı ve Sabancı Holding yöneticilerinin de katılımıyla düzenlenen organizasyonla tanıttı. 
     Temsa'da yapılan yazılı açıklamaya göre, Temsa Diamond, otobüs sektörünün tasarım duayeni olarak kabul edilen Bob Lee tarafından dizayn edildi. Şehirlerarası kullanıma uygun olan Temsa Diamond, 13,9 metre uzunluğunda, 54 yolcu taşıma kapasiteli, 3 akslı ve yüksek gövdeli bir yapıya sahip bulunuyor. 
     Temsa, Ağustos ayı itibarıyla 2005 model olarak satışa sunduğu Temsa Diamond ile önümüzdeki yıl içerisinde iç pazarda 3 akslı şehirlerarası otobüs segmentinde pazardan yüzde 25 pay almayı hedefliyor. 
     Temsa açıklamasında, ''Temsa Diamond ile başta Almanya olmak üzere Avrupa'nın tüm pazarlarında sesini duyurmayı planlayan Temsa, esnek üretim anlayışı ve koşulsuz müşteri memnuniyeti politikası doğrultusunda, üstün teknoloji, donanım, dizayn ve konfora sahip otobüs ve midibüslerini ihraç ederek 2004 yılı ihracat cirosunu 100 milyon dolara çıkartmayı hedefliyor'' denildi. 

     
</TEXT>
</DOC>
