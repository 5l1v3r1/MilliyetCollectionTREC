<DOC>
<DOCNO> 281428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/bnba.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve ilk buluşma 
</HEADLINE>
<TEXT>


MİLLİYET, NBA'in çiçeği burnunda oyuncusu İbrahim Kutluay ile Mehmet Okur'un ilk kez karşı karşıya geldiği maçı özel olarak izledi. İbo attığı 15 sayı ile dikkatleri çekerken, Okur 14 sayıyla görevini yaptı 

ÖZEL HABER CÜNEYT ŞENGÜL 


Başarılı oldular 
NBA'DE sezonun başlamasına yaklaşık bir ay kala takımlar çalışmalarını hazırlık maçlarıyla sürdürürlerken, MİLLİYET özel bir buluşmaya tanıklık etti. NBA'in çiçeği burnunda oyuncusu İbrahim Kutluay ile 3. sezonu yaşayacak olan Mehmet Okur ilk kez karşı karşıya geldiler. Seattle Supersonics'in, Utah Jazz'a 100 - 84 mağlup olduğu ve dün sabaha karşı oynanan maçta iki oyuncumuzun heyecanları gözlerden kaçmadı. Ancak milli oyuncularımız başarılı performanslarıyla dikkat çektiler. 

"Çaylak İbrahim" 
UTAH Jazz'ın rahat kazandığı karşılaşmada Mehmet Okur 14 sayıyla takımının skor yükünü çekerken, 18 sayı kaydeden Harpring'in ardında yer aldı. Seattle ile 4. hazırlık maçına çıkan İbrahim ise serbest atışlarda 10'da 10 isabet tutturdu ve karşılaşmayı 15 sayı ile tamamladı. NBA'in resmi sitesi www.nba.com, İbrahim için, "Çaylak İbrahim attığı 15 sayıyla etkileyici performansını devam ettirdi" ifadesini kullandı. Ray Allen da 18 sayıyla Seattle'ın bir diğer göz dolduran ismiydi. 

Hidayet de sahne aldı 

ORLANDO Magicli Hidayet Türkoğlu, iki maçlık suskunluğuna Dallas Mavericks karşısında son verdi. Hidayet, Orlando'nun 114 - 93 kazandığı maçta 23 dakika oyunda kalıp, 9 sayı attı. Milli oyuncumuz ayrıca, 2 savunma ribaundu alıp, 2 asist yaptı ve 2 de top çaldı. Magic'de Grant Hill, 20 sayı, 6 ribaunt ve 5 asistle galibiyete en çok katkısı olan oyuncuydu. Finley'in 24 sayısı Dallas'a galibiyet için yeterli olmadı. 


</TEXT>
</DOC>
