<DOC>
<DOCNO> 254333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun07.html </URL>
<DATE> 2004/07/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
ABD'li yetkili Son aylarda çok sayıda Iraklı Ezzerkavi'ye katıldı... 
</HEADLINE>
<TEXT>

     Amerikalı üst düzey askeri yetkili, son aylarda çok sayıda Iraklının Ürdünlü Ebu Musab Ezzerkavi'nin şebekesine katıldığını söyledi. 
     Adının açıklanmasını istemeyen ve 500-1000 kişiden oluşan Ezzerkavi'nin örgütüne son aylarda birçok Iraklının katıldığını belirten Amerikalı askeri yetkili, ''Ezzerkavi çok güçlü ve örgütü önem kazandı. Ezzerkavi'nin elindeki güç, birçok insanın örgüte katılması için çekim gücü oluşturuyor'' dedi. 
     Aynı yetkili, El Kaide'ye bağlı olan ve bazıları Afganistan'da eğitim alan Kürt ve Arapların oluşturduğu Ensar El İslam üyelerinden bir kısmının, koalisyonun Mart 2003'te üslerine düzenlediği baskınlardan sonra Ezzerkavi'ye katıldığını belirterek, şebekeye mensup Iraklıların Saddam Hüseyin'in Baas partisinden değil, aşırı dinci Sünnilerden oluştuğunu kaydetti. 
     Amerikan ordusunun başına 25 milyon dolar ödül koyulan Ürdünlü Ezzerkavi'yi yakalayamadığını kabul eden askeri yetkili, ''Epeyce özgür şekilde yer değiştirebiliyor. Ezzerkavi ortalarda görülmesi zor bir kişi ve çok ihtiyatlı'' diye konuştu. 
     Genel anlamda Irak'taki direnişi değerlendiren Amerikalı yetkili, direnişçilerin çekirdeğini yaklaşık 5 bin kişinin oluşturduğunu ve bu çekirdeğin devrik Irak lideri Saddam Hüseyin'in eski istihbarat yetkilileri ve eski Baasçılar tarafından canlı tutulduğunu düşündüğünü kaydetti. 
     Bu sayının sorunlu zamanlarda artabildiğini belirten askeri yetkili, aşiret ilişkilerinden, Saddam Hüseyin yanlılarının onlarla devam eden ilişkilerinden ve yurtdışından gelen desteklerden yararlanan direnişçilerin yeniden toparlanıp canlanmadaki kapasitelerinin altını çizdi. 
     
</TEXT>
</DOC>
