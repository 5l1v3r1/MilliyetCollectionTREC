<DOC>
<DOCNO> 264741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonsiy03.html </URL>
<DATE> 2004/08/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İran'la doğalgaz işini "laikler" bozmuş... 
</HEADLINE>
<TEXT>

     İran basınında Türkiye ve İran arasında 1996 yılında dönemin Başbakanı Necmettin Erbakan tarafından imzalanan doğalgaz alım anlaşmasının, "laikler" iktidara geldikten sonra değiştirilmeye çalışıldığı yorumu yapıldı. 
     İran'da yayınlanan Tehran Times gazetesinde, Türkiye ile İran arasındaki doğal gaz alım anlaşmasına ilişkin ilginç bir yorum yer aldı. Gazeteye göre, İran ve Türkiye 1996 yılında "İslamcı Refah Partisi" Türkiye'de iktidarı aldığında gaz alımı anlaşması imzalandı. Dönemin Başbakanı Necmettin Erbakan anlaşmayı imzalamak için Tahran'a gitti. Anlaşmaya göre İran, Türkiye'ye 25 yıl içinde 10 milyar metreküp doğal gaz satacaktı. Haberde şöyle denildi "O dönemde iki taraf da anlaşmadan memnundu ancak Erbakan düşüp Türk laikler iktidara gelince işler kötüye gitti. Anlaşmaya göre, Türkiye İran'dan gaz alacak, ayrıca İran'ın Avrupa ülkelerine gaz satışını kolaylaştıracaktı. Türk yetkililer sonradan pahalı gaz fiyatları hakkında eleştiriler yapmaya başladılar ve fiyatları indirmek için pazarlık yapmaya çalıştılar. Ancak İran, Türk teklifini geri çevirdi." Haberde, Türkiye'nin şu ana kadar İran'dan aldığı doğal gaz miktarının da 6.2 milyar metreküp olduğu da kaydedildi. 
     
</TEXT>
</DOC>
