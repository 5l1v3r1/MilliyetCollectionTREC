<DOC>
<DOCNO> 262727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun30.html </URL>
<DATE> 2004/08/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Washington Post 'günah çıkardı' Irak Savaşı'nda yansız değildik 
</HEADLINE>
<TEXT>

     Amerikan Washington Post gazetesi, Irak savaşından önce kitle imha silahları konusunda Beyaz Saray'ın açıklamalarına fazla yer vererek yansızlığını yitirdiğini itiraf etti. 
     Gazetenin Pentagon muhabiri Thomas Ricks, ''Beyaz Saray yönetiminin açıklamaları hep birinci sayfada yer alırken, bu açıklamaların tersi yöndeki haberler, pazar ya da pazartesileri 18. ya da 24. sayfalarda yer buluyordu'' diye yazdı. 
     Rick, yazı işleri kurulundaki hakim düşünceyi, ''Savaşa gittiğimize göre, muhalif haberleri niye dert edelim ki '' diye tanımladı. 
     Yazı işleri müdürü Leonard Downie Jr da müdürlüğünün ''Beyaz Saray'ın yaptığı hazırlıklara o kadar daldığını ve savaşın iyi fikir olmadığını söyleyerek hükümetin gerekçelerini sorgulayan insanlara kulak vermediğini'' itiraf etti. 
     Downie Jr, ''Baş sayfada bu konuda yeterince haber yer almadı. Bu benim hatam'' dedi. 
     Yazı işleri kurulu üyelerinden Bob Woodward da ''İşimizi yaptık, ama yeterli olmadı. Daha fazla yol alınabilmesi için yapılması gerekenleri yapmamış olmamıza kızıyorum'' ifadesini kullandı. 
     Woodward, ''Çoğunluğun kabul ettiği savaş gerekçelerinin o kadar sağlam olmadığını gösteren bilgilere sahip olduğumuzu okurlarımıza söylemeliydik'' diyerek pişmanlıklarını dile getirdi. 
     New York Times gazetesi de birkaç hafta önce benzer şekilde ''günah çıkarmıştı.'' Irak'ta, savaşın birinci gerekçesi olarak sunulan kitle imha silahlarından hiçbiri henüz bulunamadı. Irak'ta işler sarpa saralı beri de Amerikan medyası yansızlığını yitirmiş olmakla eleştiriliyor. 
     
</TEXT>
</DOC>
