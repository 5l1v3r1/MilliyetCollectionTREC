<DOC>
<DOCNO> 254373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko08.html </URL>
<DATE> 2004/07/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"Pompa kapatmaktan başka çaremiz kalmadı" 
</HEADLINE>
<TEXT>

     Petrol Ürünleri İşverenler Sendikası PÜİS Yönetim Kurulu Üyesi Musa Ertaş, akaryakıt bayii kar oranlarından kaynaklanan sıkıntıların çözümlenmemesi halinde ülke genelinde pompa kapatma eylemi düzenleyebileceklerini belirtti. 
     Ertaş, Nevşehir'de gazetecilere yaptığı açıklamada, akaryakıt bayilerinin aldığı kar oranlarının geçen yıllara oranla gerilediğini, sorunlarına çözüm bulabilmek için Ankara'da uyarı niteliğinde pompa kapatma eylemi düzenleyeceklerini kaydetti. 
     Girişimlerinden sonuç alamadıkları takdirde, pompa kapatma eylemini ülke geneline yayabileceklerini ifade eden Ertaş, şunları söyledi 
     ''Altı yıl önce yüzde 8.5 olan akaryakıt bayii kar oranı, artması gerekirken yüzde 4.54'e kadar geriledi. Bir yandan hükümetlerimizin herhangi bir ücret almadan vergi tahsildarları gibi çalışıyoruz, öte yandan da akaryakıt bayii karları yıllardan beri eriyip gidiyor. Bayii kar oranlarının günümüz koşullarında yüzde 7-l0 civarında olması gerekiyor. Bu konuda yaptığımız görüşmelerden bir sonuç alamadık. Bu nedenle pompa kapatmaktan başka çaremiz kalmadı. 12 Temmuz'da hükümete uyarı niteliğinde Ankara'da pompa kapatma eylemi yapacağız. Sorunlarımıza çözüm bulamazsak, bu eylemi ülke geneline yayabiliriz.'' Ankara'da düzenlenecek pompa kapatma eyleminde, emniyet güçleri, itfaiye ve acil servis ekipleri ile bazı önem taşıyan araçlar dışındaki araçlara akaryakıt satışı yapılmayacağını bildiren Ertaş, bayii kar oranı sorununun ülke genelindeki yaklaşık 12 bin akaryakıt istasyonunda çalışan 1 milyon civarında insanı ilgilendirdiğini vurguladı. 
     
</TEXT>
</DOC>
