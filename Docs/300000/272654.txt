<DOC>
<DOCNO> 272654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko28.html </URL>
<DATE> 2004/09/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Unakıtan Hurda indirimini devam ettirmeyi düşünmüyoruz 
</HEADLINE>
<TEXT>

     Maliye Bakanı Kemal Unakıtan, tüketici kredilerinin çok fazla olması durumunda, gerekli önlemleri düşünebileceklerini söyledi. 
     Unakıtan, ekonomik durum ve bütçe uygulamalarına ilişkin düzenlediği basın toplantısında, daha sonra gazetecilerin sorularını yanıtladı. 
     Unakıtan, cari açıkla ilgili soru üzerine, cari açığın bütün ülkeler için dikkatle takip edilmesi gereken bir husus olduğunu ifade etti. 
     ''Fazla iyi bir şey de, açık olunca dikkat edeceksiniz'' diyen Unakıtan, Türkiye'de cari açığın iyi analiz edilmesi gerektiğini vurguladı. 
     Petrol fiyatlarındaki artışın bu unsurlardan biri olduğunu kaydeden Unakıtan, ancak petrol fiyatlarının yavaş yavaş iniş eğilimine girdiğini hatırlattı. 
     Bu arada 6 aylık büyüme hızının yüzde 13,5 olarak gerçekleştiğine işaret eden Maliye Bakanı, Çin'de bile böyle bir gelişme bulunmadığını belirterek şöyle konuştu 
     ''Bu ne demektir Yatırım malları fazla giriyor. Bu güzel bir şey. Ara mallar fazla. İhracat içinde onlara ihtiyaç var. Bizim arzu etmediğimiz tüketim mallarındaki artış. Tedbir alacağınız konu bu. Bunun için onu da iyi analiz etmemiz lazım. Türkiye'de bekletilmiş bir talep var. Arabalar değişiyor. Paralar ortaya çıktı. Para ile imanın kimde olduğu belli olmaz. Ama insan her yıl araba değiştirmez. O yüzden gelecek yıl bu kadar tüketim olmaz.'' Ödemeler dengesine bakıldığında, burada da iyi gelişme varsa o zaman açığın sağlam kaynaklarla finanse edilen bir açık olduğunun görüleceğini söyleyen Maliye Bakanı, bu tür durumlarda sadece sıcak paradan korkmak gerektiğini vurguladı. 
     Unakıtan aynı şekilde, ihracatın ithalatı karşılama oranının yüzde 50'lere düşmesi halinde, bundan korkulması gerektiğini ifade etti. 
     Türkiye'de ticaret hacminin 140 milyar dolarlara ulaştığını, doğrudan yabancı sermayenin kendisini göstermeye başladığını dile getiren Unakıtan, bu gelişmelerin cari açıkta endişeye mahal bırakmayacak gelişmeler olduğunu bildirdi. 
     Türkiye'de dalgalı kur uygulaması olduğuna da dikkati çeken Unakıtan, ''talep olursa dolar yükseliyor. Ayrıca biz de durumu takip ediyoruz, gerekli önlemleri alıyoruz. Tüketici kredileri çok olursa gerekli önlemleri düşünürüz'' açıklamasında bulundu. 
     Maliye Bakanı Unakıtan, bir başka soruyu yanıtlarken, hurda araç indiriminin yıl sonunda sona ereceğini hatırlattı ve yeni dönemde bunu devam ettirmeyi düşünmediklerini bildirdi. 
     
     BANKACILARA ÇAĞRI 

     Tüketim harcamalarının yüzde 70'inin krediler kanalı ile yapıldığını kaydeden Unakıtan, ekonomi yönetiminin bankacılık sektöründeki kredilerin reel sektöre, yatırımlara, ihracatçıya verilmesini arzu ettiğini söyledi. 
     Unakıtan ''bankacılar reel sektöre verilecek kredileri, ileride daha çok arayacak. Şimdiden, kredileri üretici kesime vermeye gayret etsinler'' dedi. 
     Unakıtan, Başbakan Recep Tayyip Erdoğan'ın altyapı yatırımlarına önem verilmesine ilişkin sözlerinin hatırlatılması üzerine, ''Türkiye sevdalısı bir Başbakanımız olduğunu'' ifade ederek, şöyle devam etti 
     ''İstiyorki bütün duble yollar bitsin, barajlar olsun, köy yolları yapılsın, içme suyu sorunu kalmasın. Bunların yapılması için eldeki imkanlarla ne lazımsa yapacağız.'' Unakıtan, IMF ile faiz dışı fazla pazarlıklarına ilişkin soruyu yanıtlarken ise bu konudaki çalışmaların muhatabının Devlet Bakanı Ali Babacan olduğunu kaydetti. 

     
</TEXT>
</DOC>
