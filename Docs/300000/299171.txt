<DOC>
<DOCNO> 299171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy10.html </URL>
<DATE> 2004/12/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP'li Anadol "Şehitlere niye zırhlı araç ve eskort verilmedi " 
</HEADLINE>
<TEXT>

     CHP Grup Başkanvekili Kemal Anadol, 5 Türk güvenlik görevlisinin Musul yakınlarında pusuya düşürülerek öldürülmesinin, başsağlığı dileyerek ''geçiştirilemeyeceğini'' ifade etti ve ''Bu görevliler neden karayolu ve zırhsız araçlarla oraya gönderilmiştir ve eskort verilmemiştir'' dedi. 
     Anadol, CHP Genel Başkan Yardımcısı Onur Öymen ile TBMM'de basın toplantısı düzenledi. 
     5 güvenlik görevlisinin Musul'da alçakça katledilmesinde hükümetin ihmalinin bulunduğunu öne süren Anadol, ''Niye karayolu ile gönderildiler. Niye zırhlı araç verilmedi bu insanlara ve Amerikan bölgesinden geçtikleri halde niye eskort verilmedi... Amerikalılardan istenmedi mi yoksa istendi de mi verilmedi '' diye sordu. 
     Anadol, bu soruların, CHP Genel Başkan Yardımcısı Onur Öymen tarafından Dışişleri Bakanı Abdullah Gül'e sorulduğunu ve yanıt beklendiğini ifade ederek, sözü Öymen'e bıraktı. 
     
     ''YAPACAK ÇOK ŞEY VAR'' 
     Öymen, güvenlik görevlilerinin zırhlı otomobille gönderilmemesinin büyük bir ihmal olduğunu ve bu ihmalin bedelini 5 insanın hayatıyla ödediğini belirterek, ''Bunun hesabını soracağız ve peşini bırakmayacağız'' dedi. 
     ABD'nin, bir yandan Türkiye ile iyi ilişkiler içinde bulunduğunu deklare ederken, bir yandan da ''sorumlu olduğu bölgede, 4-5 bin terör örgütü PKK militanının serbestçe dolaşmasına kılını kıpırdatmadığını'' ifade eden Öymen,'' Söyledik, yapacak fazla şeyimiz yok diyerek, olayı geçiştiremezsiniz. Devletsin ve yapacak çok şeyin vardır. Türkiye'de 4-5 bin El Kaide militanı olsa ABD ne yapardı diye düşünmek lazım'' diye konuştu. 
     Irak'ın işgalinden bu yana 80 Türk şoförünün öldürüldüğünü, öldürülenlerin büyük çoğunluğunun ise ABD'ye lojistik destek sağlanması sırasında görev yapan şoförler olduğunu belirten Öymen, ''Bu destek için TBMM'den izin alındı mı Defalarca sorduk, hala yanıt alamıyoruz. Biz, bu savaşa katılmadığımız halde burada en fazla kayıp veren 3. ülke konumundayız. Hükümetin bu tutumunu kınıyoruz'' dedi. 
     Bir gazetecinin, ''Askerler Musul'daki olaydan duyduğu tepkiyi en üst düzeyde dile getirdiler. Bu konuda hükümetle aralarında görüş ayrılığı mı var Bu açıklamayı nasıl değerlendiriyorsunuz '' sorusunu ise Öymen, ''Askerlerin, bu ülkenin güvenliğinden sorumlu insanlar olarak bu olaya tepki göstermesi gayet doğaldır. Ancak biz böyle bir tepkiyi hükümetten beklerdik. Hala bekliyoruz ama hükümet ABD hakkında tek kelime söylemedi. Sadece başsağlığı dileyerek devlet görevi yapılmaz'' diye yanıtladı. 
     
</TEXT>
</DOC>
