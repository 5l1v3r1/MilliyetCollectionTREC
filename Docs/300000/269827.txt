<DOC>
<DOCNO> 269827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur18.html </URL>
<DATE> 2004/09/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
PKK Diyarbakır'da 3 kişiyi kaçırdı .. 
</HEADLINE>
<TEXT>

     Terör örgütü PKK Kongra-Gel'in Diyarbakır'ın Lice İlçesi'nde 3 kişiyi kaçırdığı bildirildi. 
     Bölgede yıllardır devam eden huzur ve güven ortamını bozmak için çaba sarf eden terör örgütünün huzursuzluğunun, adam kaçırma eylemleri ile artabileceğini düşünerek adam kaçırma yöntemine başvurduğunu belirten yetkililer, Lice İlçesi'nde bulunan 2 şirkette çalışan Celal Yıldırım, Şahin Turgut ve Yılmaz Kaymak'ın 28 Ağustos günü akşam saatlerinde beş ya da altı kişi oldukları değerlendirilen terör örgütü PKK Kongra-Gel mensuplarınca kaçırıldığını kaydetti. 
     Yetkililer, teröristlerin, kaçırılan kişilerin serbest bırakılması için çalıştıkları şirketlerden fidye istediklerini ifade ederek, ''Şimdiye dek gerçekleştirdiği katliamları unutturmak için uzantısı kuruluşlar vasıtasıyla barış, demokrasi, insan hakları, özgürlük gibi kutsal değerleri dilinden düşürmeyen PKK Kongra-Gel terör örgütü, üç vatandaşımızın özgürlüklerini elinden alarak geride yine gözü yaşlı aileler bıraktı'' dediler. 
     Kaçırılan kişilerin bulunması amacıyla bölgede başlatılan operasyon sürüyor. 
     
</TEXT>
</DOC>
