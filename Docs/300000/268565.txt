<DOC>
<DOCNO> 268565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas17.html </URL>
<DATE> 2004/09/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
'İnternet Cafe' 10 yaşında... İlk cafe h l hizmet veriyor 
</HEADLINE>
<TEXT>

     Günümüzde internet kullanıcılarının çoğu evlerinden ağa bağlanırken, bundan 10 yıl önce durum böyle değildi ta ki akıllı bir kişi ''internet cafe''yi keşfedinceye kadar... 
     Dünyanın ilk ''internet cafe''si, 10 yıl önce Londra'da Polonyalı psikoloji öğrencisi Eva Pascoe'nun yaratıcı fikriyle ''Cafe Cyberia'' adıyla doğdu. 
     Londra'nın merkezindeki Tottenham Court Road semtinde bugün de aynı amaçla hizmet veren ''BTR Internet Cafe''yi Güney Koreli girişimciler işletiyor. 
     Polonyalı üniversite öğrencisi Pascoe'nun 1994'deki düşüncesi, sade olduğu kadar devrim niteliği de taşıyordu. 
     Genç üniversitelinin, elektronik postalarını göndermek ve internette sörf yapmak isteyen müşterilere kahve ya da basit yemekler satma fikri, daha sonra tüm dünyaya esin kaynağı olarak ''internet cafe''lerin yaygınlaşmasını sağladı. 
     Cafe Cyberia, açılışından itibaren aralarında ünlü şarkıcı Mick Jagger gibi isimlerin de bulunduğu birçok yatırımcının ilgisini çekti. İngiltere'de doğan ''internet cafe'' kavramı, daha sonra isim hakkıyla birlikte başka ülkelere de yayıldı. 
     Birçok ülkede isim hakkı almaksızın açılan ''internet cafe''ler, özellikle gençlerin ve seyahat edenlerin büyük ilgisiyle karşılaştı. 
     Londra'daki ilk ''internet cafe'' de bugün özellikle yakınlarına e-posta ve dijital fotoğraf göndermek isteyen turistlerin akınına uğruyor. 
     
</TEXT>
</DOC>
