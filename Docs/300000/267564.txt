<DOC>
<DOCNO> 267564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko10.html </URL>
<DATE> 2004/08/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Perge Pilsener" 5 Eylül'de piyasaya çıkacak... 
</HEADLINE>
<TEXT>

     Antalya'da kurulu Süral Su Dolum Tesisleri'nce yeni açılan bira fabrikasında üretilen ''Perge Pilsener'', 5 Eylül'de piyasaya çıkıyor. 
     Süral Su Dolum Tesisleri ve Süral Grubu Yönetim Kurulu Başkanı Süleyman Süral, 15 milyon dolar harcama ile bira ve gazlı içecekler üretimine başladıklarını bildirdi. 
     Almanya'nın dünyaca ünlü bira üreticisi bir firmayla anlaşma yaptıklarını belirten Süral, üretecekleri biranın Türkiye'nin damak tadına uygun olacağını söyledi. Bu tesislerde, yıllık 10 milyon litre bira, 5 milyon litre soda ve gazlı içecek üreteceklerini anlatan Süral, şöyle konuştu 
     ''Bira tesislerini kurmadan önce bölgedeki otellerde ve tatil köylerinde çok geniş bir araştırma yaptırdım. Bölgemize gelen turistler en çok bira tüketiyor. Bunu gözönüne alarak, bira üretmeye karar verdik. 15 milyon dolarlık yatırımla Süral Su Dolum Tesisleri'nin yanında kurduğumuz fabrikada, bira üretimine başladık. Öncelikle fıçı bira üreteceğiz. Ürettiğimiz bira ve soda ile gazlı içeceği bölgemizdeki otellere dağıtacağız.'' Talep gelmesi halinde otellerin dışında da piyasaya bira verebileceklerini ifade eden Süral, ''Eğer oteller dışında da bir talep gelirse üretimimizi daha da artıracağız. Önünüzdeki iki-üç yıl içinde bira pazarında önemli bir pay almak istiyoruz'' dedi. 
     Süral, antik Perge kentinin adını taşıyan ''Perge Pilsener'' birası ile soda ve gazlı içeceğin, 5 Eylül tarihinden itibaren piyasada dağıtımına başlanacağını kaydetti. 
     
</TEXT>
</DOC>
