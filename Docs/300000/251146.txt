<DOC>
<DOCNO> 251146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/dunya/axdun01.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babam dünyanın yaralarını saracak' 
</HEADLINE>
<TEXT>


ABD'de kasımda başkanlık seçimlerine Demokratik Parti'nin adayı olarak katılacak olan Senatör Kerry'nin üvey oğlu Chris Heinz, Milliyet'e konuştu 

SEMA EMİROĞLU New York 


ABD'de kasımdaki başkanlık seçimlerinde şimdiki Başkan George W. Bush'un rakibi olacak Demokrat aday Senatör John Kerry'nin üvey oğlu Chris Heinz, Milliyet'e yaptığı açıklamada, "Babam, dünyanın yaralarını saracak" dedi. 
Aralarında kan bağı olmamasına rağmen ona "baba" diye hitap eden Chris Heinz, 18 aydır Kerry'yi Amerikan kamuoyuna tanıtmak için hummalı bir uğraş veriyor. Kerry'nin 8 yıl önce evlendiği Teresa Heinz'ın oğlu olan 31 yaşındaki Chris Heinz, Kerry için Yale Üniversitesi'nde düzenlediği seçim kampanyasına bağış toplantısında Milliyet'le sohbet etti ve "John'u bir de benden dinleyin" dedi. 
Wall Street'teki yatırım işini bırakıp Kerry'nin kampanyasına katılmaya karar veren Heinz, "Çünkü ülkenin doğru yönde gitmediğini gördüm. Üvey anne babaların, üvey çocuklarıyla ilişkileri genellikle pek iyi gitmez. Ama John, çok iyi bir dinleyici ve ailemizde 'birleştirici' bir rol oynadı. Öz babamın vefatından sonra annemin ve benim iyileşme sürecimizin parçası oldu. Eğer John, üvey baba olduğunun yarısı kadar iyi bir başkan olursa, Amerika için muhteşem bir şey olur" diye konuştu. 
Chris Heinz, şu mesajı verdi "Özellikle Irak Savaşı'ndan sonra dünyanın Amerika hakkında ne düşündüğünden büyük kaygı duyuyorum. Ülkemiz ve dünyamız bir kavşağın eşiğinde.Yaramızı saracak bir kişiye ihtiyacımız var, o da John Kerry'den başkası değil." 


</TEXT>
</DOC>
