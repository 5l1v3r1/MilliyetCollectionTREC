<DOC>
<DOCNO> 292243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/aspo.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaraya tuz bastı 
</HEADLINE>
<TEXT>


Steaua karşısında tel tel dökülen Kartal, ilk yarıda yediği gollerle sarsıldı. Son dakikalarda İbrahim Akın ile umutlandı. Pancu iki mutlak pozisyonu kaçırdı, Siyah - Beyazlı takım, UEFA'yı da tehlikeye attı 

BİLAL MEŞE 


Beşiktaş'tan ne köy olur kasaba Ligde alarm veren Beşiktaş, UEFA Kupası'nda da krizin eşiğinde... Bu tehlikeleri sezon başından bu yana bizler yazmaktan bıktık, ama anlayan yok 
UEFA Kupası'nda Bilbao karşısında inanılmaz bir futbol oynayan Beşiktaş bu kulvardaki ikinci maçında Steaua Bükreş karşısında ise tel tel döküldü. Steaua Bükreş, öylesine ahım - şahım bir takım değil... Ne var ki, özgüvenini yitiren Beşiktaş dün sadece üç - dört pozisyon bulabildi. Hepsi o kadar. Hele hele maçın ilk yarısında bir pozisyonu dahi yoktu Beşiktaş'ın... Rakip bu yarıda üç şut çekti, ikisi gol oldu. 
Rize maçında İbrahim Üzülmez - Juanfran ikilisinin oluşturduğu koridor dün de yol geçen hanı gibiydi. Üzülmez'e lafımız yok. Ancak Juanfran ofansif oynamaktan defansı unutmuş... Ne Üzülmez'e yardım ediyor, ne de kademeye giriyor. Bırakın ileride bile iş yapmıyor 
Bükreş'te adeta buz dansı izledik Futbolcular rakipten çok buzlu zeminle mücadele ettiler, ayakta kalmakta zorlandılar. 
2. dakika Bostina soldan kesti, İbrahim Üzülmez ıska geçince Neaga sağ ayağı ile ters vurdu, Ramazan uçtu, ancak topun filelere gidişine engel olamadı 1 - 0 
18.dakikada Neaga sağdan topla indi. Ahmet Yıldırım ve İbrahim Üzülmez'in bakışları arasında topu ön direğe kesti, Ciocoiu ayak koydu. Top önce ön direk, ardından filelerle kucaklaştı 2 - 0 

Biraz ayaklandı 
Del Bosque'nin savunmada sürekli gedikler veren İbrahim Üzülmez'i oyundan alıp yerine Pancu'yu sürmesi doğru bir karardı. İspanyol hoca sakatlanan Carew'i Tümer'le değiştirirken, Ali Güneş'in yerine de Ahmed Hassan'ı oyuna aldı. Doğrusu bu üç değişiklik ve rakibin 79. dakikada 10 kişi kalması Kartal'ı biraz olsun ayaklandırdı. 
80. dakikada Okan sağdan topu arka direğe kesti. Pancu'nun kafa vuruşunda top az farkla auta giderken, Kartal umutlandı. 
81'de yine Pancu topu kalecinin üzerinden aşırdı, ancak meşin yuvarlak az farkla yine auta gitti. 
87. dakikada Steaua Bükreş savunmasında yaşanan karambol sırasında topla buluşan İbrahim Akın soluyla sert vurdu 2 - 1 
Ancak üç dakikalık uzatma da Kartal'a bir puan için yeterli olmadı. 
Romanya'daki bu yenilgi dileriz Kartal'ın UEFA yolunda başına iş açmaz 
Maçın bitiş düdüğü ile birlikte Steaua Bükreş'in sevinci şaşırtıcıydı. Sanırsınız ki, havaya atılan havai fişeklerle şampiyonluğu kutluyorlar... Nasıl kutlamasınlar, herhalde her yönü ile çekindikleri Beşiktaş'ı bu kadar kolay yeneceklerini rüyalarında görseler bile inanmazlardı. 

Maçın hakemi 

Uzatma hatası 
HIRVAT hakem Zeljko Sırıc maç boyunca sırıtan bir hata yapmadı. Kartlarını doğru kullandı, bazı faullerde ev sahibi avantajını kullandı, ancak skora etki etmedi. En büyük yanlışı, 3 dakika olarak işaret ettiği maçın uzatmasına, Rumen oyuncunun sakatlığı nedeniyle oynanmayan en az 2 dakikayı eklemedi. Bu büyük haksızlıktı. 


</TEXT>
</DOC>
