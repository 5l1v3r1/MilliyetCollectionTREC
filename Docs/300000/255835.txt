<DOC>
<DOCNO> 255835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun11.html </URL>
<DATE> 2004/07/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
KKTC'de hükümet için güvensizlik oylaması yarın yapılacak... 
</HEADLINE>
<TEXT>

     KKTC'de 14 Aralık 2003 genel seçimlerinden sonra yoğun istişareler sonucu 13 Ocak 2004'te kurulan ve 24 Nisan referandumunun ardından istifalarla azınlık durumuna düşen Cumhuriyetçi Türk Partisi CTP -Demokrat Parti DP koalisyon hükümeti için yarın mecliste güvensizlik oylaması yapılacak. 
     Anamuhalefet Ulusal Birlik Partisi'nin UBP hükümetin aleyhine verdiği ve dün Meclis Genel Kurulu'nda görüşülen güvensizlik önergesi yarın özel gündemle saat 10.00'da toplanacak Cumhuriyet Meclisi Genel Kurulu'nda oylanacak. 
     Oylamada 26 milletvekili önergeye destek verirse hükümet düşmüş olacak ve bu durumda, hükümetin istifası Cumhurbaşkanı Rauf Denktaş'a sunulacak. 
     UBP Genel Başkanı Derviş Eroğlu, önergeyle ilgili olarak, ''Hükümeti düşüreceğimize inanmasaydık güvensizlik önergesini vermezdik. Şu anda muhalefet 27, iktidar 23 durumda. Biz 26'yı bulacağımıza inanıyoruz'' dedi. 
     Ancak dünkü meclis oturumunun ardından tablo 25-25 gözüküyor. 
     Mecliste CTP 18, UBP 18, DP 5, Barış ve Demokrasi Hareketi BDH 4, Toplumcu Kurtuluş Partisi TKP 1, Birleşik Kıbrıs Partisi BKP 1, Yeni Parti YP 1 ve bağımsızlar 2 sandalyeye sahip. 
     Güvensizlik önergesine UBP ile birlikte BDH, YP ve 2 bağımsız milletvekili destek veriyor ve toplam sayı 25'i buluyor. 
     CTP-DP koalisyon hükümetine destek verenlerin sayısı 23. TKP Genel Başkanı Hüseyin Angolemli, hükümetin düşürülmesine destek vermeyeceğini belirterek, öneriye karşı çıkacağını açıkladı. 
     Oyu kilit rolü oynayan ve muhalefete mi koalisyona mı destek vereceği net olarak açıklanmayan BKP Genel Başkanı İzzet İzcan ise dünkü meclis konuşmasında, ''amaçlarının çözüm ve AB vizyonuna katkı olduğunu'' ifade ederek, ''Yarın ne olacağı bilinmeyen bir yönde adım atmam. Yerine ne koyacağını bilmediğim bir sürece taraf olmam, alet olmam'' dedi. 
     
     ERKEN SEÇİM KAÇINILMAZ 

     Baştan beri erken seçimde ısrarlı olan Başbakan Mehmet Ali Talat ise bugünkü meclisten bir hükümet çıkmayacağını ifade ederek, ''erken seçimden başka alternatif olmadığını'' söylüyor. 
     Erken seçim dışında alternatif olmadığını kaydeden Talat, ''güvensizlik önergesi kabul edilsin veya edilmesin mutlaka erken seçime gideceklerini'' dile getiriyor. 
     Dışişleri Bakanı ve Başbakan Yardımcısı Serdar Denktaş da mecliste 26 çoğunluğunu bulacak hükümet kurmanın zor olduğunu ifade ederek, hükümetin yarın güvensizlik oylamasında düşürülmemesi halinde, hükümet ortakları olarak Kasım ayında erken seçime gidilmesi yönünde mutabakata vardıklarını açıkladı. 
     CTP-DP koalisyon hükümeti, 50 sandalyeli Cumhuriyet Meclisi'nde kritik bir sayı olan 26 çoğunlukla kuruldu ve 26 Nisan'da DP'den 2 milletvekilinin istifası ile azınlık durumuna düştü. Hükümetin meclisteki sandalye sayısı, 17 Mayıs'ta CTP'den bir milletvekilinin istifası ile de 23'e indi. 
     Hükümetin sayısal çoğunluğunu artırmak için üçlü koalisyon kurulması yönünde BDH ile yapılan görüşmelerden sonuç alınamadı. 
     14 Aralık milletvekilliği seçimlerinin ardından, 24 Nisan'da Annan planı konusunda referandumda oy kullanan Kıbrıs Türk halkına yakın zamanda yine seçim sandığının yolu gözüküyor. 
     
</TEXT>
</DOC>
