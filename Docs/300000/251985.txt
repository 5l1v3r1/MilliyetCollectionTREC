<DOC>
<DOCNO> 251985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur16.html </URL>
<DATE> 2004/06/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Diyarbakır'da yangın .. 20'den fazla işyeri yandı... 
</HEADLINE>
<TEXT>

     Diyarbakır'ın Şehitlik Semti'ndeki Peşmerge Pazarı'nda çıkan yangında 20'den fazla işyeri tamamen yandı. 
     Alınan bilgiye göre, Eski Hal yanında bulunan Peşmerge Pazarı'nda sabah erken saatlerde yangın çıktı. Kısa sürede büyüyen yangın, itfaiye ekiplerinin müdahalesiyle çevreye sıçramadan söndürüldü. 
     Elektrik kontağından çıktığı bildirilen yangında 20 işyeri tamamen yandı. 
     İtfaiye yetkilileri, giyim, elektronik, parfümeri ve manifaturacıların bulunduğu pazarda işyerlerinin bitişik ve kepenklerinin de kapalı olması nedeniyle etkili müdahale yapılamadığını belirterek, ''İçerde bulunan gaz tüpleri ve parfümerideki yanıcı maddeler de yangının yayılmasında etkili oldu'' dediler. 
     Öte yandan, işyerleri yanan vatandaşlar, yangın söndürüldükten sonra tamamen yanmamış eşyalarını kurtarmaya çalıştı. 
     
</TEXT>
</DOC>
