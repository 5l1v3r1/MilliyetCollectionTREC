<DOC>
<DOCNO> 297375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas03.html </URL>
<DATE> 2004/12/13/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
80 yaşında 18 saat dalgalarla boğuştu ve hayatta kaldı 
</HEADLINE>
<TEXT>

     Atlas Okyanusu açıklarında 18 saat dalgalarla boğuşan 80 yaşındaki dalgıç hayatta kalmayı başardı. 
     ABD'nin Florida eyaletine bağlı Miami kentinin Keys bölgesinde uzun süren aramaların ardından bir akrabası tarafından kurtarılan Ignacio Siberio, cankurtaran yeleği ve 60 yıldan beri geliştirdiği dalgıçlık ve sualtı balıkçılığı içgüdüleri sayesinde hayatta kalmayı başardığını belirtti. 
     Tavernier kasabasının balık avlanma noktasında önceki gün yerel saatle 11.00 sularında deniz altı balıkçılığı yapmak amacıyla dalan Siberio, saat 14.30 sularında teknesinin, çapasını tutan ipin kopması sonucu kıyıdan oldukça açılmış olduğunu farketti. Teknesine yüzerek ulaşmaya çalışan Siberio 5 kilometre kadar yüzdükten sonra vazgeçerek yakındaki bir ıstakoz tuzağına bağlanmış şamandıraya tutunarak kurtarılmayı beklemeye karar verdi. Siberio kurtarılana kadar 18 saat boyunca gece ısısı 10-15 santigrat dereceye kadar düşen sularda hayatta kalmayı başardı. 
     Siberio'nun durumunun hastaneye kaldırılmasını gerektirmediğini belirten yetkililer, ancak Tavernier kasabasındaki evinde hafta sonu dinlenerek iyileşmeyi beklediğini kaydettiler. 
     
</TEXT>
</DOC>
