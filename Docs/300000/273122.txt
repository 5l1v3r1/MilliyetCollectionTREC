<DOC>
<DOCNO> 273122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko06.html </URL>
<DATE> 2004/09/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Marka olmanın bedeli, 600 milyon lira... Hangi sanatçılar marka 
</HEADLINE>
<TEXT>

     Türk Patent Enstitüsü TPE Başkanı Yusuf Balcı, üretici ve iş dünyasının, yarattığı, ortaya çıkarttığı farkı korumak için, markasını, tasarımını, patentini tescil ettirmesi gerektiğini kaydetti. 
     Balcı, dünyada ileri bir ülke konumuna gelmek için, kendi teknik, buluş, marka ve tasarımlarını geliştirerek, rekabette yer almak gerektiğini söyledi. 
     TPE olarak hedeflerinin, 'Türk sanayicisinin önünü açmak, haksız rekabeti önlemek' olduğunu kaydeden Balcı, Türkiye'nin gelişmiş ülkelerle kıyaslandığında patent sayısında çok geride kaldığını, en fazla başvurunun marka alanında yaşandığını söyledi. 
     Patentin, bir ülkenin teknoloji ve gelişmişlik seviyesini gösterdiğini dile getiren Balcı, ülkelerin, işletmelerin kendi teknolojisini geliştirmesi gerektiğini, teknolojinin tapusunun da patent olduğunu kaydetti. 
     Bu noktada, sanayinin rekabetçi bir yapıya dönüşmesinin kritik husus olduğunu da kaydeden Balcı, üniversite-sanayi işbirliğinin de önemli olduğunu söyledi. Devletin TÜBİTAK kanalı ile bu alanda bir master plan hazırlama aşamasında olduğunu belirten Balcı, TPE olarak kendilerinin de patentle ilgili büyük bir tanıtım kampanyası düzenleyeceklerini söyledi. 
     
     MARKALAR 
     Türkiye'de en fazla müracaatın marka alanında olduğuna işaret eden Balcı, dünya pazarında yer almak için 'marka olmak', marka olmak için de 'tescil ettirmek' gerektiğini vurguladı. 
     Balcı, TPE olarak en geç yılbaşına kadar Kağıtsız Ofis'e geçeceklerini bildirirken, bu uygulamayla elektronik ortamda, marka ve tasarım müracaatlarının yapılabileceğini söyledi. Balcı bu sistemle, işlem süresinin en az yüzde 30 hızlanacağını kaydetti. 
     Tasarım konusunun önemine de değinen Balcı, özellikle endüstriyel tasarımın önemli olduğunu, Türkiye için de tasarımın fizibilitesi yüksek bir alan olduğunu söyledi. 
     Balcı, TPE olarak Adana Kebabı, Hereke Halısı, Antep Fıstığı gibi yerel özellikleri de coğrafi işaretler olarak tescil ettiklerini kaydetti. 
     
     HANGİ SANATÇILAR MARKA 
     Öte yandan sanatçılar, isimlerini marka olarak tescil ettiriyor. 
     Edinilen bilgiye göre, marka olmuş bazı sanatçılar arasında, İbrahim Tatlıses, Mahsun Kırmızıgül, Özcan Deniz ve Gülben Ergen yer alıyor. 
     İbrahim Tatlıses ismini marka olarak tescil ettirirken, ayrıca marka olarak tanınmışlık talebinde bulundu. Tatlıses'in bu talebi, TPE tarafından inceleniyor. 
     Mahsun Kırmızıgül, adını marka olarak tescil ettirerek, 10 yıllık koruma aldı. Özcan Deniz'in ismi marka olarak Atil Müzik tarafından tescil ettirilirken, Mustafa Sandal'ın da ismi, marka olarak tescil edildi. 
     Gülben Ergen, Gülben Ergen ismi ile marka tescil başvurusunda bulunurken, ayrıca Ergen Film aracılığı ile ''Gülbence'' ve ''Dadı'' markasını da tescil ettirdi. 
     Hülya Avşar, Hülya Avşar Çilingiroğlu olarak geçen yıl marka başvurusunda bulunurken, başvurusu bu yıl içinde sonuçlandırılacak. 
     Beyaz ise Beyazıt Öztürk olarak marka başvurusunda bulundu, ancak başvuru sürecindeki işlemleri devam ettirmedi. 
     
     MARKA OLMANIN BEDELİ 600 MİLYON LİRA 
     Bu arada devlet memurları hariç hizmet ya da faaliyette bulunan ve gerekli belgeleri ibra eden herkes, 600 milyon lira karşılığında marka olabiliyor. 
     Marka olabilmek için, 3 faaliyet alanında 195 milyon lira ile TPE'ye başvuruda bulunuluyor, daha sonra 408 milyon lira tescil ücreti ödenerek marka olunabiliyor. 
     Mevcut 45 sınıfın tümünde marka olmanın maliyeti ise 8-9 milyar lira arasında değişiyor. 
     
</TEXT>
</DOC>
