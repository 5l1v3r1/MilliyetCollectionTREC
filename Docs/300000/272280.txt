<DOC>
<DOCNO> 272280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun27.html </URL>
<DATE> 2004/09/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Le Figaro Fransa iktidarında Türkiye endişesi 
</HEADLINE>
<TEXT>

     Fransa'da yayımlanan Le Figaro gazetesi, iktidardaki Halk Hareketi Birliği'nin UMP , Türkiye'nin AB üyeliğiyle ilgili tartışma yüzünden, AB anayasasının referandumda reddedilmesinden endişe ettiğini öne sürdü. 
     Le Figaro gazetesinde, ''UMP, Türkiye'nin Etkisinden Korkuyor'' başlığıyla çıkan haberde, AB anayasasının Fransa'da yapılacak referandumda reddedilmesi ihtimalinin bulunduğu belirtildi. 
     Ana muhalefet Sosyalist Parti'nin ''ikinci adamı'' olarak bilinen Laurent Fabius'un geçen hafta yaptığı açıklamayla anayasanın bu haline karşı çıktığına dikkati çeken Le Figaro, anayasanın reddedilmesinin iktidar partisi için önemli bir başarısızlık olacağı yorumunu yaptı. 
     UMP'nin bir üst düzey yetkilisi ve bakanlar kurulundan bir üyenin, ''Avrupa'da Türkiye'yi istemediğimizi açık bir biçimde söylemediğimiz takdirde, anayasa referandumda reddedilebilir'' şeklinde konuştuklarını öne süren gazete, UMP'nin tersine Cumhurbaşkanı Jacques Chirac'ın her fırsatta Türkiye'nin üyeliğine yönelik sıcak mesajlar vermesinin de iktidar partisini zor duruma düşürdüğünü savundu. 
     Le Figaro, UMP başkanlık divanının mayıs ayında yapılan parti toplantısında, Türkiye ile tam üyelik müzakerelerini başlamasına karşı çıkan bir kararı kabul ettiğini hatırlattı. 
     
</TEXT>
</DOC>
