<DOC>
<DOCNO> 272643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko17.html </URL>
<DATE> 2004/09/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Unakıtan 8 ayda gerçekleşen bütçe açığı programın altında 
</HEADLINE>
<TEXT>

     Maliye Bakanı Kemal Unakıtan, Ağustos ayında bütçe açığının 2 katrilyon 71 trilyon lira, faiz dışı fazlanın ise 3 katrilyon 460 trilyon lira olarak gerçekleştiğini bildirdi. 
     Maliye Bakanı Unakıtan, düzenlediği basın toplantısında 8 aylık bütçe uygulama sonuçları ile ekonomideki gelişmeleri değerlendirdi. 
     Bakan Unakıtan'ın verdiği bilgiye göre Ağustos ayında bütçede, red ve iadeler hariç net bazda 10.2 katrilyon lira gelir elde edilirken, buna karşılık 12.3 katrilyon lira harcama yapıldı. 
     Sekiz aylık harcamalar ise 88.9 katrilyon lira, gelirler 70.8 katrilyon lira olurken, Ağustos ayı itibarıyla 8 aylık bütçe açığı 18 katrilyon lira, faiz dışı fazla da 22 katrilyon 569 trilyon lira oldu. 
     Bakan Unakıtan konuşmasında, tüm yıl için öngörülen bütçe açığının 45.8 katrilyon lira olduğu dikkate alındığında, 18 katrilyon liralık 8 aylık açığın, programın önemli ölçüde altında olduğunun görüldüğünü belirtti. 
     Unakıtan, bu olumlu tabloya rağmen asla rehavete kapılmayacaklarını, kendileri için aslolanın yıl sonu rakamları olduğunu vurguladı. 
     Bakan'ın verdiği bilgiye göre Ağustos ayı itibarıyle bütçede öngörülen harcamaların yüzde 59'u kullanılırken, bu oran 2003 Ağustos itibarıyla yüzde 65.5 idi. Aynı şekilde Ağustos itibariyle bütçe gelir hedeflerinin de yüzde 68'i gerçekleşti. Geçen yıl aynı ayda bu oran yüzde 63 idi. 

     
</TEXT>
</DOC>
