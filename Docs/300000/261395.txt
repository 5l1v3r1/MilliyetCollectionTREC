<DOC>
<DOCNO> 261395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo15.html </URL>
<DATE> 2004/08/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
"Rüya Takım" İstanbul'da 
</HEADLINE>
<TEXT>

     ABD Milli Basketbol Takımı, Türk Milli Takımı ile 2 özel maç yapmak üzere İstanbul'a geldi. 
     2004 Atina Olimpiyat Oyunları öncesi Avrupa turuna çıkan ABD Milli Takımı, dün gece Sırbistan-Karadağ ile oynadığı özel maçın ardından, bugün saat 12.30'da özel uçakla Belgrad'dan İstanbul'a geldi. 
     60 kişiden oluşan ABD kafilesini Atatürk Havalimanı'nda Basketbol Federasyonu adına Ali Özsoy, Emir Turan ve Emin Balcı karşıladı. 
     Kafileyi taşıyan uçağın İstanbul'a inmesinden önce emniyet güçleri Atatürk Havalimanı içi ve dışında yoğun güvenlik önlemleri aldı. Kafilenin otobüse girişine dek emniyet güçleri güvenlik kordonu oluşturarak, vatandaşların buraya girmesine izin vermedi. Emniyet güçleri ayrıca, kafilenin bindiği otobüsün etrafında da geniş bir güvenlik barikatı oluşturdu. 
     Bu arada, NBA üst düzey yöneticilerinin yanı sıra ABD Basketbol Federasyonu'ndan da bazı kişiler kafileyle İstanbul'a geldi. 
     Öte yandan, havalimanındaki vatandaşlar, ABD'li oyunculara büyük ilgi gösterdi. İmza almak isteyen vatandaşlar, emniyet engeline takılırken, sadece birkaç şanslı kişi bu amacına ulaşabildi. Ayrıca, antrenör Larry Brown'un, bir vatandaşa şapka verdiği görüldü. 
     ABD kafilesini taşıyan otobüs, olağanüstü güvenlik önlemleri ve çok sayıda eskort eşliğinde, konaklayacağı Çırağan Kempinski Otel'e hareket etti. 
     ABD Milli Basketbol Takımı Antrenörü Larry Brown ile bazı oyuncuların, saat 14.30'da, konakladıkları otelde basın toplantısı düzenlemeleri bekleniyor. 
     
</TEXT>
</DOC>
