<DOC>
<DOCNO> 285920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/guncel/gun02.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura et yardımı 
</HEADLINE>
<TEXT>


Erdoğan Yemenici adlı hayırseverin, Kartal Kaymakamlığı aracılığıyla dağıttığı 3'er kilo et, gelir düzeyi düşük memurlarca sevinçle karşılandı 

İSTANBUL Milliyet 

Kartal'da Erdoğan Yemenici adlı bir hayırsever, Kaymakamlık aracılığıyla ilçedeki kurumlarda görevli, gelir düzeyi düşük memurlara 3'er kilo et yardımı yaptı. 
Kartal'da çeşitli devlet kurumlarında çalışan gelir düzeyi düşük 188 memura, Yemenici'nin yaptığı et yardımı, Kaymakamlık binası önünde dağıtıldı. Kartal Kaymakamı Dursun Ali Şahin, Yemenici'nin daha önce de ilçedeki 150 yoksul aileye et yardımı yaptığını belirterek, "Yine yardım dağıtmak istediğini söyleyince 'Ramazan ayı nedeniyle bu sefer memurlara yardım yapalım' dedim. Gönderdiği 800 kiloya yakın eti paketler halinde dağıttık" dedi. 
Kurumlardan gelir düzeyi düşük ve çok çocuklu memurların listesini istediklerini kaydeden Şahin, şunları söyledi 
"Yaklaşık 5 bin memur arasından 188'ine yardım ulaştırdık. Sosyal Yardımlaşma Vakfı aracılığıyla ve Ramazan münasebetiyle, ilçedeki 4 bin aileye 43'er kilo gıda ve 100'er milyon lira para yardımı yaptık." 
Şahin, gelecek hafta da işadamlarının yardımıyla toplanan erzak dolu 200 kolinin düşük gelirli memurlara dağıtılacağını söyledi. Et yardımı alan Dursun Yılmaz, "Bugüne kadar mutfağıma bir kilo et aynı anda girmedi. Ramazan ayında dağıtılması çok iyi oldu. Kaymakamımıza teşekkür ediyoruz" diye konuştu. 




</TEXT>
</DOC>
