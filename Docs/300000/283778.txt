<DOC>
<DOCNO> 283778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy03.html </URL>
<DATE> 2004/10/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
MGK'da 'sivil' dönem bugün başlıyor 
</HEADLINE>
<TEXT>

     Bugün yapılacak Milli Güvenlik Kurulu olağan toplantısına ilk kez bir sivil genel sekreter katılacak. 
     MGK Genel Sekreterliği görevine getirilen Büyükelçi Yiğit Alpogan'ın ilk toplantısında gündemde Avrupa Birliği ile ilişkiler ağırlıklı olarak yer alacak. 6 ekimde yayınlanan Avrupa Birliği Türkiye İlerleme Raporu'nun, Kurul'da geniş olarak tartışılması bekleniyor. 
     Raporun ortaya koyduğu kazanımların, Avrupa Birliği'nin daha önce aldığı kararlarla karşılaştırması yapılacak. Rapordaki azınlıklar konusunda ifadelerin de tartışılması bekleniyor. 
     
     Irak ve İran'ın da gündeme gelmesi bekleniyor 
     Kurulda, Irak ve İran'daki gelişmelerin de gündeme gelmesi bekleniyor. Bu çerçevede Irak'taki genel güvenlik durumu gözden geçirilecek, Kuzey Irak'taki Kürt gruplarla ilişkiler, Kerkük'e yönelik Kürt politikası ve PKK KONGRA-GEL varlığına yönelik girişimler ele alınacak. 
     
     Bir diğer başlık ise Kıbrıs 
     MGK toplantısının bir başka gündem maddesi de Kıbrıs. Referandum sonrası Kuzey Kıbrıs Türk Cumhuriyeti'ne Avrupa Birliği ve ABD tarafından verilen sözlerin büyük bölümü tutulmadı. Kıbrıs Rum Kesimi'nin Avrupa Birliği bünyesinde Türkiye karşıtı girişimleri de sürüyor. Bu gelişmeler MGK toplantısında masaya yatırılacak. 
     
</TEXT>
</DOC>
