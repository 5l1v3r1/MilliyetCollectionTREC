<DOC>
<DOCNO> 295793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun10.html </URL>
<DATE> 2004/12/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hollanda Başbakanı Kıbrıs'ın tanınması kriter değil, ama kararı etkiler 
</HEADLINE>
<TEXT>

     
     Oshan SABIRLI LEFKOŞA, DHA 
     

AVRUPA Birliği'nin 17 Aralık zirvesi öncesinde Türkiye'ye Kıbrıs'ı tanıması yönünde baskılar artarken, AB Dönem Başkanı Hollanda'nın Başbakanı Jan Peter Balkenende, dün Güney Kıbrıs'ta Rum Kesimi lideri Tasos Papadopulos'la bir araya geldi. Balkenende, Kıbrıs Cumhuriyeti'nin tanınmasının zorunluluk olmadığını belirtmekle birlikte, bu konunun AB'nin vereceği kararda etkili olacağını ifade etti. 
     Yaklaşık 1,5 saat süren görüşmenin ardından düzenlenen ortak basın toplantısında Balkenende ikili zirveyle ilgili bilgi verdi. Terörizm, finans ve başta Türkiye olmak üzere aday ülkelerin statüsünün konuşulduğunu belirten Balkenende, Türkiye'nin 'Kıbrıs Cumhuriyeti'ni tanımasıyla ilgili olarak Kopenhag Kriterleri'nde böyle bir mecburiyetin yer almadığına dikkat çekti. Buna rağmen Türkiye'nin tarih almasının Kıbrıs ile yakından ilgili olduğunu da vurgulayan Hollandalı lider, bu noktada Ankara Antlaşması çerçevesinde Kıbrıs konusunun incelemeye alınacağını söyledi. 
     
     PAPADOPULOS TÜRKİYE AB ÜYELERİNİ TANIMALI 
     Rum lider Papadopulos ise Ankara'nın Kıbrıs Cumhuriyeti'ni tanıması konusunda doğrudan bir yorum yapmadı, ancak "Türkiye'nin AB üyesi ülkelerin tümünü tanıması gerekiyor" diyerek bu konudaki beklentilerini ortaya koydu. 
     
</TEXT>
</DOC>
