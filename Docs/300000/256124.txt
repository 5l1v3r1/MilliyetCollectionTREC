<DOC>
<DOCNO> 256124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy01.html </URL>
<DATE> 2004/07/17/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
TBMM tatile girdi... 
</HEADLINE>
<TEXT>

     TBMM Genel Kurulu, 22. dönem 2. yasama yılı çalışmalarını tamamlayarak tatile girdi. 
     Genel Kurul, dün saat 14.00'de başladığı son günkü mesaisini bu sabaha karşı saat 03.40'da tamamladı. Genel Kurul'da bugün de 4 yasa tasarısı ile Cumhurbaşkanı Ahmet Necdet Sezer'in 3 maddesini bir kez daha görüşülmek üzere TBMM'ye iade ettiği Memurlar ve Diğer Kamu Görevlilerinin Yargılanmasına Dair Kanun'u görüşerek kabul etti. 
     TBMM Başkanvekili Yılmaz Ateş, alınan karar gereği gündemdeki konuların görüşmelerinin tamamlanmasının ardından Genel Kurul'u kapattı. 
     
     ''SON HAFTA 57.5 SAAT ÇALIŞTIK'' 
     Yılmaz Ateş, Genel Kurul'u kapatırken yaptığı kısa konuşmada, kendisinin başkanlık yaptığı son bir haftada Genel Kurul'un 57.5 saat çalıştığını ifade etti. ''Ben sizi 57.5 saat dinledim. Birkaç dakika da ben bir şey söyleyeyim'' diyerek şunları kaydetti 
     ''Gerçekten çok verimli bir çalışma yılını geride bırakıyoruz. Bu yasama yılında da bütün milletvekillerimizin onurla, gururla taşıyabilecekleri kararların altına imza attık. Geçen yıl bütün dünyaya onurla sunduğumuz 1 Mart Tezkeresi'ndeki tavrı yanında Meclisimiz bu yasama yılında da Yapılanlar, yapanların yanına kar kalır anlayışını yıktı. Yetimin hakkını yedikleri iddiası ile karşı karşıya olan, bir dönem sorumluluk taşımış başbakan ve bakanlara yargı yolu açıldı. Dilerim onlar da yargıda aklanma olanağı bulurlar.'' Ateş, Anayasa ve İçtüzük gereği, TBMM'nin 1 Ekim 2004 Cuma günü toplanacağını bildirdi. Ancak, AK Parti Grubu'nun olağanüstü toplantı çağrısı üzerine Meclis'in 15 Eylül'de çalışmalarına başlaması bekleniyor. 
     
</TEXT>
</DOC>
