<DOC>
<DOCNO> 283963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/spo05.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deda'ya kulak verin 
</HEADLINE>
<TEXT>


FIFA kokartlı eski hakem, Ali Aydın'ın ima ettiği Diyarbakırspor-Elazığspor maçında gözlemci olduğunu ve raporuna herhangi bir değerlendirme yapmadığını söyledi 

HAKAN CAN 


"Anlamaları gerekirdi" 
FIFA kokartlı eski hakem ve bir dönem gözlemcilik yapan Sadık Deda çarpıcı açıklamalarda bulundu. Ali Aydın'ın "şike yapıldığını ima ettiği" Diyarbakırspor - Elazığspor maçının gözlemcisi olan Deda, bu karşılaşmayla ilgili raporunun "maçın kontrolü" ilgili bölümüne, "Bu maçta hakem değerlendirmesi yapılamaz" diye yazdığını belirtti. Deda, "Bu ifadenin ne demek olduğunu raporu inceleyenlerin anlaması gerekir. Bir futbol adamı olarak futbol kamuoyunun rahatsızlığını duymamak, yaşamamak mümkün değil" dedi. 

"Raporum federasyonda" 
DEDA, raporun bir örneğinin federasyonda bulunduğunu belirtti, "Yazım belli, raporum belli. Kimse bu raporu değiştiremez" ifadesini kullandı. Sadık Deda, Ali Aydın'ın maçı tatil etmemesine gelen tepkilerle ilgili, "FIFA kuralları hakemin kanaat sahibi olsa bile belgesiz hiçbir yaptırımda bulunamayacağını öngörüyor. Aydın doğru söylüyor. 'Kanaatım şike' deyip biri maçı tatil edebilir, ama bu ya öyle değilse" yorumunu yaptı. Deda, futbolcuların düşme ve çıkma dönemlerinde duygusal bir yaklaşım içine girdiklerini de ekledi. 

"Herşeyi anlatırım" 
SADIK Deda, kanaat ile şike kararlarının verilmesi gerektiğini vurguladı ve şöyle devam etti "Ben o raporu yazarak zaten ilgililere gerekli mesajı gönderdim. Ama yazdığımız dikkate alınmamış. Üzülüyor insan elbet. Herkes gibi garip duygularla izledim o maçı. Aslında bu konuyla ilgili sözlü ifade vermeye çağrılsaydım, anlatacağım birçok şey olacaktı. VIP'teki bakışmalar, taraftarların tutumları gibi yargımı destekleyen birçok durum var. Beni şimdi bile çağırırlarsa her şeyi anlatırım". 

Sonucu belli 

Federasyon, "şike sohbetlerinde" ismi geçenlerin içinden sadece Serkan Aykut'tan ifade alacak 

CEMAL ERSEN 

Soruşturma başladı 
MİLLİYET'İN gündeme getirdiği ve Sedat Peker ile arkadaşlarının geçen sezon Süper Lig maçlarına müdahale ettiğini gösteren telefon konuşmalarından sonra soruşturma başlatan Futbol Federasyonu'nun, sadece iki kişiden "bilgi istediği" ortaya çıktı. Başbakan Yardımcısı ve Devlet Bakanı Mehmet Ali Şahin'in "Sporcu ya da kulüp, buna karışanlar nefes alamayacak" ifadelerine karşın federasyonun, adı geçenler içinde Samsunsporlu Serkan'dan açıklama istediği belirlendi. 

Bir haftada biter 
"ŞİKE sohbetleri" haberimizde telefon görüşmelerinde ismi geçen Beşiktaşlı Sergen Yalçın, o dönem Çaykur Rize forması giyen Saffet, Beşiktaş'ın eski menajeri Sinan Engin, Çaykur Rize-A.Sebat, Trabzon-Diyarbakır, Diyarbakır-Samsun maç kadrolarında yer alan futbolcular ile A.Sebat maçından sonra görevi bırakan Teknik Direktör Yılmaz Vural'ın görüşlerini alma gereği görmeyen federasyonun, konuyla ilgili soruşturmasını gelecek hafta sonuçlandıracağı öğrenildi. 

Aydın'a başvuru 
FEDERASYONUN, MİLLİYET'te yayınlanan telefon görüşmelerinin dökümünü almak için Emniyet Genel Müdürlüğü'ne resmi başvuruda bulunduğu, ancak ifadelerin yasal olarak verilmesinin mümkün olmadığı kaydedildi. Federasyon, basında yer alan iddiaları nedeniyle eski hakem Ali Aydın'ın da görüşlerine başvurulmasını kararlaştırdı. Ancak federasyonun hakemliği bırakması ve resmi bağlantısının kalmaması yüzünden Aydın ile ilgili bir yaptırımda bulunma yetkisi olmadığı ifade edildi. 

</TEXT>
</DOC>
