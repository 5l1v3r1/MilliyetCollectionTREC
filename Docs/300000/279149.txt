<DOC>
<DOCNO> 279149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy20.html </URL>
<DATE> 2004/10/11/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Türkiye'nin Afganistan seçimi açıklaması... 
</HEADLINE>
<TEXT>

     Türkiye, Afganistan'da 9 Ekim 2004 tarihinde düzenlenen devlet başkanlığı seçiminin ciddi bir güvenlik sorunuyla karşılaşılmadan gerçekleştirilmiş olmasından memnuniyet duyulduğunu bildirdi. 
     Dışişleri Bakanlığı'ndan yapılan açıklamada, ''Afgan halkının seçimlere gösterdiği ilgi ve sergilediği olgunluk, halkın huzur, istikrar ve demokrasi yönündeki güçlü arzu ve iradesini ortaya koymaktadır. Mevcut koşullarda seçimin yapılmış olması dahi Afgan halkı adına önemli bir başarı teşkil etmektedir'' denildi. 
     Bununla birlikte, seçimlerde usulsüzlükler yapıldığına dair iddiaların da bulunduğu hatırlatılan açıklamada, ''Ortak Seçim İdare Kurulu, bu iddiaları araştırmak üzere oy sayımını durdurduğu yolunda bir açıklama yapmıştır. Bu incelemelerin titiz bir şekilde yürütülmesini ve süratle sonuçlandırılmasını beklemekteyiz. Her halükarda, sonuçların Afgan halkı için hayırlı olmasını dilemekteyiz'' denildi. 
     Açıklamada şu görüşe yer verildi 
     ''Afganistan'ın Aralık 2001 tarihinde imzalanan Bonn Mutabakatı'ndan bu yana barış, istikrar ve yeniden yapılanma yolunda kaydettiği aşamayı memnuniyetle karşılayan Türkiye, tarihi dostluk hisleriyle bağlı olduğu Afgan halkının demokrasinin yerleştirilmesi ve huzur ve refahın tesisi yönündeki gayretlerini desteklemeye devam edecektir.'' 
     
</TEXT>
</DOC>
