<DOC>
<DOCNO> 263865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo25.html </URL>
<DATE> 2004/08/16/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
A Milli Takımı'nda Belarus maçı hazırlıkları başladı 
</HEADLINE>
<TEXT>

     Belarus ile yapacağı özel maç için İstanbul'da kampa giren A Milli Futbol Takımı aday kadrosu, ilk çalışmasını yaptı. 
     Millilerin Galatasaray Florya Metin Oktay Tesisleri'nde gerçekleştirdiği antrenmanın bir bölümü basın mensuplarına açık tutuldu. 
     Teknik direktör Ersun Yanal yönetiminde gerçekleştirilen antrenmana koşu yaparak başlayan milliler, daha sonra pas çalışmalarıyla antrenmanı sürdürdü. 
     Birinci Süper Lig'de takımlarıyla dün maç yapan futbolcular Okan Buruk, Fatih Tekke, Gökdeniz Karadeniz ve Kürşat Duymuş ile hafif sakatlığı bulunan Hakan Şükür antrenmana katılmadı. Bu futbolcuların Polat Renaissance Otel'de salonda ter idmanı yaptıkları bildirildi. 
     A Milli Futbol Takımı aday kadrosu, 18 Ağustos Çarşamba günü Belarus ile yapacağı özel maç için yarın Denizli'ye gidecek. 
     
     ''TAKIMDA HİÇBİR SORUN YOK 
     A Milli Futbol Takımı'nın deneyimli kalecisi Rüştü Reçber, ''takımda hiçbir sorun olmadığını'' söyledi. 
     Milli futbolculardan bazıları antrenman öncesi basın mensuplarının sorularını yanıtladılar. 
     Deneyimli isimlerin, ekibe yeni katılanlara ve genç oyunculara her konuda yardım ettiğini belirten Rüştü, ''Onlara kulüplerindeymiş gibi hissettiriyoruz. Zaten yeni arkadaşlarımız da pırlanta gibiler. Sorun olsaydı zaten buraya gelmezdiler'' diye konuştu. 
     Nihat Kahveci, eleme gurubundaki Gürcistan maçı öncesi son hazırlık sınavında Belarus karşısında kazanarak moral bulmak istediklerini söyledi. 
     Türkiye'nin eleme gurubunda Danimarka ve Yunanistan ile favori gösterildiğini kaydeden Emre Belözoğlu ise, ''Ancak bana göre bunların üzerindeki diğer rakiplerle oynayacağımız maçlar daha önemli. Güçlü bir takımız. Ciddi bir gruptayız. Yunanistan'ı yenebilecek bir ekibiz'' diye konuştu. 
     
</TEXT>
</DOC>
