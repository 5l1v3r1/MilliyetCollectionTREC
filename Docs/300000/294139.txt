<DOC>
<DOCNO> 294139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko43.html </URL>
<DATE> 2004/12/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Beko sermayesini artırıyor... 
</HEADLINE>
<TEXT>

     Beko Elektronik'in 87 trilyon lira olan çıkarılmış sermayesinin 174 trilyon liraya yükseltilmesi kararlaştırıldı. 
     Beko Elektronik A.Ş'den İMKB'ye yapılan açıklamada, Yönetim Kurulu'nun bugün yaptığı toplantıda sermaye artışının görüşüldüğü belirtilerek, Yönetim Kurulu'nun 20 Ekim 2004 tarihinde, 400 trilyon liralık kayıtlı sermaye tavanına sahip şirketin 87 trilyon lira çıkarılmış sermayesinin 15 trilyon liralık artışla 102 trilyon liraya çıkarılmasının, artırımın tamamının 15. Tertip olarak yapılmasının ve bu artış için pay sahiplerinin yeni pay alma hakları kısıtlanarak, yapılan bu sermaye artışı dolayısıyla çıkarılacak hisse senetlerinin yurt dışında yerleşik yabancı yatırımcılara tahsis edilmek suretiyle ve primli olarak satılmasının kararlaştırıldığı hatırlatıldı. 
     Açıklamada, sermaye piyasalarındaki gelişmeler nedeniyle söz konusu işlemden vazgeçilmiş olup, şirketin, 400 trilyon lira kayıtlı sermaye tavanı dahilinde, ana sözleşmenin Yönetim Kurulu'na verdiği yetkiye istinaden 87 trilyon lira olan çıkarılmış sermayenin 174 trilyon liraya yükseltilmesine, artışın tamamının ortaklarca nakden ödenmesine ve bununla ilgili olarak, hamiline olarak ihraç edilecek 15. Tertip hisse senetlerinin mevcut 87 trilyon lira çıkarılmış sermayeyi temsil eden 14. Tertip hisse senetlerinin 20 no.lu yeni pay alma kuponlarını ibraz eden hissedarlara bir hisseye karşılık bir hisse esasına göre yüzde 100 oranında rüçhan hakkı dahilinde satılmasına karar verildiği bildirildi. 
     Süresi içerisinde kullanılmayan rüçhan hakları dolayısıyla satılmayan hisse senetlerinin, itibari değerinin altında olmamak üzere İstanbul Menkul Kıymetler Borsası'nda satılmasına ve bu satışla ilgili esasların tespitinde şirket yönetiminin yetkili kılındığı kaydedilen açıklamada, satış süresinin, rüçhan hakkı kullanımı için sirkülerinde ilan edilen tarihler arasında olmak üzere 15 gün, kullanılmayan rüçhan haklarının halka arzı için bu konuda yapılacak ilanda belirtilen tarihler arasında olmak üzere 15 gün olarak tayin edildiği belirtildi. 
     
</TEXT>
</DOC>
