<DOC>
<DOCNO> 252639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun17.html </URL>
<DATE> 2004/07/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bahreyn, talep gelirse Irak'a donanma gönderecek... 
</HEADLINE>
<TEXT>

     Bahreyn Kralı, Irak'tan talep gelirse, ülkenin karasularında koruma görevi yapmak üzere donanma göndermeye hazır olduklarını belirtti. 
     Bahreyn resmi haber ajansının haberinde, Kral Şeyh Hamid Bin İsa El Halife'nin, yeni Irak hükümetinden talep gelirse Irak karasularında güvenliği sağlamak için donanmayla katkıda bulunmaya ve Iraklı askerleri bu alanda eğitmeye hazır olunduğunu söylediği bildirildi. 
     Kral, ''Bahreyn'in, komşularıyla barış içinde yaşayan ve bölgenin istikrarına katkıda bulunacak özgür bir Irak görmenin yollarını aradığı'' kaydetti. 
     Bahreyn, Ürdün'den sonra, Irak'a önkoşulsuz asker göndermeyi öneren ikinci Arap ülkesi oldu. 
     
</TEXT>
</DOC>
