<DOC>
<DOCNO> 256798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko21.html </URL>
<DATE> 2004/07/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Danıştay, İmar bonozedelerinin yürütmeyi durdurma istemini reddetti 
</HEADLINE>
<TEXT>

     Danıştay, Bakanlar Kurulu'nun İmar Bankası'ndan devlet iç borçlanma senedi alanlara ödeme yapılmayacağına ilişkin kararın yürütmesinin durdurulması istemini reddetti. Yüksek mahkeme, yürütmenin durdurulması koşullarının ''bu aşamada gerçekleşmediğine'' işaret etti. 
     Bankacılık işlemleri yapma ve mevduat kabul etme izni kaldırılan İmar Bankası'ndan devlet iç borçlanma senedi alan mudilerden Ramazan Gökçe, İmar Bankası'ndan ödemelerin nasıl ve hangi esaslara göre yapılacağını öngören Bakanlar Kurulu'nun 3 Ocak 2004 tarihli kararının iptali, uğradığı zararın faiziyle birlikte tazmini ve yürütmenin durdurulması istemiyle dava açtı. 
     Danıştay 10. Dairesi, davalı idareler Başbakanlık, Hazine Müsteşarlığı, Tasarruf Mevduatı Sigorta Fonu TMSF ve Bankacılık Düzenleme ve Denetleme Kurumu'ndan BDDK savunma aldıktan sonra yürütmenin durdurulması istemini karara bağladı. 
     
     ANAYASA'YA AYKIRILIK İDDİASI 
     Kararda, davacının söz konusu Bakanlar Kurulu kararına dayanak teşkil eden İmar Bankası mudilerine ödemelerin nasıl yapılacağını düzenleyen 5021 sayılı Yasa'nın Anayasa'ya aykırılık iddiasının davanın esası görüşülürken karara bağlanacağı belirtildi. 
     Dava konusu Bakanlar Kurulu kararının tamamının iptalinin istendiği ifade edilen kararda, ancak yürütmenin durdurulması isteminin davacının menfaatini etkileyen hükümle Bakanlar Kurulu kararının 3 a -3. maddesi sınırlı olarak incelendiği kaydedildi. 
     Kararda, ''Davanın durumu ve uyuşmazlığın hukuki niteliğine göre İdari Yargılama Usulü Kanunu'nun 27. maddesinde öngörülen koşulların bu aşamada gerçekleşmediği anlaşıldığından, yürütmenin durdurulması isteminin reddine oybirliği ile karar verildi'' denildi. 
     Davacının bu karara itiraz etme hakkı bulunuyor. İtirazı, Danıştay İdari Dava Daireleri Genel Kurulu karara bağlayacak. 
     Danıştay 10. Dairesi, Bakanlar Kurulu kararının iptali ve uğranan zararın faizi ile birlikte tazmin istemini daha sonra esastan karara bağlayacak. 
     Danıştay 10. Dairesi'nde aynı nitelikte açılmış birçok dava bulunuyor. 
     Ayrıca, Ankara idare mahkemelerinde de İmar Bankası'ndan devlet iç borçlanma senedi alanların uğradıkları zararın tazmini istemiyle açtıkları davalar da bekliyor. 
     
</TEXT>
</DOC>
