<DOC>
<DOCNO> 260556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo16.html </URL>
<DATE> 2004/08/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sağlam Deplasmanda Denizlispor'u yenip iyi bir giriş yapmak istiyoruz 
</HEADLINE>
<TEXT>

     Birinci Süper Lig'de 2004-2005 sezonunun ilk haftasında deplasmanda Denizlispor ile karşılaşacak olan Gaziantepspor, hazırlıklarını yoğun bir tempoda sürdürüyor. 
     Teknik direktör Nurullah Sağlam yönetiminde Celal Doğan Tesisleri'nde günde çift idman yaparak hazırlıklarını sürdüren kırmızı-siyahlı ekibin, hırslı ve istekli olduğu gözleniyor. 
     Sağlam, AA muhabirine yaptığı açıklamada, Denizlispor'u yenip, lige iyi bir giriş yapmak istediklerini söyledi. 
     Güçlü ve uyumlu bir kadroya sahip olduklarını ve bu sezon da başarılı olmak istediklerini belirten Sağlam, ''Önceki sezon, hem ligde başarılı olduk, hem de UEFA Kupası'na katılarak Türk futbolunu başarı ile temsil ettik. Bu sezon da hedefimiz yeni başarılara imza atabilmek'' dedi. 
     Denizlispor maçının sezonun ilk maçı olması nedeniyle de ayrı bir öneme sahip olduğuna dikkat çeken Sağlam, şöyle konuştu 
     ''Tek düşüncemiz galibiyet, tüm hesaplarımızı da galibiyet üzerine yapıyoruz. Sıkı bir hazırlık döneminden geçiyoruz. Yeni transfer olan futbolcularımız da takıma çok iyi uyum sağlamış durumda. Diyarbakırspor ile yaptığımız hazırlık maçında, futbolcularım güçlerini ortaya koyup, ligde başarılı olacaklarının olumlu sinyallerini verdiler. 
     Denizlispor maçı öncesinde tek dezavantajımız, bu maçın deplasmanda oynanacak olması. İlk maçta, saha ve seyirci avantajı ile oynamak tabi ki büyük bir avantaj olacaktı. Ancak, Gaziantepspor'un deplasman korkusu yok, tüm maçlarına iyi futbol ve mutlak galibiyet parolası ile hazırlanan bir takımız. İyi mücadele edip, sahadan galibiyetle ayrılacağımıza inanıyor ve tüm futbolcularıma güveniyorum.'' Denizlispor'un da çok güçlü bir takım olduğunu kaydeden Sağlam, ''Rakibimiz de güçlü bir kadroya sahip. Çok koşan, hırslı ve mücadeleci oyunculara sahipler. İşimiz hiç de kolay olmayacak. Çok zorlu bir 90 dakika bizi bekliyor'' diye konuştu. 
     
</TEXT>
</DOC>
