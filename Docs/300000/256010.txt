<DOC>
<DOCNO> 256010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/ekonomi/aeko.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme 'iş'e yaramadı 
</HEADLINE>
<TEXT>


Yılın ilk çeyreğinde yüzde 12.4 büyüyen Türkiye ekonomisi, yeni iş üretemedi. İşsizlik oranı yüzde 12.4'e tırmanırken işsiz sayısı 2003 yılı ortalamasına göre 337 bin kişi arttı 

EKONOMİ SERVİSİ 

Yüzde 12.4 ile beklentilerin üzerinde açıklanan ilk çeyrek büyümesi işsizliğe çare olamadı. İlk üç ayda işsiz sayısı geçen yılın aynı dönemine göre 14 bin, 2003'ün son çeyreğine göre 337 bin kişi artarak 2 milyon 830 bin kişiye yükseldi. İşsizlik oranı ise yüzde 10.5'ten yüzde 12.4'e sıçradı. İşsizlikteki artışın en önemli nedeni kamu kesiminde 330 bine yakın kişinin işsiz kalması oldu. 
Devlet İstatistik Enstitüsü DİE 2004'ün ilk üç ayı hane halkı işgücü anket sonuçlarını açıkladı. Ancak açıklanan veriler ekonomideki büyümenin ilk çeyrekte işsizler ordusuna yenilerinin eklenmesini engelleyemediğini gösterdi. 
İşgücüne dahil olmayanların sayısı geçen yılın ilk çeyreğine göre 1 milyon 252 bin, 2003 yılı ortalamasına göre 1 milyon 478 bin kişi artarken istihdam edilenlerin sayısı geçen yılın aynı dönemine göre 342 bin, 2003 ortalamasına göre 1 milyon 245 bin kişi azaldı ve 19 milyon 902 bin kişiye düştü. İlk çeyrekteki işsiz sayısı ise 2003'ün ilk çeyreğine göre 14 bin, yıl ortalamasına göre 337 bin kişi arttı. 

Genç işsiz sayısı artıyor 
Bu verilere göre işsizlik oranı ilk çeyrekte yüzde 12.4'e yükseldi. Oran geçen yılın ilk çeyreğinde yüzde 12.3, yıl genelinde yüzde 10.5 olmuştu. 
Türkiye genelindeki işsizlik rakamı içinde genç işsizlerin oranı hızla artıyor. Verilere göre 2003 genelinde genç nüfusun işsizlik oranı yüzde 20.5 iken oran ilk çeyrekte oran yüzde 23.7'ye tırmandı. 

Kadın işgücü azalışta 
İstihdamın dörtte üçünü sağlayan erkek nüfus içinde çalışanların sayısı geçen yılın ilk çeyreğine göre 454 bin kişi arttı. Kadınlarda ise istihdam 796 bin kişi düştü. İşsiz sayısı erkeklerde 113 bin kişi azalırken kadın işsizlere 127 bin kişi eklendi. Kadınlarda işsizliğin artması tarım ve hizmetler sektöründen kaynaklandı. 
İşgücüne dahil olmayanların sayısının 2003'ün ilk üç ayına göre 1 milyon 252 bin kişi artarak 26 milyon 750 bin kişiye ulaşmasında ev işleriyle meşgul kadınların sayısının 951 bin kişi artarak 13 milyon kişiyi aşması etkili oldu 

Kamuda istihdam 330 bin kişi azaldı Daha önce kamu kesiminde işgücü verisi yayımlamayan Devlet İstatistik Enstitüsü DİE ilk çeyrek için ilk kez değişikliğe gitti. DİE verilerine göre kamu kesiminde istihdam edilenlerin sayısı geçen yılın ilk çeyreğine göre yüzde 9.9 azaldı ve 3 milyon 5 bin kişiye geriledi. Bu hesaba göre kamu kesiminde istihdam edilenlerin sayısı yaklaşık 330 bin kişi azalmış oldu. DİE'nin açıklamasında rakamların yüksekliği dikkat çekti. Bu verilere göre işsizlik oranında ve işsizlikteki yükseliş kamu kesiminden kaynaklandı. Öte yandan ilk çeyrekte istihdam, sektörel büyüme oranlarıyla uyuşmayan şekilde hareket etti. İlk çeyrekte yüzde 16.3 büyüyen hizmetler sektöründe istihdam 236 bin kişi azalarak 8.9 milyon kişiye düşerken yüzde 10.3 büyüyen sanayide istihdam sadece 75 bin kişi arttı. Yüzde 7.5 küçülen tarımda ise işgücü sayısı 2003'ün ilk çeyreğine göre 227 bin, 2003 ortalamasına göre 1 milyon 245 bin kişi azaldı. 





</TEXT>
</DOC>
