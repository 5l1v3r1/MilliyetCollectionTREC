<DOC>
<DOCNO> 294272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/dunya/axdun01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 12 bin asker daha 
</HEADLINE>
<TEXT>


YASEMİN ÇONGAR 


Irak'ta 30 Ocak'ta yapılması planlanan genel seçimlerin güvenliğinin sağlanması ve isyancıların etkisinin kırılması hedefi, ABD'yi bu ülkedeki askeri varlığını, 19 ay önce başlayan işgalin ilk günlerindeki düzeye çıkarmaya yöneltti. Halen Irak'ta 138 bin asker bulunduran ABD, bu sayıyı ocak başından itibaren 150 bine yükseltme kararı aldı. 
Başkan George W. Bush, kararla ilgili açıklamasında, Irak'taki seçimlerin planlanan zamanda yapılmasının önemine dikkat çekerek, "Seçimler ertelenmemeli. Irak halkının sandığa gitme zamanı geldi. Bu nedenle de 30 Ocak tarihinde ısrarlıyız" dedi. Bush, asker sayısının azaltılmasını bu kapsamda ve sahadaki komutanların talebi üzerine onayladığını söyledi. 
ABD Savunma Bakanlığı'na Pentagon göre, birlik sayısındaki artışın büyük bölümü, rotasyonda değişiklikle sağlanacak. ABD Kara Kuvvetleri'ne bağlı 8 bin askerin Irak'taki kalış süreleri, 12 aylık normal rotasyon süresinin üzerine 2 ila 4 ay eklenmesi yoluyla uzatılıyor. Ayrıca Irak'taki görev süresi dolan 2 bin 400 deniz piyadesinin dönüşleri, 30 Ocak seçimleri sonrasına ertelendi. Pentagon, bunlara ek olarak 82. Hava İndirme Birliği'ne bağlı, 1500 paraşütçünün önümüzdeki günlerde, Irak'a gönderileceğini açıkladı. 

Felluce'de kalacaklar 
Pentagon sözcülerinden Tuğgeneral David Rodriguez, takviye kuvvetin amacını, "Asıl olarak seçimlerin güvenliğini sağlamak, ama aynı zamanda da Felluce operasyonunun ardından isyancılar üzerindeki baskıyı gevşetmemek" diye açıkladı. Bu kapsamda, Felluce'deki ABD askeri varlığının seçimler sonrasına dek azaltılmaması planlanıyor. Ayrıca Musul ve Babil başta olmak üzere, bir dizi kentte, isyancılara yönelik operasyonların önümüzdeki haftalarda yoğunlaşması bekleniyor. 


</TEXT>
</DOC>
