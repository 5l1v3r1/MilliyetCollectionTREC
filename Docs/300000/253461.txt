<DOC>
<DOCNO> 253461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/magazin/amag.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star olmak insanın hayatını kaydırır ..' 
</HEADLINE>
<TEXT>


'Star' kavramını içi boş ve yapay bir şey olarak gören Gökhan ve Hakan Özoğuz kardeşler Athena , Sezen Aksu ve Müslüm Gürses'i de star kategorisine koymuyor 

İlknur Gülmez 

'Us' isimli dördüncü albümlerini haziranda piyasaya süren Athena üyeleri, yaşadıkları her şeyi bu albümdeki şarkılarında anlattıklarını belirtti. Bu yıl Türkiye'yi Eurovision Şarkı Yarışması'nda temsil eden grupla yeni albümlerini ve yurtdışı çalışmalarını konuştuk. 

Yine albümünüzdeki bütün şarkıların sözü ve müziği size ait. Sadece kendi parçalarınızı okumakla ilgili bir prensip kararınız mı var 
Gökhan Özoğuz Biz kendimize yetiyoruz. Dışarıya ne şarkı veririz, ne de alırız. Bu böyle devam edecek. Başkasının yazmış ve yapmış olduğu şarkı yerine kendi şarkılarımı tercih ederim. Çünkü tamamen kendi duygumuzu veriyoruz. Mesela Müslüm Gürses'in rock tarzı şarkılar okuması inanılmaz güzel. Belki günün birinde biz de Müslüm Gürses'in ya da başka bir sanatçının bize gülen bir şarkısını okuyabiliriz. 

Eurovision'dan sonra bir maxi single çıkardınız. Avrupa'yla ilgili başka çalışmalarınız var mı 
Hakan Özoğuz Almanya ve Yunanistan'da bir maxi single çıkardık. Aralıkta Almanya'da da İngilizce bir albüm çıkaracağız. Eurovision'dan sonra Berlinde Alman punk rock grubu Die Aerzte'in ön gurubu olarak iki konserde 27 bin kişiye söyledik. Berlin'de yürürken Fransız ve Almanlar bizi tebrik etti. Onlardan övgü almak zordur. 

Dünyaca ünlü bir star olma hayaliniz var mı 
Hakan Özoğuz Müziğimiz ve giyim tarzımızla farklı görünebiliriz ama biz çocukluğumuzdan beri hiçbir zaman kendimizi bir kalıp içine koymadık. Biz bu piyasada kendimize yer aramıyoruz. Diğer normal insanlardan farklı gözükmemiz bizi mutsuz etmiyor, çünkü kendimiziz. Asla star olmak istemiyoruz. Star olmak bir insanın hayatının kararması demek. Starlık çok yapay ve içi boş birşey. Bence Sezen Aksu ve Müslüm Gürses de star değiller. Müslüm Gürses Türkiye için kült birşeydir ve onlar bizim için acayiplerdir, teklerdir. 

'O Şimdi Asker' filminde oyunculuk yaptınız, yeni projeler var mı 
Gökhan Özoğuz Mustafa Altıoklar, Sinan Çetin ve Abdullah Oğuz'dan 3 ayrı sinema filminde oynamamız için teklif geldi. Ancak şu anda albümle ilgilenmemiz gerekiyor. 

'Türküz ve Müslümanız' 

Çok eleştirildiklerini belirten ve "Bir köşe yazarı bizim Ermeni olduğumuzu bile yazdı" diyen Gökhan ve Hakan Özoğuz, şunları söyledi "Eleştirileri dinleriz ve vermemiz gereken cevabı müziğimizle veririz. Biz Ermeni değil, Türküz ve Müslümanız. Ayrıca olabilirdik de, hiç önemli değil. Bu yazılar bizi değil ama ailemizi çok üzdü." 


</TEXT>
</DOC>
