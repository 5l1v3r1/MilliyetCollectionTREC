<DOC>
<DOCNO> 299509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy04.html </URL>
<DATE> 2004/12/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Demirel, AB Zirvesi'ni bir fıkra ile değerlendirdi... 
</HEADLINE>
<TEXT>

     9. Cumhurbaşkanı Süleyman Demirel, AB'nin Türkiye'ye verdiği 3 Ekim müzakere tarihini "alkışlanacak karar ama çetrefilli" diye değerlendirirken bir fıkrayla yorumladı. 
     Türkiye Avrupa Birliği Derneği'nce dün gerçekleştirilen "Brüksel Zirvesi ve Türkiye'nin AB'ye Tam Üyeliği" konulu toplantıya katılan Demirel, "alkışlanacak bir karar" olarak nitelediği müzakere kararının içinde "çetrefilli, çetin" unsurlar bulunduğuna dikkat çekti. 
     Bunları iş gücünün serbest dolaşımı, tarımla ilgili kısıtlamalar ve ucu açıklık olarak sıralayan Demirel, Türkiye'ye Kopenhag kriterleri içinde olmayan şartların empoze edildiğini belirterek şu fıkrayı anlattı 
     "Avrupa Birliği'ne girmek isteyenler sınava alınıyor. Bulgaristan sınava giriyor, 'Atom bombası ne zaman atıldı' diye soruluyor. '1945' diyor, 'Geçtin' deniyor. Daha sonra Romanya sınava giriyor. 'Atom bombası nereye atıldı' deniyor, 'Japonya' diyor, 'Sen de geçtin' deniyor. 
     Türkiye'ye sıra gelince 'Atom bombası atıldıktan sonra ölenlerin isimleri, soyadları, doğum yerleri, mesleklerini söyle' deniyor. Şartlar ne kadar ağır olursa olsun Türkiye ve Avrupa sıkıntıları aşacaktır. Ve Türkiye, AB'nin tam üyesi olacaktır." 

     
</TEXT>
</DOC>
