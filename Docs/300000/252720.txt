<DOC>
<DOCNO> 252720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur14.html </URL>
<DATE> 2004/07/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Van'da ''terörü tel'in mitingi''ne katılanlar Valiliğe kadar yürüdü... 
</HEADLINE>
<TEXT>

     Van'da düzenlenen ''terörü tel'in mitingi''ne katılanlar, bombalı saldırının gerçekleştiği Ordu Caddesi'nden Valiliğe yürüdü. 
     Van Valisi Hikmet Tan'a karşı yapılan saldırıyı kınamak için miting düzenleyen 40 sivil toplum örgütü temsilcisi, binlerce vatandaşın da katılımıyla bombalı saldırının yapıldığı Ordu Caddesi'ndeki Mavi Plaza önünden Türk bayraklarıyla Valiliğe kadar yürüyerek terörü lanetledi. 
     Valilik bahçesindeki Atatürk anıtı önünde toplanan grubun İstiklal Marşı'nı okumasıyla başlayan mitingde, sık sık ''Yaşasın barış, kahrolsun terör, kahrolsun PKK'' sloganları atıldı. 
     Grup adına konuşan Sivil Toplum Örgütleri Dönem Sözcüsü Mehmet Çaldağ, şöyle dedi 
     ''Karanlık güçlerin hain ve hunharca eylemi, ne acıdır ki yine yaşlı, genç, çocuk ayrımı yapmadan masum insanları hedef almıştır. Hepimiz bu olayların kaynağını, amacını ve finansörlerini çok iyi görüyor ve biliyoruz. Türkiye'de yaşayan insanlar dostluk, kardeşlik ve hoşgörü ortamında bu tür olaylara karşı birlik ve beraberlik içinde tepki göstermelidir. Adına terör denilen, aslında insanlıktan nasip almamışlığın ötesinde hiçbir amacı olmayan bu olaylardan ülkemiz ve halk olarak çok sıkıntı çektik. Bu vahşeti gerçekleştirenlere lanet ediyor ve dış mihraklı güçlerin piyonlarını açtıkları bu kan gölünde boğmak için ülkemiz insanları olarak teröre karşı birlik ve beraberlik içinde olacağımızı dünyaya ilan ediyoruz.'' 
     
     VALİ TAN'A ZİYARET 

     Valilik önünde düzenlenen mitingin ardından, sivil toplum örgütü temsilcileri, AK Parti Van Milletvekili Hacı Biner ile Vali Tan'ı ziyaret etti. 
     Temsilcileri Valilik bahçesinde karşılayan Tan, Valiliğin önünde toplanan vatandaşlara ''Van halkı olarak gösterdiğiniz bu birlik ve beraberliğe yürekten teşekkür ediyorum. Sizler benim canım, kanım, hayatım, her şeyimsiniz. Hayatım size feda olsun'' diye seslendi. 
     
</TEXT>
</DOC>
