<DOC>
<DOCNO> 266554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko12.html </URL>
<DATE> 2004/08/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yılın ikinci çeyreğinde kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, Nisan, Mayıs, Haziran aylarını kapsayan bu yılın ikinci çeyreğinde yüzde 82.8'e yükseldi. 
     Kapasite kullanımı, 2003 yılının aynı döneminde yüzde 78.1 olmuştu. 
     DİE, anketine yanıt veren 2,347 işyerinden elde ettiği bu yılın ikinci çeyreğine ilişkin üç aylık imalat sanayi eğilim anketi geçici sonuçlarını açıkladı. 
     Bu yılın ikinci çeyreğinde ana sektörler itibariyle en fazla kapasite kullanımı, yüzde 91.3 ile radyo, TV haberleşme cihazları imalatı ve yüzde 88.8 ile de mobilya imalatında gerçekleşti. 
     İşyerlerinin, 2004 yılı ikinci dönem üretime ilişkin verileri incelendiğinde ana sektörler itibariyle, giyim eşyası imalatı yüzde 87.9, kağıt ve kağıt ürünleri imalatı yüzde 86.3, tütün ürünleri imali yüzde 70.8, ana metal sanayi imali yüzde 88.3, kok kömürü ve rafine edilmiş petrol ürünleri imali yüzde 84.9, gıda ürünleri ve içecek imalatı yüzde 69.5, tekstil ürünleri imalatı yüzde 80.7 oranında arttı. 
     
     ÜÇÜNCÜ DÖNEM BEKLENTİSİ 

     İşyerlerinin, 2004 yılının üçüncü dönemine ilişkin beklentilerine bakıldığında ise işyerlerinin yüzde 43.9'u bu dönemde üretimlerinin artacağı, yüzde 25.0'i azalacağı, yüzde 41.7'si yurtiçi satışlarının artacağı, yüzde 26.2'si azalacağı, yüzde 36.1'i satış fiyatlarının artacağı, yüzde 5.6'sı azalacağı ve yüzde 45.9'u hammadde fiyatlarının artacağı ve yüzde 3.2'si de azalacağı beklentisi içinde olduklarını belirtti. 
     
     TAM KAPASİTE İLE ÇALIŞAMAMA NEDENLERİ 

     İkinci çeyrek tam kapasite ile çalışamama nedenleri, geçen yılın aynı dönemiyle karşılaştırıldığında ise iç pazarda talep yetersizliğinin payı yüzde 57.2'den yüzde 59.1'e yükselirken, ithal mallarda hammadde yetersizliği yüzde 1,5'den yüzde 2,1'e, Yerli mallarda hammadde yetersizliği yüzde 3.8'den yüzsde 3.9'a ve işçilerle ilgili meseleler de yüzde 2.4'den yüzde 2.9'a yükseldi. 
     Aynı dönemde dış pazarda talep yetersizliği yüzde 15,2'den yüzde 14.1'e, enerji yetersizliği yüzde 1,3'den yüzde 0,9'a düştü. 
     Mali imkansızlık ise değişmeyerek yüzde 3.7'de kaldı. 

     
</TEXT>
</DOC>
