<DOC>
<DOCNO> 283085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun08.html </URL>
<DATE> 2004/10/25/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Bush Bu yarış öngörülmez bir yarış... 
</HEADLINE>
<TEXT>

     ABD Başkanı George Walker Bush, 2 Kasım'da yapılacak başkanlık seçiminde pek çok eyaletin tutumunun belirsiz olduğunu hatırlatarak, sonucun ''öngörülemez'' olduğunu söyledi. 
     ABC News televizyonunda Charles Gibson'ın sorularını yanıtlayan Bush, geleneksel olarak başkanlık seçimini Florida, Ohio ve Pennsylvania'da kazananların başkanlığı da kazanacağına inanıldığını ancak bu kez sonucun bu kadar basit elde edilemeyeceğini kaydetti. 
     Bush, ''Bence Michigan da önemli. Wisconsin, Iowa, Minnesota ve New Mexico'nun etkisini de küçümseyemem. Bence bu yarış, öngörülemez bir yarış. Herkes bunu bir iki eyalete indirgemeye çalışıyor. Bence hesapta olmayan pek çok enteresan eyalet devreye girecek'' dedi. 
     Michigan, hem Cumhuriyetçi Partili Başkan Bush, hem de Demokrat Parti başkan adayı Senatör John Kerry'nin seçim kampanyası için en çok reklam verdiği eyaletlerden biri olarak ortaya çıktı. Her iki aday da, seçimden önce Michigan'ı tekrar ziyaret edecek. 
     ABC'nin siyaset uzmanları, 11 eyaletteki durumun belirsiz olduğu yorumunu yaptılar. Bu eyaletler, Florida, Pennsylvania, Ohio, Michigan, Wisconsin, Minnesota, Colorado, Iowa, Nevada, New Mexico ve New Hampshire olarak sayıldı. 
     Aynı programa katılan Bush'un eşi Laura Bush, seçimi kaybetme konusunda ne kocasının ne de kendisinin endişeli olduğunu söyledi. Laura Bush, ''ikimiz de aslında bu konuda huzurluyuz. Önümüzde 9 gün kaldı ve yapabileceğimiz her şeyi yaptığımızı biliyoruz. George'un harika kayıtları var. Son dört yılda pek çok müthiş iş başarıldı. Bunlardan bir tanesi, geçen hafta Afganistan'da seçimlerin yapılmasıydı'' diye konuştu. 
     
</TEXT>
</DOC>
