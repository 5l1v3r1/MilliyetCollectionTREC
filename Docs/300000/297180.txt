<DOC>
<DOCNO> 297180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun09.html </URL>
<DATE> 2004/12/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Financial Times Türkiye olmazsa AB yarım kalır 
</HEADLINE>
<TEXT>

     BBC 

Avrupa gazetelerinde, Avrupa Birliği'nin Ankara'yla müzakerelerin başlaması konusunda nihai kararını vereceği 17 Aralık zirvesi öncesinde Türkiye'yle ilgili haber ve yorumların artmaya başladığı dikkat çekiyor. 
     Financial Times başyazısında "Türkiye için karar anı geldi. Avrupa Birliği Ankara'ya verdiği sözleri tutmalı" diyor. 
     Başyazı, Alman Dışişleri Bakanı Joshcka Fischer'in "Türkiye'nin üyeliği Avrupa için Normandiya çıkarması kadar önemlidir" sözleriyle başlıyor ve şöyle devam ediyor 
     
     Tarih verilmezse medeniyetler çatışması yaşanır 
     "Avrupa Birliği liderleri, Brüksel zirvesinde tarihi önemde stratejik bir karar alacak. Türkiye'ye üyelik müzakerelerine başlama konusunda net bir tarih vermeleri- ki bu muhtemelen 2005'in ikinci yarısı olacak - Fischer'in sözlerini dikkate aldıklarını gösterecek. 
     "5 yıl önce Helsinki zirvesinde verilen sözden dönülmesi ise muazzam bir jeopolitik fırsatın kaçırılması anlamına gelecek. Ve Avrupa Birliği aşırı uçtaki Müslüman ve Hristiyanların kışkırtıcılığını yaptığı medeniyetler çatışmasıyla karşı karşıya gelecek." Financial Times, başyazısında demokratik, laik ve ekonomisi büyüyen Türkiye'ye kucak açmanın Avrupa Birliği'nin en büyük başarılarından biri olacağını belirtiyor. Gazete yorumunu şöyle sürdürüyor 
     "Avrupa Projesi, yüzyıllarca kan döküldükten sonra, sadece ulusal çıkarların sağduyulu bir şekilde savunulmasını sağlayacak yeni bir formül bulmakla kalmadı, İkinci Dünya Savaşı sonrasında Güney Avrupa'daki faşist diktatörlüklerin ve Doğu Avrupa'daki Stalinist rejimlerin de ortadan kaldırılmasını başardı. 
     Türkiye aracılığıyla Batı'yla İslam arasındaki köprülerin tamir edilmesi de bunlar kadar önemli bir hedef olarak görülmelidir. Türkiye'ye imtiyazlı ortaklık önerilmesi bir samimiyetsizlik göstergesi olacak." Gazetenin ekonomi sayfalarında ise Almanya'da büyük yatırımları olan, Şahinler Holding'in Yönetim Kurulu Başkanı Kemal Şahin'le yapılmış bir mülakata yer veriliyor ve Türk işadamlarının da, Avrupa nezdinde ülkeleri için lobi faaliyetlerini yoğunlaştırdığı belirtiliyor. 
     
</TEXT>
</DOC>
