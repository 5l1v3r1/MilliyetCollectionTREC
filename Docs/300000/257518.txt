<DOC>
<DOCNO> 257518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/asiy.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan çok gergin 
</HEADLINE>
<TEXT>


Tayyip Erdoğan, Chirac'la görüşmesinden ayrıntı soran gazeteci Mehmet Ali Birand'a, 'Siz hareminizi anlatırsanız, biz de düşünürüz. Bu da siyasi harem' dedi 

Abdullah Karakuş Ankara 


Başbakan Recep Tayyip Erdoğan, Fransa'da yaptığı görüşmelerin ayrıntılarına ilişkin yöneltilen soruya sinirlenerek, benzeri görülmemiş bir tepki gösterdi. 
Erdoğan ile geziye katılan gazeteciler arasında dönüş yolculuğu sırasında uçakta ilginç diyaloglar yaşandı. Geziyi CNN Türk adına izleyen Mehmet Ali Birand, Erdoğan'a basına kapalı görüşmelerde siyasi konuların dışında "keyifli konuşmaların olup olmadığını" sordu. Birand, "İçeride ne oldu, biraz bunları da anlatın" dedi. 

Rahatsız oldu 
Sorudan rahatsız olan Erdoğan, "Bunları anlatmak görüştüğümüz kişilere saygısızlık olur" sözleriyle başladığı yanıtını, "Siz hareminizde olanları anlatmaya başladığınız zaman, biz de bir şeyler anlatabiliriz, düşünürüz" diye sürdürdü. Yanıttan rahatsız olan Birand'ın, "Bu özel bir durum, farklı şeyler" demesi üzerine Erdoğan, "Bu da siyasi harem olur" yanıtı verdi. Birand'ın diyaloğu sürdürmemesi üzerine konu kapandı. 

Ağır eleştiri 
Futbol Federasyonu seçimlerine müdahale ettiği yolundaki yorumlara tepki gösteren ve yanlış haberleri eleştirirken "bir şey yazmak için yazı yazılmaması gerektiğini" söyleyen Erdoğan, geziye katılmayan Hürriyet yazarı Yalçın Doğan'ı da ağır dille eleştirdi. Başbakan, Doğan için şu ifadeleri kullandı 
"Bakın, bugün önceki gün Yalçın efendi yazmış. Beyefendi, Bülent Arınç'ın son kongrede en fazla oyu aldığını yazıyor. Bülent Bey, bir defa Meclis Başkanı sıfatıyla listeye giremez ki. Bunlar nasıl gazeteci olmuş, bunlar nasıl köşe yazarı olmuş Birand'a dönerek Arkadaşına söyle, bunu da düşünmeliydi. Güya bundan dolayı Arınç'la sıkıntı yaşanmış." 

Harem 

Türk Dil Kurumu Türkçe sözlüğünde 'harem' sözcüğünün karşılığı 
1- Eski saray ve konaklarda kadınlara ayrılan daire. 
2- Karı, eş. 

Erdoğan Boşuna kürek sallıyorlar 

Konuşma sırasında konuyu milletvekilleri için yapılması düşünülen kooperatife getiren Erdoğan, "Haberi ilk yazan 'Meclis Başkanı lojman yapacak' dedi. Büyük açık verdiler" dedi ve şöyle devam etti "Böyle bir şeyin olamayacağını ifade ettiğim gibi, milletvekilleri kooperatif kurabilirler, konut sahibi olabilirler. Bunu, kimsenin engelleme hakkı yok. Meclis Başkanı, bu noktada milletvekillerine önder olmaktan başka ne yapabilir TBMM Başkanı, burada bunu, bir müteahhit firma aracılığıyla sağlayabilir. Toplu konut olarak da yaptırabilir. Broşür olayı var. Bu broşür bürokratlar tarafından mı yapıldı, yoksa TOKİ'dekiler mi yaptı, bilinmiyor Zaten TOKİ 140 metrekare yapabiliyor, o da milletvekillerine yeterli gelmez." 
Erdoğan, Arınç ile arasında bir sorun olup olmadığı sorusuna şu yanıtı verdi "Bülent Bey, benim şu anda hem Meclis Başkanım ve hem de aramızdaki hukuk, Meclis Başkanlığı ve Başbakanlığı aldıktan sonra çok farklı bir hukuktur. Bizi birbirimize vurdurma gayreti içine girenler, boşuna yeltenmesinler. Boşuna kürek sallıyorlar. " 


</TEXT>
</DOC>
