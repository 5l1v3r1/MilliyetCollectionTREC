<DOC>
<DOCNO> 295162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko20.html </URL>
<DATE> 2004/12/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomotiv ihracatının dörtte üçü AB'ye... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, 11 ayda ihracatının yüzde 71.7'sini Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 74'ü buldu. 
     AA muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, Ocak-kasım döneminde gelişmiş batı ülkeleri başta olmak üzere, 5 kıtada toplam 178 ülke ve özerk bölgeyle 14 serbest bölgeye ihracat yaptı. 
     Toplam 9 milyar 463 milyon 648 bin dolarlık otomotiv ihracatının, 6 milyar 780 milyon 423 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 71.7'sini oluştururken, AB üyesi 24 ülkenin, 154 ülke karşısındaki potansiyelini de ortaya koydu. 
     
     YARIDAN FAZLASI 4 ÜLKEYE 
     AB ülkeleri arasında Almanya, Fransa, İtalya ve İngiltere'ye yapılan ihracat, 4 milyar 744 milyon 80 bin dolar ile toplam otomotiv ihracatının yarısını geçti. 
     AB üyesi İspanya, Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 74'ü buldu. 
     Bu iki ülkeye 11 ayda 217 milyon 786 bin dolarlık ihracat gerçekleştirildi. Toplam otomotiv ihracatının yüzde 2.3'ünün yapıldığı ve yakın gelecekte AB üyesi olması beklenen Romanya'da yüzde 63.7, Bulgaristan'da ise yüzde 81.1 oranında artış kaydedildi. 
     AB üyesi ve aday ülke konumundaki toplam 26 ülkeye 6 milyar 998 milyon 209 bin dolar ihracat yapılırken, kalan 152 ülkeye gerçekleştirilen ihracat ise 2 milyar 465 milyon 439 bin dolar ile sınırlı kaldı. 
     
</TEXT>
</DOC>
