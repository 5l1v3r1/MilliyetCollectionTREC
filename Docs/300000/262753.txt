<DOC>
<DOCNO> 262753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko12.html </URL>
<DATE> 2004/08/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çalışma saatleri arttı .. 
</HEADLINE>
<TEXT>

     Türkiye'de fiili haftalık çalışma süresinin, 1988-2001 yılları arasında 3.3 saat arttığı bildirildi. 
     İŞKUR tarafından hazırlanan ''İstihdam Durum Raporu''nda, genel olarak bakıldığında, Türkiye'de 1988 yılında 48.8 saat olan fiili haftalık çalışma süresinin, 2001 yılına kadar, 3.3 saat artarak, 52.1 saate çıktığına dikkat çekildi. 
     Kadınların ve erkeklerin çalışma sürelerine ayrı ayrı da bakılan raporda, aynı dönemde erkeklerin haftalık çalışma sürelerinin 50.1 saatten .7 saate, kadınların haftalık çalışma süresinin ise 41.2 saatten 44.7 saate çıktığı ifade edildi. 
     Haftalık çalışma süreleri, tarım dışındaki her sektörde artarken, en dikkat çekici artış, imalat sanayiinde gerçekleşti. Bu sektördeki haftalık çalışma süreleri, 1988-2001 arasında erkekler için 5, kadınlar için ise 6 saat arttı. 
     Oysa, 10 Haziran 2003 tarihine kadar yürürlükte olan 1475 sayılı İş Kanunu, ''iş süresinin haftada en çok 45 saat'' olmasını öngörüyordu. Aynı düzenleme, 10 Haziran 2003'te yürürlüğe giren 4857 sayılı yeni İş Kanunu'nda da korunuyor. 
     Rapordaki diğer bazı bilgiler şöyle 
     - 1996 yılında yaklaşık 14 ay olan ortalama işsiz kalma süresi, 2001'de 7.3 aya indi. 
     - İşsizlik riskini en yüksek düzeyde yaşayanlar, işgücü piyasasına yeni girenler. 2001 yılında, işsizlik oranı, 15-19 ve 20-24 yaş gruplarında yüzde 22 civarında gerçekleşirken, diğer yaş gruplarında yüzde 10'un altında kaldı. 
     - Madencilik, taş ocakçılığı ve hizmetler sektöründe çalışanlar, ücret merdiveninin en alt basamağında yer alıyor. Bu sektörleri, ticaret ve imalat sanayi takip ediyor. 
     - Türkiye'de, işgücünde yer alan bir kişinin, ortalama eğitim süresi, ancak 6 yıl kadar. 
     - Eğitimin ücret getirisi, ek okul yılıyla birlikte artıyor. 1994 yılında, liseyi bitiren erkek çalışanlar için yıl bazında getiri oranı genel liseler için yüzde 10, meslek liseleri için yüzde 14 oranında gerçekleşti. Kadınlar için ise bu oranlar genel liseler için yüzde 12, meslek liseleri için ise yüzde 20 olarak tespit edildi. 
     - Türkiye'de 1975'te 15.2 milyon olan toplam işgücünün yaklaşık yüzde 60'ı tarımda, yüzde 14'ü sanayide, yüzde 5'i inşaat sektöründe, yüzde 22'si ise hizmetler sektöründe istihdam ediliyordu. 2000 yılında ise 20.1 milyona ulaşan işgücünün yüzde 34'ü tarım, yüzde 40'ı hizmetler, yüzde 18'i sanayi, yüzde 6'sı ise inşaat sektöründe istihdam edildi. 

     
</TEXT>
</DOC>
