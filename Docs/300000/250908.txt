<DOC>
<DOCNO> 250908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur01.html </URL>
<DATE> 2004/06/25/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İstanbul polisi, havaalanında Nato tatbikatı yaptı... 
</HEADLINE>
<TEXT>

     İstanbul polisi, NATO Zirvesi'ne katılacak yabancı konukların Atatürk Havalimanı'ndan alınarak kalacakları otellere götürülmesine yönelik tatbikat yaptı. 
     Atatürk Havalimanı'ndan başlayan tatbikat sırasında İstanbul Valisi Muammer Güler ile Emniyet Müdürü Celalettin Cerrah, zirveye katılacak devlet başkanları ve heyetlerin karşılanacağı Devlet Konukevi'nde ve apronda incelemelerde bulundu. 
     İncelemelerin ardından bir açıklama yapan Güler, zirve için alınan tedbirlerin abartılı olmadığını, çalışmaların güvenlik riskini en aza indirmeye yönelik olduğunu söyledi. 
     Vali Güler, kurulan Asayiş Harekat Merkezi'nde vatandaşların dilek ve şikayetlerinin alındığını belirterek, vatandaşlardan zirvenin yapılacağı tarihlerde özellikle toplu taşıma araçlarını kullanmalarını istedi. 
     Bir gazetecinin, Fatih'te bir İETT otobüsünde meydana gelen patlamayı hatırlatması üzerine Güler, ''Bugünkü olay otobüste seyahat eden vatandaşlara yönelik değildir. Bir intihar eylemi olarak düşünülmemiştir. Konuyla ilgili çalışmalarımız sürüyor'' diye konuştu. 
     Güler, ''Saldırının amacını ne olarak tahmin ediyorsunuz '' sorusu üzerine de, şunları söyledi 
     ''Bu tür zirveleri etkilemek isteyen, ülkenin temel nizamını yıkmak isteyen bölücü, yıkıcı örgütler vardır. Bunlar, bu zirveye gölge düşürmek istemiştir. Bu çabalar nafiledir. Bu olay sadece vatandaşların derin nefretine neden olmuştur. Lanetliyoruz.'' Güler, NATO Zirvesi boyunca kamu kurum ve kuruluşlarının tatil edilmeyeceğini, aksine yoğun bir çalışmanın içine girilecek bir dönem olacağını bildirdi. 
     Vali Güler, ''2 No'lu Güvenlik Bölgesi'' olarak adlandırdıkları zirve vadisindeki özel sektör çalışanlarının, 36 ayrı giriş noktasından kimlik ibraz ederek işlerine gidebileceklerini söyledi. 
     İETT otobüsündeki patlama nedeniyle güvenlik önlemlerinin artırılıp artırılmayacağına ilişkin soru üzerine de Güler, herhangi bir güvenlik artışının söz konusu olmadığını, çalışmaların zaten yapıldığını kaydetti. 
     Emniyet Müdürü Cerrah da NATO Zirvesi'nde görev alacak güvenlik güçlerinin yüzde 70'inin yapılan tatbikata iştirak ettiğini söyledi. 
     Tatbikatta, sırayla Atatürk Havalimanı Devlet Konukevi'ne çağrılan ekipler, temsili olarak yabancı konukları eskortlar eşliğinde alarak, kalacakları otellere götürdüler. 
     Tatbikata, Dışişleri Bakanlığı'na bağlı mihmandarlar da katıldı. 
     
</TEXT>
</DOC>
