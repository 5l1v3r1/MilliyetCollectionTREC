<DOC>
<DOCNO> 260267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo12.html </URL>
<DATE> 2004/08/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Süper Lig 47 yaşına giriyor... 
</HEADLINE>
<TEXT>

     Birinci Süper Futbol Ligi'nde 47. sezon, 6 Ağustos Cuma günü Rize Atatürk Stadı'nda yapılacak Çaykur Rizespor-Fenerbahçe maçıyla açılırken, 1959 yılında başlayan Birinci Lig'de, şimdiye dek 46 sezonda 60 farklı takım mücadele etti. 
     Birinci Lig'e en çok takım veren il İstanbul oldu. Bugüne dek 15 takımı Birinci Lig'de mücadele eden İstanbul'u, 8 takımla Ankara izliyor. 
     
     UNVANLAR GALATASARAY'DA 
     Birinci Lig'de 1990'lı yılların sonlarına dek Fenerbahçe'nin üstünlüğü göze çarparken, Galatasaray, özellikle teknik direktör Fatih Terim döneminde yakaladığı çıkışla, ezeli rakibini birçok alanda geride bıraktı. 
     Sarı-kırmızılılar, 46 yıllık geçmişi bulunan Birinci Futbol Ligi'nde, ezeli rakibi Fenerbahçe'ye ait olan birçok unvanı, 1996 ile 2000 yılları arasında gösterdikleri başarılı çıkışla eline geçirdi. 
     
     PUANLARDA FENERBAHÇE'Yİ GEÇTİ 
     Sarı-kırmızılılar, 1999-2000 sezonu başında Fenerbahçe'nin 13 puan gerisinde bulunurken, 1999-2000 sezonu bitiminde 5 puan farkla zirveye yerleşti ve bu üstünlüğünü 2004-05 sezonuna dek korumayı başardı. 
     46 yılda yaptığı bin 494 lig maçında, 2 bin 437 puanla ilk sıraya çıkan ''Cim Bom'', 2 bin 426 puana sahip olan ''Sarı Kanaryalar''ı 11 puan geride bıraktı. 
     Beşiktaş, bin 492 maçta 2 bin 384 puanla 3. sırada yer alırken, Trabzonspor ise 984 maçta topladığı bin 587 puanla 4. durumda bulunuyor. 
     
     GALİBİYETLER 
     46 yıllık geçmişi bulunan Birinci Futbol Ligi'nde toplam bin 494 maç yapan 2 takımdan Galatasaray, aldığı 833 galibiyetle de ilk sırada bulunuyor. 
     Galibiyetlerde Fenerbahçe 826 ile 2., Beşiktaş ise 799 ile 3. sırada. 
     
     EN GOLCÜSÜ DE GALATASARAY 
     Birinci Futbol Ligi'nin 46 yıllık geçmişinde en çok gol atan takım unvanına da Galatasaray sahip oldu. 
     Sarı-kırmızılılar, toplam 2 bin 566 gol kaydederken, Fenerbahçe ise 2 bin 544 gol atabildi. 
     
     SON 5 SEZONDA ''4 BÜYÜKLER'' 
     Birinci Futbol Ligi'nin son 5 sezonunda Galatasaray, ezeli rakipleri karşısında genel toplamda da üstünlük sağladı. 
     Son 5 sezonda yapılan lig maçları gözönüne alındığında, en yakın rakibi Beşiktaş'a 13 puan fark atan sarı-kırmızılılar, atılan goller bakımından da üstünlük kurdu. 
     Son 5 sezonda 4 büyük takım arasında oluşan puan durumu şöyle 
     
     
TAKIMLAR O G B M A Y P 1-Galatasaray 170 110 31 29 346 163 361 2-Beşiktaş 170 104 36 30 339 180 348 3-Fenerbahçe 170 101 36 33 348 197 339 4-Trabzonspor 170 78 40 52 269 224 274 
     
     TOPLAM 25 BİN 956 MAÇ YAPILDI 
     Birinci Futbol Ligi'nin 46 yıllık tarihinde bugüne dek toplam 25 bin 956 maç yapıldı. 
     Ligde toplam 7 bin 592 maç berabere biterken, 9 bin 182 de galibiyet alındı. Takımlar 46 sezonda toplam 31 bin 169 kez rakip fileleri havalandırdılar. 
     
</TEXT>
</DOC>
