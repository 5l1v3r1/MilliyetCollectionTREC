<DOC>
<DOCNO> 278663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun11.html </URL>
<DATE> 2004/10/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Köhler ve Schröder arasında Türkiye'nin AB üyeliği tartışması... 
</HEADLINE>
<TEXT>

     Almanya'da Türkiye'nin AB üyeliğine ilişkin tartışmalar sürüyor. Cumhurbaşkanı Horst Köhler, ''Türkiye'nin AB üyeliğinin, Avrupa'da bugüne kadar elde edilenleri tehlikeye atabileceği'' görüşünü savundu. 
     Köhler, Passau kentinde Polonya Devlet Başkanı Aleksander Kvasnievski ile görüşmesinden sonra yaptığı açıklamada, ''AB'nin doğuya doğru genişlemesinin başarılı olmasının çok önemli olduğunu, bu nedenle Türkiye ile yapılacak müzakerelerin ucunun açık olması gerektiğini'' ileri sürdü. 
     Köhler, ''Elde edilenlerin, gelecekteki adımlarla tehlikeye girmeyeceği güvencesine sahip olmalıyız'' dedi. 
     Başbakan Gerhard Schröder ise Focus dergisine yaptığı açıklamada, ''Türkiye ile özellikle güvenlik nedenlerinden dolayı AB üyelik müzakerelerine başlanmasından yana olduğunu'' belirterek, ''Benim için stratejik güvenlik nedenleri önemli. Eğer Türkiye Avrupa hedefi ile reformları kararlı bir şekilde sürdürürse bu ülkeyi istikrarlı hale getirebilir ve Avrupa'daki aydınlanmayla köktendinci olmayan bir İslamiyet arasında ilişki kurabiliriz. Bunun diğer Müslüman ülkelere de etkisi olacaktır'' şeklinde görüş belirtti. 
     ''Türkiye'nin üyeliği ile AB'nin çok fazla genişleyeceği yönündeki endişeleri de ciddiye aldığını'' ifade eden Schröder, ''ancak güvenlik artışının getirisinin, AB'ye gelebilecek risklerden çok daha fazla olacağını'' söyledi. 
     ''Türkiye ile üyelik müzakerelerine başlanmasının ekonomiyi de canlandıracağına'' işaret eden Schröder, ''sadece bu sürecin bile yatırımcılar için bir sinyal olduğunu, Türkiye'nin bir numaralı dış ticaret ortağı olan Almanya'nın bu alanda aslan payına sahip olabileceğini'' ifade etti. 
     Schröder ayrıca, ''Türkiye'den AB ülkelerine çok büyük bir göçün yaşanacağı endişelerinin de abartıldığını'' kaydetti. 
     İçişleri Bakanı Otto Schily de aynı dergiye yaptığı açıklamada, ''Türkiye'nin AB üyeliğinin Batı için çok büyük bir güvenlik kazancı olacağını'' vurguladı. 
     Schily, ''Nüfusunun büyük çoğunluğunun Müslüman olduğu, ancak din ile devlet işlerini kesin şekilde birbirinden ayıran bir ülkeyi Avrupa'nın temel değerlerinin çatısı altına sokmayı başarırsak, bunun tüm İslam alemi için büyük bir sembol etkisi olacaktır'' diye konuştu. 
     Birlik 90 Yeşiller Partisi Eşbaşkanı Claudia Roth ise ''Türkiye'nin AB üyeliği konusunda Fransa'daki gibi bir referandum yapılmasından yana olduğunu'' bildirdi. 
     Roth, ''partisinin bu yılın sonunda referandumlarla ilgili bir yasa tasarısını meclise sunacağını'' belirterek, ''Böylece halkımız birçok siyasi konuda doğrudan birlikte karar verebilir. Türkiye'nin AB üyeliği konusunda da neden 10 ya da 15 yıl sonra birlikte karar vermesin '' diye konuştu. 
     Roth, ''sadece Türkiye'nin AB üyeliği konusunda referandum yapılması isteğinin ise popülizm olduğunu ve kabul edilemeyeceğini'' söyledi. 
     Hıristiyan Sosyal Birlik Partisi CSU federal meclis grubu Başkanı Michael Glos ise ''Türkiye'nin AB üyeliğine karşı muhalefet olarak bir imza kampanyası başlatacaklarını'' belirterek, ''Türkiye'nin AB üyeliği ülkemiz için bir kader konusu'' dedi. 
     
</TEXT>
</DOC>
