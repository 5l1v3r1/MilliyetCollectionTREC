<DOC>
<DOCNO> 261332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/yazar/guclu.html </URL>
<DATE> 2004/08/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrencilere okumayı sevdirebilecek miyiz 
</HEADLINE>
<TEXT>


Milli Eğitim Bakanlığı'nın yakında yaratacağı tartışma konularından biri de okuma alışkanlığı ve kitap olacak. Bakan Çelik, okuyan yeni bir nesil yaratma konusunda kararlı. Ama ne kadar başarılı olacak, hep birlikte göreceğiz. 
Müsteşar Necat Birinci, aylardır bu konuda çalışıyor. Öğrencilere önerilecek 100 önemli eser belirlenmiş. Çoğu dünya klasikleri. Peki öğrenciler bu kitaplara ilgi gösterir mi İşte orası biraz tartışılır. 
Hasan Ali Yücel'in elli yıl önce yaptığını yapmak bir marifet mi Bu konuda başka neler yapılabilir Gelin isterseniz bugün bu konuya biraz kafa yoralım. Çünkü, okuyan bir Türkiye yaratmak hepimizin görevi... 
Listeye yaşayan yazarların eserleri alınmamış. Bir ara Yaşar Kemal'e ayrıcalık tanınmak istenmiş ama ortalık karışmış. Liste açıklandıktan sonra eminim yaşamayan yazarlar konusunda da benzeri tartışmalar yaşanacak. Sayı neden 101 değil de 100'den tutun da, niye o değil de bu'ya kadar bir dizi tartışmaya şimdiden hazır olun. 
Gönül isterdi ki MEB, tüm dünya yazarlarına açık bir çocuk kitapları yazma yarışması düzenlesin ve finale kalanların tamamı da yayımlansın. Kim ilgi gösterir demeyin. Koyun ortaya birkaç yüz bin dolarlık ödüller, bakın kimler katılır, kimler 
Bakanlığın, para, pul diye zaten bir sorunu yok. Eğer öyle olmasa, zengin fakir demeden tüm öğrencilere bedava ders kitabı dağıtır mıydı .. 
Peki bu fikri beğenmediyseniz, gelin o zaman Eurovision konusunda olduğu gibi kitap konularını ve yazarları belirleyip yeni kitaplar yazdıralım. 
Örneğin Birol Güven, çocukları yakalama konusunda bir hayli başarılı. Bir yıla birkaç dizi sığdırdığı gibi, birkaç kitap da sığdırabilir. Yeter ki parasını verin. Yüz bin satan kitaplar yazması işten bile değil. O ne anlar edebi kitaptan demeyin, isterse başarır. Denemesi bedava .. 
Gençler, Ahmet Altan'a, Can Dündar'a da bayılıyor. Şu ana kadar yazdıklarını beğenmediyseniz, siz yeter ki konularını belirleyin. İkna edip gençlik kitapları yazmaya özendirirseniz, alın size yüz binlik kitaplar serisine birkaç kitap daha. 
Yüz binlik satış gerçekleştirecek daha pek çok yazar çizerimiz var. Yeter ki ne istediğimizi iyi anlatalım, onları o havaya sokalım. 
Okuma oranının her yıl daha da gerilemesinin en önemli nedenlerinden biri de, öğrencilere, hiç ilgilerini çekmeyen kitapların dayatılmasıdır. Dünün gençliği ile bugününkü çok farklı. Dün olduğu gibi bugün de onlar okusun mantığı, yarı yolda kalır. 
Dünya klasiklerinden pek çoğu, ne konu ne de dil açısından gençlerin hiç ilgisini çekmiyor. Öncelik sanki ağdalı kitaplarda değil, onları okumayla barıştıracak popüler kitaplarda olmalıdır. 
Ayrıca, öğrencilere önerilecek eserler, sadece roman ve hikaye kitaplarıyla sınırlı kalmamalı. İlgi alanlarına göre biyografik eserler de yine 100'lük listeler halinde öğrencilerin beğenisine sunulmalı. Örneğin tarihe damgasını vuran 100 bilim adamı, 100 devlet adamı, 100 müzisyen, 100 sanatçı, 100 sporcu, 100 önemli eser gibi ilgi alanlarını yakalayacak ve bu yönde onlara vizyon kazandıracak eserler de bu kervana katılmalı. 
Kitap ve gazete okumayı hiç sevmeyen gençler, eğer maç kritiklerini, sinema eleştirilerini, geyik muhabbetlerini ilgiyle okuyorlarsa, onların bu eğilimlerini de dikkate almalıyız. Sevdikleriyle yakalayıp temel eserleri ondan sonra önlerine koyalım. Yoksa kendimizi kandırmanın ötesine geçemeyiz. 
Teksas, Tommiks, Kaptan Swing, Zagor bizim yaş kuşağının elinden düşmezdi. Şimdikiler yüzüne bile bakmıyor. Korkarım dünya klasiklerinde de aynı durum yaşanacak... 
Özetin özeti Nüfusumuz ikiye katlandı ama kitap satışları, hala 30 yıl öncesinin gerisinde. Kabahatli de ne televizyon ne de bilgisayar. Çocuklara okumayı sevdiremedik. Ne evde ne de okulda. Bakan Çelik'in bu konudaki gayretlerini, canı gönülden destekliyoruz... 



</TEXT>
</DOC>
