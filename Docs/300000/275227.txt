<DOC>
<DOCNO> 275227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/yazar/oztrak.html </URL>
<DATE> 2004/09/27/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
AB'ye toplumsal muhalefet güçlenmesin 
</HEADLINE>
<TEXT>


Zina vakasıyla birlikte ekonomide yaşanan gelişmeleri iyi incelemek gerekiyor. Yaşananlar Türk ekonomisinin yapısı hakkında önemli bir fikir veriyor. Kur, faizler ve borsada yaşanan gelişmeler, ekonominin AB ile ilgili beklentilere karşı oldukça kırılgan olduğunu ortaya koydu. Bu, ekonomide bir köpüğün varlığına işaret ediyor. AB Komisyonu'nun, kendimizin yarattığı zina krizinin aşılmasıyla, olumlu bir rapor vereceğinin anlaşılması köpüğü yeniden kabartmaya başladı. Şu anda önemli bir zarardan kurtulmanın sarhoşluğu içinde olan iç ve dış yatırımcılar ayılmaya başladıklarında olan biteni daha iyi değerlendireceklerdir. Bu kriz bazı gerçeklerin ortaya çıkmasını sağlamıştır. 
Her şeyden önce son gelişmeler tek parti iktidarının siyasi istikrar bakımından yeterli bir güvence olmayabileceğini göstermiştir. AB gibi köklü bir değişim projesi iktidar partisi içinde ciddi çekişmelere yol açabilmektedir. Bu çekişmenin ekonomide yol açabileceği sorunlar ve maliyetler ise ya görülmemekte ya da göze alınabilmektedir. Bu yönetimde ciddi bir zafiyet olarak algılanmış ve risk denklemlerine girmiştir. Bundan kurtulmak oldukça zor olacaktır. 
Yine yapılan açıklamaların satır aralarından Türkiye'nin AB'ye katılım projesinin karşı taraf bakımından da kolay hazmedilebilir olmadığı ve bugüne kadar yaşanan katılım süreçlerinin bizim için pek de gösterge olmayabileceği anlaşılıyor. Komisyon tarafından hazırlanan raporun olumlu olması 17 Aralık'a kadar sorun yaşanmayacağı anlamına gelmiyor. Şu anda bazı Avrupalı siyasi liderlerden gelen olumsuz mesajları pek gören yok. Ancak 17 Aralık yaklaştıkça bu açıklamalar ekonomide yeni dalgalanmalara yol açabilir. 
Bu faktörler dikkate alındığında yaşanan gelişmeler Türkiye'nin kısa vadeli yatırım yapılabilir ülkeler kategorisinde bekleme süresini daha da uzatmıştır. 
Bu arada unutulan cari açık da bu kırılganlığı artıracak önemli bir makro dengesizlik olarak karşımızda duruyor. Cari açık sorununu çözebilmek için ya bu açığın finansmanı için sağladığınız kaynakların vadesini uzatarak veya bu açığı azaltarak ya da ikisini birlikte yaparak çözebilirsiniz. Vadeyi uzatma imkanını kendi elimizle daralttığımıza göre büyüme açısından maliyeti olacak iç talebi kısıcı önlemlere daha fazla ağırlık vermek durumundayız. 
Tabii önümüzdeki süreçte ekonomide risk algılamalarını artıracak yeni sorunlar yaratmaktan da kaçınmak gerekiyor. Bu çerçevede yeni orta vadeli programa IMF desteğinin sağlanması sürecinin çok fazla geciktirilmemesi gerekiyor. Zina krizi, IMF süreciyle ilgili bazı açıklamaların yeterince algılanamamasına yol açtı. Bunlardan en önemlisi Hazine'den sorumlu devlet bakanının orta vadeli programın 17 Aralık'tan önce yürürlüğe gireceği yönündeki açıklaması. 
9. gözden geçirmenin ekim ayında tamamlanması öngörülüyordu. Bilindiği gibi gözden geçirmelerin sonuçlanması bir ekonomide işlerin iyi gittiğine dair önemli mesajlardır. Yeni program nedeniyle bu açıklamanın bir buçuk ay uzatılması hiç de ihtiyaç duymadığımız bir dönemde belirsizliği artıracaktır. Unutmayalım ki son yaşanan gelişmeler ve dış açıktaki hızlı artış ekonomiyle ilgili risk algılamalarını artırmıştır. Kısa vadeciliği daha da güçlendirecek böyle bir gelişme köpüğün daha da fazla büyümesine ve temel dengelerin daha da bozulmasına yol açacaktır. 
Kalıcı olmayacağına inanılmasına rağmen son olayın yarattığı dalgalanmanın maliyeti ortadayken köpüğün daha fazla büyümesine izin verilmesi düzeltmelerin şiddetini giderek artıracaktır. 
AB'ye katılım sürecinde insanımız iş ve aş umut etmektedir. Ekonomide yaşanacak dalgalanmalar bu umutları kıracak ve bu sürece ciddi bir toplumsal muhalefet oluşmasına yol açabilecektir. Bu da bu büyük projenin gerçekleşmesini zora sokacaktır. 



</TEXT>
</DOC>
