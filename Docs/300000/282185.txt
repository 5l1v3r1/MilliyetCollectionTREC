<DOC>
<DOCNO> 282185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy03.html </URL>
<DATE> 2004/10/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AKP milletvekillerine iftar görevi 
</HEADLINE>
<TEXT>

     Başbakan Recep Tayyip Erdoğan'ın talimatı üzerine AKP milletvekillerine Ramazan süresince gruplar halinde iftarlarını belirlenecek yoksul ailelerin evlerinde açma görevi verildi. 
     Başbakan Erdoğan'ın iftar programlarına yönelik eleştirilere karşı tüm AKP'lileri aynı şekilde davranmaya çağırmasının ardından parti yönetimi harekete geçti. Ramazan süresince AKP milletvekillerinin tümünün iftarlarını Başbakan Erdoğan gibi yoksulların sofralarında açmaları kararı alındı. Parti yönetiminin kararına göre AKP milletvekilleri "bir parti görevi" olarak mazeret göstermedikçe iftarlarını kendi evlerinde değil yoksul sofralarında açacak. 
     Karar doğrultusunda AKP Grup yönetimiyle Ankara il başkanlığı, milletvekillerinin iftarlara katılımları için program oluşturmaya başladı. Buna göre milletvekilleri gruplar halinde, il başkanlığınca Ankara'nın metropol ve çevre ilçelerinde belirlenecek yoksul evlerinde iftara katılacak. Milletvekilleri yoksul evleriyle birlikte ilçelerde belediyelerce oluşturulan iftar çadırlarını da ziyaret edecek. Milletvekillerinden Ramazan süresince Salı ve Çarşamba günleri iftara gidecekleri evlere, "gıda maddelerinden oluşan hediye paketleri" götürmeleri de istendi. 
     Bu arada Başbakan Erdoğan'ın eşi Emine Erdoğan'ın ayrı bir programla yoksul evlerinde iftara katılmaları gibi bakan ve milletvekilleri eşleri de gruplar halinde iftarda ev ziyaretlerine başladı. 
     
</TEXT>
</DOC>
