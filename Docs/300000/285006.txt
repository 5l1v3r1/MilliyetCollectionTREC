<DOC>
<DOCNO> 285006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/yasam/axyas01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasparov'un Türkiye resti 
</HEADLINE>
<TEXT>


Usta satranççı Garri Kasparov, Dubai'de yapılacak 'şampiyonlar şampiyonu'nun ilk ayağı için maddi garanti verilmezse maçı Türkiye'de oynamak istiyor 

CENK BAŞLAMIŞ Moskova 

Satrançta yıllardır süren bölünmüşlüğü gidermek ve dünyanın en iyisini belirlemek amacıyla düzenlenecek 'şampiyonlar şampiyonu' organizasyonunun ilk finalinin Türkiye'de yapılması gündeme geldi. 
Ermeni asıllı satranççı Garri Kasparov, Dünya Satranç Federasyonu'nun FIDE ocakta Dubai'de yapılacak şampiyonluk maçı için maddi garanti vermemesi halinde, karşılaşmanın Türkiye'de düzenlenmesini önerdi. FIDE Başkanı Kirsan İlyumjinov'a ültimatom veren Kasparov, maddi garanti verilmezse, 7-24 Ocak'ta FIDE şampiyonu Özbek Kasımcanov'la karşılaşmayacağını açıkladı. Türkiye Satranç Federasyonu'nun karşılaşma için 1 milyon dolar ödül koyacağını açıkladığını hatırlatan Kasparov, maddi güvence verilirse ocakta Kasımcanov'la Türkiye'de oynayacağını söyledi. Kasparov ve Nigel Short gibi usta satranççıların 1993'te FIDE'den kopmasından sonra farklı kuruluşlar farklı oyuncuları dünya şampiyonu olarak kabul etmeye başlamıştı. Mücadeleyi kazanan klasik dünya şampiyonluğunu elinde bulunduran Rus Vladimir Kramnik'le 'şampiyonlar şampiyonluğu' için karşı karşıya gelecek. 

'Sponsorla karşılarız' 
Türkiye Satranç Federasyonu Başkanı Ali Nihat Yazıcı da, şunları söyledi 
"Eğer Ocak'ta Dubai'de yapılmazsa h l Türkiye'nin şansı var. İki sporcunun toplam alacakları ödül 1 milyon dolar. Bunu sponsorlar aracılığıyla karşılayacağız. 550 bin ve 450 bin dolar olarak bölünecek. Bunun dışında 400 bin dolarak kadar da organizasyon masrafları var. Yani 1 milyon 400 bin dolara biz, Dubai 2,5 milyon dolara yapmak istiyor. Türkiye gibi Dünyanın 7. ekonomisine sahip bir ülkede 20 tane 75 bin doları bulamayacaksak ayıp bize." 



</TEXT>
</DOC>
