<DOC>
<DOCNO> 274697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas22.html </URL>
<DATE> 2004/09/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Türk doktorun buluşu... Yumurtalık dokusu nakliyle dünyada ilk gebelik... 
</HEADLINE>
<TEXT>

     Cornell Üniversitesi New York Presbyterian Hastanesi öğretim üyelerinden Prof. Dr. Kutluk Oktay'ın buluşuyla yumurtalık dokusu 7 yıl önce dondurulan lenf kanserli bir kadın, anne oldu. Dünyada ilk kez gerçekleşen uygulamayla dünyaya gelen kız bebeğe, Tamara adı verildi. 
     Alınan bilgiye göre, Belçikalı Doktor Jacques Donnez, 1997 yılında lenf kanseri teşhisi konulan Touriat adındaki bayan hastanın yumurtalığından alınan beş parçayı, Belçika'daki Saint-Luc Kliniği'nde dondurdu. 
     5 yıl süren kanser tedavisinin ardından Türk Dr. Oktay'ın geliştirdiği teknikle yumurtalığı nakledilen ve tekrar fonksiyon kazandırılmasının ardından işlem uygulanan hastadan elde edilen hamilelik sonucu, dün sabah dünyaya gelen 3.7 kg ağırlığındaki bebeğe, Tamara adı verildi. 
     Türk Dr. Oktay'ın bulduğu yöntem, kemoterapi, radyasyon veya başka tedaviler geçiren kadınlarda veya kızlarda, yumurtalıkların alınıp dondurulduktan yıllar sonra yeniden üreme veya menapozu tedavi etmek için kullanılabileceğini ortaya koydu. 
     
     ''KADINLAR İÇİN BÜYÜK MÜJDE'' 
     Bu arada Dr. Donnez'in gerçekleştirdiği çalışmayla ilgili olarak bazı soruların akılda kaldığını belirten Cornell Üniversitesi Üreme Tıbbı ve İnfertilite Merkezi görevlilerinden Prof. Dr. Oktay, AA'ya yaptığı açıklamada, genç yaştaki lenfoma hastalarında, tedavi nedeniyle menapozda kalma oranının yüzde 12 ile 47 arasında değiştiğini belirtti. Bu hastanın daha sonra kendiliğinden de gebe kalma olasılığının bulunduğunu ifade eden Prof. Dr. Oktay, hastanın bütün yumurtalığının çıkarılmadığını, 5 parçanın dondurulduğunu kaydetti. 
     Hastanın gebe kalmasından sonra direkt ultrason ve hormon takibinin yapılmadığını, hamileliğin yapılan işlemden kaynaklandığının varsayıldığını anlatan Prof. Dr. Oktay, ''Çalışmanın detayları tam bilinmiyor. Bu yöntemle hamilelik olmuşsa iyi. Ama yüzde yüz bundan kaynaklandığını kanıtlayacak bir çalışma değil. Araştırmayı yapanlardan bazı sorulara açıklık getirmelerini isteyeceğim'' dedi. 
     Prof. Dr. Oktay, ''Eğer bu bulgular diğer araştırmalarla da doğrulanırsa tıp alanında büyük bir gelişme olacak demektir. Kadınlar için de büyük bir müjde'' dedi. 
     
</TEXT>
</DOC>
