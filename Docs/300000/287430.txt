<DOC>
<DOCNO> 287430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko27.html </URL>
<DATE> 2004/11/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Int. Herald Tribune Avrupa İş Dünyası, Türkiye'ye destek veriyor 
</HEADLINE>
<TEXT>

     Rahmi Gündüz AA 

International Herald Tribune gazetesi, ''Avrupa iş dünyasının, AB'nin Türkiye ile tam üyelik müzakerelerine başlamasına güçlü bir biçimde destek verdiğini'' yazdı. 
     Gazetenin haberinde, ''son üç yıl içinde gerçekleştirilen ekonomik büyüme ve hükümetin ekonomiyi modernleştirme programlarının, ticaret ve yatırım fırsatlarını artıracağı gerekçesiyle, Avrupalı iş dünyasının Türkiye'yi desteklediği'' yorumu yapıldı. 
     Fransa'da sağ politikacıların AB'nin Türkiye ile tam üyelik müzakerelerine başlamasına karşı çıktığı hatırlatılan haberde, bununla birlikte Fransız iş dünyasının bu görüşü paylaşmadığı ifade edildi. 
     Türkiye'de gerçekleştirilen ekonomik reformlara geniş yer verilen haberde, Fransız-Türk İş Konseyi Eşbaşkanı Louis Schweitzer'in, ''üyeliğin Türkiye'nin siyasi ve ekonomik gelişmesine ve istikrarına katkıda bulunacağı'' yolundaki açıklamasına yer verildi. 
     Merkezi Londra'da bulunan ''ABNA AMRO'' isimli yatırım şirketi yöneticisi Raphael Kassin'in, Türkiye'deki pazar potansiyelinin gücünü ilişkin açıklamalarına yer veren gazete, yine aynı yöneticinin ''tam üyelik perspektifi yerine ekonomik ortaklık önerilmesinin Türkiye'de Avrupa'ya yönelik olumsuz bir tepki yaratacağı yolundaki'' yorumuna dikkati çekildi. 
     İngiliz yatırımcı, gazeteye yaptığı açıklamada, ''tam üyelik müzakerelerinin açılmaması halinde Türkiye'nin Avrupa yerine ABD ve Rus ortaklara yönelebileceği'' uyarısında bulundu. 
     ''Türkiye'yi ekonomik olarak sağlıklı bir ortak olarak'' değerlendiren İngiliz yatırımcı, ''AB'nin Türkiye ile tam üyelik müzakerelerine başlaması gerektiğini'' savundu. 
     
</TEXT>
</DOC>
