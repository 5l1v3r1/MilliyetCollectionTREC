<DOC>
<DOCNO> 299711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/magazin/amag.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Gezmiş belgeseli hazır 
</HEADLINE>
<TEXT>


1968'de yaşananlara ışık tutan Deniz Gezmiş belgeselini, 4 ayda çeken Fuat Doğansoy, Cannes Film Festivali'ne katılmayı düşünüyor 

KÜLTÜR SANAT SERVİSİ 

Fuat Doğansoy, 68 kuşağının ve dönemin simgesi haline gelen Deniz Gezmiş'e ait bir belgesel çekti. Çekimleri 4 ayda tamamlanan belgeselde, 1968'de ABD'nin dünya konjonktüründeki yeri, Türkiye'deki öğrenci olayları, İstanbul Üniversitesi Hukuk Fakültesi işgali, Gezmiş'in idamı gibi bölümler yer aldı. 
1968 yılının Türkiye'deki sosyoekonomik yönleri ve anti emperyalizmin kitlesel hareketlerini mercek altına yatıran belgesele Halil Ergün, Celal Doğan, Mustafa Alabora, Mustafa Yalçıner, Oral Çalışlar, Aydın Çubukçu ve Bedri Baykam da destek verdi. 

Ara yol arıyor 
Daha önce ölüm oruçları belgeselini çeken Doğansoy, Cannes Film Festivali'ne katılmayı düşündüğünü, ancak festivale katılmak için belgeselin hiçbir yerde gösterilmemiş olması gerektiğini söyledi. 
Belgeselin montajını henüz tamamlamadığını dile getiren Doğansoy, bu yüzden televizyonlardan gelen tekliflere de net cevap veremediğini ve ara yol bulmaya çalıştığını ifade etti. 



</TEXT>
</DOC>
