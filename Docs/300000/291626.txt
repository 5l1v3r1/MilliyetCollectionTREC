<DOC>
<DOCNO> 291626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/siy03.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hafızamız zayıfladı bizleri mazur görün' 
</HEADLINE>
<TEXT>


Denktaş'ın ev hediye ettiğini söylediği eski Bakan Türkmen, "Hafızası yanıltmış. Bana bir istisna yapmış olabilirler" dedi 

PINAR AKTAŞ İstanbul 


KKTC Cumhurbaşkanı Rauf Denktaş'ın, "Kendisine ev hediye ettik" sözleri için eski Dışişleri Bakanı İlter Türkmen, evi satın aldığını ve hibe edilmediğini söyledi. Türkmen, "Denktaş'ı hafızası yanıltmış. Arafat'ın 'Gömülecek toprağım bile yok' dediğini de ona ben anlatmıştım" dedi. 
Denktaş, dünkü Vatan gazetesinde yer alan röportajında, KKTC'den Türkiye'ye ev ve toprak dağıtılıp dağıtılmadığı sorusuna, "Yok böyle bir şey. Tek hediyemiz oldu. Cumhuriyetin kuruluşuna katkılarından dolayı İlter Türkmen'e Dönemin Dışişleri Bakanı bir ev hediye ettik. Sonra onu sattı" yanıtını verdi. 
Denktaş'ın açıklamasının doğru olmadığını, bakanlığı sonrası 1985'te Kıbrıs'ı ziyaret ettiklerini anlatan Türkmen, şunları söyledi 
"Girne'nin batısında, Karavan Köy adlı bir mevkide devlete ait bir ev gördük ve satın almaya karar verdik. Kaça satın aldığımızı hatırlamıyorum. Müstakil, iki odalı ev harabe halindeydi. İçine masraf yaptık, ama bir gece bile kalmak nasip olmadı." 
Türkmen, evi 1991'de, bir Alman aileye 60 - 90 bin dolar arası bir fiyata sattığını söyledi. 
Türkmen, "Denktaş yanlış hatırlıyor. Ama belki o dönemde Türk vatandaşlarına ev satılmıyor olabilir. Bunu kastetmiş olabilir. Bana bir istisna yapmış olabilirler" diye konuştu. Türkmen, sözlerine şöyle devam etti "Hafıza insanı yanıltabilir. Burada kötü niyet yok ama. İkimiz de muayyen bir yaşı aşmış bulunuyoruz. Hafızaların zayıflamış olmasını mazur görmek lazım." 


</TEXT>
</DOC>
