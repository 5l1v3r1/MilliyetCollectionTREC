<DOC>
<DOCNO> 283417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun63.html </URL>
<DATE> 2004/10/26/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Chirac "Türkiye'nin AB ile bütünleşmesini görmek istiyorum" 
</HEADLINE>
<TEXT>

     Başbakan Erdoğan, Fransa Cumhurbaşkanı Chirac ve Almanya Başbakanı Schröder Almanya'nın başkenti Berlin'de biraraya gelerek hem Türkiye'nin AB üyeliğini masaya yatırdı, hem de Almanya-Fransa ortaklığı olan Airbus uçakları için anlaşmaya vardı. 
     Berlin'de gerçekleşen üçlü zirve sonrasında, liderler Airbus uçakları anlaşması için basının karşısına geçti. Üç lider THY'nin uçak alımı sözleşmesini imzaladı. 
     THY bu anlaşma ile filosuna, Airbus'tan 36, ABD Boeing firmasından ise 15 uçak satın alarak, toplam 51 yeni uçak kattı. 
     
     Erdoğan, memnun olduğunu gülerek ifade etti 

     İmza törenin ardından basınla gülümseyerek sohbet eden Erdoğan "ne düşündüğümüzü yüz hatlarımızdan anlıyorsunuz" dedi. 
     
     Basın toplantısı yapılmadı 

     İmza töreninin ardından, günler öncesinden üç liderin bir basın toplantısı düzenleyeceği duyurulmuştu. Ancak bu toplantı iptal edildi. 
     
     "Türkiye'nin AB ile bütünleşmesini görmek istiyorum" 

     Üçlü zirve öncesinde Almanya Başbakanı Gerhard Schröder ile biraraya gelen Fransa Cumhurbaşkanı Jacques Chirac, "Türkiye'nin Avrupa Birliği ile bütünleştiğini görmek istiyorum" dedi. 
     İki liderin yaptığı görüşmenin ardından düzenlenen basın toplantısında, komisyonun Türkiye ile ilgili aldığı kararı desteklediğini belirten Chirac, "şartlar el verdiği sürece Türkiye'nin AB ile bütünleştiğini görmek istiyorum" diye konuştu. 
     Müzakere sürecinin başlayacağını ancak bunun uzun bir zaman alacağını dile getiren Chirac, bütün düzenlemelerin mevzuatının Türkiye'nin AB düzenlemelerine uyması olduğunu söyledi. 
     
     "Süreç, hem Türkiye'nin hem AB'nin çıkarına" 

     Sürecin, hem Türkiye'nin hem de Avrupa Birliği'nin çıkarına olacağını vurgulayan Fransa lideri, 10-15 yıl sürecek üyelik döneminin basit ve net bir katılım olacağını kaydetti. Jacques Chirac, "birlik içinde hem barışın, hem de demokrasinin hakim olması için, üyelik sürecinin istediğimiz şekilde olması önemli" dedi. 
     Türkiye'nin AB'ye girmek için gereken bazı şeyleri kabul etmek istemeyebileceğini söyleyen Chirac, "Türkiye böyle birşey yaşayıp üyelikten vazgeçebilir. Böyle bir durumda ise bir ara yol bulunur. Biz bu süreçte müzakerelerin istediğimiz şekilde olmasını umuyoruz. Herşeye rağmen zorlu bir müzakere dönemi olacak" diye konuştu. 
     
     Le Monde'nun çarpıcı iddiası 

     Fransız Le Monde gazetesi, üçlü zirve öncesinde çarpıcı bir iddia ortaya attı. Gazetedeki habere göre, Fransa Cumhurbaşkanı Jacques Chirac, Türkiye ile müzakere konusundaki nihai kararı bir yıl sonraya bıraktırmak istiyor. 
     Gazetedeki yazıda, Avrupa anayasası referandum oylamasıyla Türkiye'nin üyeliğinin birbirini olumsuz etkilemesinden kaygılanan Fransa'nın, 17 aralıkta sadece 'ön müzakere' açılması için komisyona yetki verilmesini isteyeceği belirtildi. 
     
     Fransa başka formüller arıyor 

     Ancak, Fransa dışındaki hemen hemen tüm birlik üyelerinin Türkiye'nin üyeliğini destekleyen tutumu nedeniyle, Fransa başka formüller üzerinde çalışıyor. 
     Buna göre, Paris yönetimi, önce liderler tarafından komisyona 17 aralık zirvesinde verilecek yetkinin formüle ediliş biçimi üzerinde oynamaya çalışacak. 
     Le Monde'un iddiasina göre, Fransa, ilk aşamada, 2004 aralık ayında ön müzakere açılması, ayrıntılı müzakereninse bir yıl sonra açılmasını tercih ediyor. 
     
     Le Monde'daki ifade doğru mu 

     Türkiye meselesinin müzakereler sonunda netlik kazanacağını ifade eden Chirac, bir gazetecinin "Le Monde'daki ifade doğru mu " sorusu üzerine "ben böyle bir öneriden haberdar değilim. Kimileri böyle bir düşünce taşıyor olabilir ama haksızlar" dedi. 
     
     Schröder "Türkiye'ye verdiğimiz sözü tutmalıyız" 

     Almanya Başbakanı Gerhard Schröder ise Berlin'deki üçlü zirve öncesi İtalyan Corriere Della Sera gazetesine demeç verdi. 
     Avrupa Birliği'nin 40 yıldan beri Türkiye'ye siyasi kriterleri yerine getirmesi durumunda üyelik müzakerelerinin başlatılacağından bahsettiğini anımsatan Schröder, ''şimdi sözümüzü tutmak zorundayız'' dedi. 
     Türkiye'nin üyeliği konusunda kendisi açısından iki hususun büyük önem taşıdığını da söyleyen Schröder, ''birincisi, tam 40 yıldır Türkiye'ye, siyasi kriterleri yerine getirmeleri durumunda kendileriyle müzakereleri başlatacağımızı söylüyoruz. Şu anda, son derece akıllı bir kararla Avrupa Komisyonu'nun da belirttiği gibi Türkler kriterleri yerine getirmiş durumdalar. Dolayısıyla şimdi sözümüzü tutmak zorundayız" dedi. 
     Almanya Başbakanı, diğer noktayıysa, Türkiye sayesinde, İslamla Avrupa aydınlanmacılığının değerleri arasında bir bağ kurulacak olması olarak açıkladı. 
     Schröder'e göre, böylece Avrupa'nın güvenliği konusunda çok önemli mesafe alınacak, aynı zamanda İslam dünyasına, Avrupalıların 'kültürlerarası çatışma' derdinde olmadıkları mesajı verilecek. 
     
</TEXT>
</DOC>
