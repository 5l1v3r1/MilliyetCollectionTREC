<DOC>
<DOCNO> 291539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur34.html </URL>
<DATE> 2004/11/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
43 yıl hiç göremeyeceğini sandı ama bir gün... 
</HEADLINE>
<TEXT>

     Çorum Üçköy'deki evlerinde 1 yaşındayken ateşe düşen ve götürüldüğü doktorların ''artık göremez'' dediği 44 yaşındaki Hüseyin Kılıçarslan, görmeme nedeninin katarakt olduğu anlaşılınca basit bir ameliyatla yeniden ışığa kavuştu. 
     Üçköy'de yer alan evlerinde 1 yaşındayken oyun sırasında mangalın üzerine düşerek yüzünde yanıklar oluşan Kılıçarslan, ardından ailesi tarafından tedavi için doktora götürüldü. Kılıçarslan'ı muayene eden doktor, ''ateşten dolayı gözlerinin hasar gördüğünü ve artık göremeyeceğini'' söyledi. 
     Ailesinin Kılıçarslan'ın tedavisinden umut kesmesinden 43 yıl sonra Kartal Dr. Lütfi Kırdar Eğitim ve Araştırma Hastanesi'nde güvenlik görevlisi olan kardeşi Veli Kılıçarslan, 65 yaşındaki annesi Fatma Kılıçarslan'ı tedavi için İstanbul'a getirdi. Annesinin tedavisi sırasında da, bir umut olabileceği düşüncesiyle ağabeyini buradaki uzmanlara gösterdi. 
     Hüseyin Kılıçarslan'ın muayenesinde, yanmadan dolayı gözlerinde herhangi bir hasar olmadığı, görmeme nedeninin doğuştan katarakt rahatsızlığı olduğu belirlendi. 
     Ameliyatla Kılıçarslan'ın önce sağ gözündeki katarakt alındı. Kılıçarslan, 20 dakika süren basit bir ameliyat sonrası kendisine verilen aynada ilk kez kendine baktı ve çevresindekileri siluet halinde de olsa fark etmeye başladı. 
     
     ''EN ÇOK ANNEMİ MERAK EDİYORUM'' 
     Hüseyin Kılıçarslan, en çok annesini merak ettiğini anlatarak, ''Annemi merak ediyorum, önce annemi göreceğim. Daha sonra kardeşlerimi ve yakınlarımı görmek istiyorum. Ayağa kalkar kalkmaz koşacağım, futbol oynayacağım. Bir işe girip çalışacağım ve aileme yardımcı olacağım. Doktoruma teşekkür ediyorum'' dedi. 
     Dr. Lütfi Kırdar Kartal Eğitim ve Araştırma Hastanesi göz hekimlerinden Uzm. Dr. Süleyman Kuğu da, AA muhabirine yaptığı açıklamada, hasta yakınlarının Hüseyin Kılıçarslan'ın 1 yaşında ateşe düştüğü için gözlerini kaybettiğini anlattıklarını belirterek, şunları kaydetti 
     ''Ancak evde ışığı yaktıkları sırada, sanki hissediyor gibi davrandığını ve şüphelendiklerini söylediler. Ben de 'belki yapacak bir şeyler vardır, getirin göreyim' dedim. Hastayı muayene ettiğimizde küçükken yanmayla ilgili herhangi bir bulgu olmadığını, sadece doğuştan kataraktlı olduğunu gördük. Ultrason çektikten sonra hastanın ışığı gördüğünü tespit ettik ve ameliyata karar verdik.'' Ameliyatın ardından hastanın birçok şeyi görmeye başladığını, bir süre sonra sol gözündeki kataraktın da alınmasıyla görme yeteneğinin artacağını ve 1-2 metre de olsa önünü görebileceğini anlatan Uzm. Dr. Kuğu, ''Bu da bir insan için hayati önem taşıyor. En azından kendi ihtiyaçlarını karşılayabilecek. Kataraktın 43 yıl önce de tedavisi vardı. Bu hikayenin en önemli noktası tedavi olacakken, görebilecekken bu kadar gecikmesi'' diye konuştu. 
     
</TEXT>
</DOC>
