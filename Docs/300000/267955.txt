<DOC>
<DOCNO> 267955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur49.html </URL>
<DATE> 2004/08/31/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Dream Card yöneticileri serbest bırakıldı 
</HEADLINE>
<TEXT>

     Savcılığa yapılan bir şikayet üzerine gözaltına alınan Postel Uluslararası Ticaret A.Ş'nin Yönetim Kurulu Başkanı İwan Postel ile şirketin 4 yetkilisi serbest bırakıldı. 
     İstanbul Mali suçlar Şube Müdürlüğü'ndeki işlemleri tamamlanan İwan Postel, John Roxen, Ahmet Haznedar, Hakan Duygu ve Ahmet Ziya Emek, İstanbul Cumhuriyet Başsavcılığı'na sevk edildi. 
     Cumhuriyet Savcısı Doğan Korkmaz tarafından ''dolandırıcılık'' suçlamasıyla ifadeleri alınan 5 kişi, daha sonra serbest bırakıldı. 
     İwan Postel'in eşi Ebru Postel de aynı konuya ilişkin Savcı Korkmaz'a ifade verdi. 
     Serbest bırakılan İwan Postel'in avukatları, ''Dream Card'' alan bir kişinin, şirketin taahhütlerini yerine getirmediği, belli bir yerinin olmadığı ve 10 trilyon liraya yakın paranın kaçırıldığı iddiasıyla savcılığa suç duyurusunda bulunduğunu anlattılar. 
     Taahhütler arasında yer alan çekilişin yapıldığını, 7 kişinin araba kazandığını, bu talihlilerin 24 Ağustos 2004 tarihli bir gazetede açıklandığını belirten avukatlar, talihlilere ilgili bildirim yapılmadan şirket yöneticilerinin gözaltına alındığını kaydettiler. 
     Avukatlar, bu çekilişe, kartını alan ya da almayan tüm ''Dream Card'' sahiplerinin katıldığını da bildirdiler. 
     
</TEXT>
</DOC>
