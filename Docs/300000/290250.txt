<DOC>
<DOCNO> 290250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur38.html </URL>
<DATE> 2004/11/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Antalya'da fırtına uyarısı... 
</HEADLINE>
<TEXT>

     Antalya'da yarın akşam saatlerinden itibaren başlayacak fırtınanın hızının saatte 75 kilometreye ulaşabileceği bildirildi. 
     Antalya Meteoroloji Bölge Müdürlüğü'nden yapılan ''Meteorolojik ihbar''a göre, bugün akşam saatlerinden itibaren batı bölgelerinde başlayacak yağışlı hava, yarın tüm bölgede etkili olacak. 
     Antalya'da 21 Kasım Pazar günü kıyı kesimlerde az bulutlu bir hava hüküm sürerken, iç kesimlerde akşam saatlerinde başlayacak kar yağışı, aralıklı olarak Pazartesi günü de devam edecek. 
     Cumartesi günü yağışlarla birlikte rüzgar güney ve batı yönlerden kuvvetli, özellikle batı bölgelerinde fırtınamsı olarak eserken, rüzgarın hızı saatte 55 kilometreyi bulacak. 
     Cumartesi akşam saatlerinden itibaren kuzey yönlere dönerek hızını artıran rüzgar, iç kesimlerde kuvvetli, kıyı kesimlerde ise Pazar, Pazartesi ve Salı günleri ilk saatler dahil olmak üzere fırtına şeklinde esecek. Bu periyotta rüzgarın hızı saatte 75 kilometreyi bulabilecek. 
     Pazar gününden itibaren başlayacak karayel fırtınasıyla, ani sıcaklık azalmasına bağlı olarak buzlanma ve don olayları hayatı olumsuz etkileyebilecek. 
     
     DENİZLERDE DURUM 
     Cumartesi günü Bodrum-Anamur arasında şiddetli rüzgar beklenirken, rüzgar, kıble ve lodostan 4-6, zaman zaman 7 kuvvetinde ve saatte 15-25, zaman zaman 30 deniz mili hızla esecek. 
     Deniz mutedil ve kaba dalgalı, dalga yüksekliği 2-3,5 metre dolayında olacak. 
     Pazar gününden başlayarak, Salı günü ilk saatlere kadar rüzgar, yıldız ve karayelden 4-6, zaman zaman 7-8 kuvvetinde ve saatte 15-25, zaman zaman 33-40 deniz mili hızla esecek. Deniz kaba dalgalı, dalga yüksekliği 3-4 metre dolayında olacak. 
     Hava, Cumartesi günü sağanak ve gökgürültülü sağanak yağışlı, sonraki günler az bulutlu geçecek. Görüş mesafesi 10, yağış anında 3-5 kilometre dolayında gerçekleşecek. 
     
</TEXT>
</DOC>
