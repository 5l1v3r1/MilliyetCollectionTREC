<DOC>
<DOCNO> 260462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun18.html </URL>
<DATE> 2004/08/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bu kez skandal haberi Guantanamo'dan Yine taciz ve işkence... 
</HEADLINE>
<TEXT>

     Amerika Birleşik Devletleri tarafından Guantanamo Üssü'nde iki yılı aşkın süre rehin tutulan üç İngiliz, bugün alıkonuldukları sırada uğradıklarını söyledikleri kötü muamele ve tacize dair iddialarını içeren bir rapor yayımlıyorlar. 
     BBC'nin haberine göre, Afganistan'da yakalanan üç İngiliz, terör zanlısı olarak önce Afganistan sonra Küba'daki Guantanamo Üssü'nde tutuldu. Bu süre boyunca kendilerine bir avukatla görüşme hakkı verilmedi. 
     Asıf İkbal, Ruhel Ahmed ve Şerif Resul, Mart ayında ise ülkelerine iade edildi ve İngiliz makamlarınca sorgulandıktan sonra serbest kaldılar. 
     Bu kişilerden biri İngiliz özel timlerine mensup bir askerin Afganistan'da kendisinden yalan ifade almaya çalıştığını anlatıyor, bu sırada Amerikalı askerlerin başına silah dayadıklarını öne sürüyor. 
     İngiliz tutsaklar, gözaltında pek çok kez dövüldüklerini dini ve cinsel anlamda tacize uğradıklarını söylüyor. 
     İngiliz Savunma Bakanlığı bu gibi iddiaları araştıracağını belirtiyor. 
     
     Rapor Senato'ya sunulacak 

     New York'ta açıklanacak rapor, gerek Aganistan gerek Guantanamo'da yaşadıklarına dair ayrıntıları içeriyor. 
     Raporun daha sonra Amerikan Seantosu'nun Silahlı Kuvvetler Komisyonu'na sunulması bekleniyor. 
     Bu komisyon aynı zamanda, ordudaki diğer hak ihlali ve kötü muamele dosyalarını araştırıyor. 
     Halihazırda Irak, Afganistan ve diğer bölgelerde kötü muameleye dair 94 vaka hakkında çalışmalar sürüyor. 
     Üç İngiliz İngiltere'ye döndüklerinde de basın aracılığıyla benzer suçlamalar yöneltmişti. 
     Ancak Pentagon taciz iddialarını uydurma olarak niteleyip reddetti. 
     
     Fransız Guantanamo tutsaklarının gözaltı hali sürecek 

     Paris'te bir mahkeme ise ABD'nin geçen ay iade ettiği üç Fransa vatandaşının haklarındaki iddiaların araştırılması için bir süre daha gözaltında tutulmasına karar verdi. 
     Guantanamo Üssü'nde üç yıl tutulan zanlıların dördü de Kuzey Afrika asıllı. 
     Murad Bençelalli, Nizar Sassi, İmad Açab Kanuni ve Brahim Yadel, Amerikan kuvvetlerince Afganistan'da yakalanmış ve buradan Guantanamo Üssü'ne sevkedilmişlerdi. 
     İadeleri sonrasında ise dört Fransız terörle mücadeleden sorumlu bir mahkeme önüne çıkarıldı. 
     Bu kişiler terör örgütü ile bağlantıları olup olmadığı ve sahte belge kullanıp kullanmadıkları hakkında sorgulanıyor. 
     Bu kişilerden ikisini temsil eden avukat William Bourdon, müvekkilleri aleyhindeki kanıtların cılız olduğunu söyleyerek gözaltı halinin sürmesi kararının insani olmadığını söyledi. 
     
</TEXT>
</DOC>
