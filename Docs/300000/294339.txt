<DOC>
<DOCNO> 294339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/spo15.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Damir Mrsiç zirvede 

BİR internet sitesinde yapılan Basketbol Ligi'ndeki en iyi yabancı sporcu anketinde, Fenerbahçe'nin Bosnalı oyun kurucusu Damir Mrsic, yüzde 36.1'lik oy ile ilk sırada yer aldı. Ankette, Beşiktaşlı Khalid El Amin yüzde 24.1'lik oran ile ikinci olurken, Fenerbahçeli Salyers, yüzde 12'lik oy ile üçüncülüğü aldı. 

Atalay'dan uyarı 

GENÇLİK ve Spor Genel Müdürü Mehmet Atalay, 11 Aralık Cumartesi günü 39 federasyonda yapılacak seçimlerde, hiçbir başkan adayını desteklemediklerini söyledi. Federasyon başkanlığı seçimlerinde adayların projeleriyle yarışmaları gerektiğini belirten Atalay "Başkanlığa aday olanlar, siyasi mülahazalarla ya da herhangi bir sermayenin gücünü arkasına alarak seçim çalışması yapmasın" dedi. 

Serkan'a Başkent yolu 

SAMSUNSPOR yönetiminin gerçekleştirdiği operasyon sonucu takımla ilişkisi kesilen tecrübeli golcü Serkan Aykut, Ankaragücü ile el sıkıştı. Bonservisini bedelsiz alan Serkan Aykut'un Başkent ekibi ile her konuda anlaşmaya vardığı, sezon sonuna kadar sözleşme imzalayacağı belirtildi. Bu arada golcü Cenk İşler'in de Kayserispor ile görüştüğü öğrenildi. 

Katrancı damgası 

DENİZLİSPOR Başkanı Zafer Katrancı, tribün terörünün risk alınmadan yenilmeyeceğini söyledi. Tel örgüleri kaldırarak bu yönde ilk adımı attıklarını hatırlatan Başkan Katrancı, kulüp üzerinde hegemonya kurmak isteyen gruplara savaş açtıklarını belirterek, "Biz öncelikle iki fanatik gruba verilen bedava bileti kesip rant kapılarını kapattık. Bunun karşılığında taraftar gruplarının tepkisi sert oldu. Yine de yılmadık" dedi. 

Kocaelispor karıştı 

KOCAELİSPOR'DA, Mardinspor yenilgisi sonrası, yönetimin 7.5 milyar lira ceza verdiği, Bahri Kaya'nın ise kadro dışı bıraktırdığı Serdar Topraktepe nedeniyle ortalık karıştı. Bazı futbolcular alacaklarının hemen ödenmesini isteyerek noter kanalıyla yönetime tebligat yapmaya başlarken, bazıları da Serdar'ın kadro dışı bırakılmasına tepki koyarak takımdan ayrılma sinyalleri verdi. 

Belediye vazgeçti 

İSTANBUL Büyükşehir Belediyesi Grekoromen Güreş Takımı, bugün Ukrayna'da başlayacak Avrupa Kulüpler Kupası yarı final ve final müsabakalarına bu ülkede yaşanan siyasi kriz ve iç karışıklık nedeniyle katılmama kararı aldı. Milli güreşçileri riske atmamak ve özellikle şampiyonanın yapılacağı Maripol kentindeki güvensiz ortamın giderek artması nedeniyle yönetim kurulu kararı ile katılmaktan vazgeçildiği bildirildi. 

Cemal Aydın'a 30 gün 

PROFESYONEL Futbol Disiplin Kurulu Ankaragücü - Galatasaray maçı sonrası yaptığı açıklamalar nedeniyle Başkent ekibinin başkanı Cemal Aydın'a 30 gün hak mahrumiyeti cezası verdi. Aydın'a verilen cezaya neden olarak "müsabaka hakemlerine yönelik hakaretler" gösterildi. 


</TEXT>
</DOC>
