<DOC>
<DOCNO> 257041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun19.html </URL>
<DATE> 2004/07/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çakıcı'nın iade dosyası Avusturya'ya verildi 
</HEADLINE>
<TEXT>

     Viyana'da Federal Mahkeme'nin ''iade edilecek suçlular'' biriminde hücrede tutulan organize suç örgütü elebaşısı Alaattin Çakıcı'nın iade dosyası, Türk yetkililer tarafından bu sabah, Adalet Bakanlığı'na iletilmek üzere Avusturya Dışişleri Bakanlığı'na teslim edildi. 
     Adalet Bakanlığı'nca hazırlanan ve içinde Çakıcı'nın Türkiye'de işlediği suçlar ve yargı sürecine ilişkin tüm bilgi ve belgelerin bulunduğu dosya, bugün Türkiye'nin Viyana Büyükelçiliği tarafından Avusturya Dışişleri Bakanlığı'na iletildi. 
     Büyükelçilik yetkilileri, Türkiye'nin iade talebinin, Çakıcı'nın yakalandığı gün de Avusturya tarafına diplomatik bir nota ile iletildiğini anımsatarak, bugün teslim edilen kapsamlı dosyayla Türkiye'nin, iade talebi için gerekli tüm koşulları yerine getirdiğini bildirdiler. 
     Avusturya Adalet Bakanlığı yetkilileri, dosyanın sorgu hakimi tarafından incelenmesinden sonra Çakıcı'nın iade edilip edilmeyeceğine karar verileceğini belirtiyor. 
     Adalet Bakanlığı Uluslararası İlişkiler dairesi yetkilisi Johannes Martetschlaeger, daha önce yaptığı bir açıklamada, iadesi konusunda verilecek mahkeme kararına Çakıcı'nın itiraz hakkı olduğunu hatırlatmış ve son kararın yüksek mahkeme tarafından verileceğini bildirmişti. 
     Çakıcı'nın yakalandığında üzerinde çıkan Faik Meral adına düzenlenmiş yeşil pasaportun laboratuvar incelemeleri de kesinleşti. Federal Kiriminal Dairesi BKA yetkilileri, yaptıkları incelemede pasaportun gerçek olduğunun belirlendiğini bildirdi. 
     Gerçek olduğu kesinleşen yeşil pasaporttaki fotoğrafın daha sonra değiştirildiği ve seri numarasının da tahrif edildiği belirtildi. 
     Bu arada, Çakıcı'nın Viyana'daki Karadenizli işadamı dostlarının Çakıcı'yı savunmak üzere başlangıçta Walter Rosenkranz ile Eduard Wegrostek adında iki avukat tuttukları, ancak avukatlardan Eduard Wegrostek'i azletmeyi planladıkları öğrenildi. 
     Viyana Eyalet mahkemesinde hücrede tutulan Çakıcı'nın Viyana'ya gelmeye başlayan aile fertlerinin de kendisiyle görüşmesine izin verildiği ve ilk olarak yeğeninin görüştüğü bildirildi. 
     Çakıcı'nın yakalanmasında önemli rol oynayan, Emniyet Genel Müdürlüğü İstihbarat Daire Başkanlığı'nın Viyana'daki irtibat görevlisinin de Çakıcı ile bugün görüşmesi bekleniyor. 
     
</TEXT>
</DOC>
