<DOC>
<DOCNO> 251873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun29.html </URL>
<DATE> 2004/06/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Serdar Denktaş İzolasyonun kaldırılacağı sözü buza yazılmış 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, ''KKTC'ye yönelik izolasyonun kaldırılacağı yolunda verilen sözlerin buza yazıldığını ve bugüne kadar gerçekleşmediğini'' belirterek, ''Referandumdan bu yana hiçbir şey olmuş değil. Hiçbir ambargo kalkmadı. Bu belirsiz bekleyiş hem halkın öfkesini yükseltiyor hem de uluslararası camiaya yönelik güveni sarsıyor'' dedi. 
     Serdar Denktaş, Avusturya'nın başkenti Viyana'da A.A muhabirine verdiği demeçte, uluslararası kamuoyunun Kıbrıs sorununu bugüne kadar hep tek taraflı dinlediğini anımsattı. Denktaş, ''Referandum sonucuyla Türk tarafı bir sempati topladı. Bu sempatiyle bazı kazanımlar elde etmek için çalışacağız ve Kıbrıs'taki gelişmeleri bizim açımızdan uluslararası kamuoyuna anlatmayı sürdüreceğiz'' diye konuştu. 
     Serdar Denktaş, Viyana'da, Johns Hopkins Üniversitesi Mezunları Derneğinin düzenlediği özel toplantıda Avusturyalı diplomat, politikacı, gazeteci ve yatırımcılara Kıbrıs'taki gelişmeleri objektif şekilde anlattığını belirtti. Denktaş, ''Yıllarca tek taraflı bilgilendirildikleri için müthiş bir bilgi eksikliği var. Anlattıklarımı büyük ilgiyle dinlediler... Örneğin, Kuzey Kıbrıs'a direk uçuşların siyasi tanımayı gerektirmediğini ama Rumların buna karşı çıktığını söyledim'' dedi. 
     Rum yönetimi lideri Tasos Papadopulos'un 2 gün sonra Viyana'ya resmi ziyarette bulunacağını öğrendiğini belirten Serdar Denktaş, Viyana'da katıldığı toplantının zamanlamasının da çok uygun olduğunu belirtti ve ''Benim bu toplantıda konuşmam çok yararlı oldu'' dedi. 
     
     ''GÜVENİ SARSIYOR'' 
     Türk tarafının referandumda Annan planına büyük çoğunlukla ''evet'' demesi üzerine ABD ile AB üyesi ülkelerin, ''KKTC'ye yönelik izolasyonun kaldırılacağı yolunda verdikleri sözlerin buza yazıldığını ve bugüne kadar gerçekleşmediğini'' ifade eden Denktaş, ''Referandumdan bu yana hiçbir şey olmuş değil. Hiçbir ambargo kalkmadı. Bu belirsiz bekleyiş hem halkın öfkesini yükseltiyor hem de uluslararası camiaya yönelik güveni sarsıyor'' diye konuştu. 
     Referandum sonrası görüştüğü tüm yabancı temsilcilere ''ellerini çabuk tutmalarını ve halkın hissedebileceği değişikliklerin bir an önce olması gerektiğini'' anlattığını belirten Serdar Denktaş, ''Referandum öncesi yabancı ülkelerin temsilcileri bize gelmezlerdi. Şimdi bizi ofisimizde ziyaret ediyorlar. Bu güzel ama halk bundan bir şey görmüyor ki...'' dedi. 
     Görüştüğü yabancı ülke temsilcilerinden sürekli olarak, ''çok yakında bir paket açıklayacağız'' vaadini dinlediğini belirten Denktaş, ''Bu vaat referandumdan beri söyleniyor ama nedense 'bu çok yakına' hiç ulaşılamıyor'' diye konuştu. 
     ABD, Avrupa Birliği AB ve Birleşmiş Milletler'in BM KKTC'ye yönelik izolasyonun kaldırılması konusunda niyet bildirgeleri olduğunu belirten Denktaş, ''Ancak izolasyonun fiilen nasıl kaldırılacağı yolunda kimsenin bir bilgiye sahip olmadığını'' söyledi. Denktaş, ''Hem AB'nin hem de BM'nin izolasyonu kaldırmak için bir niyetlerinin olduğunu, ancak kendi kurallarının buna engel olduğunu'' ifade etti. 
     
     ''HARİTA EK SORUN GETİRDİ'' 
     Annan planında ortaya konulan haritanın ek bir sorun yarattığını söyleyen Denktaş, özetle şunları kaydetti 
     ''Haritada Rumlara verilecek diye görülen bölgelerde tam anlamıyla ekonomik durgunluk hüküm sürüyor. Şimdi ek olarak bu sorunla baş başa kaldık. Referandum öncesi hiç olmazsa böyle bir sorunumuz yoktu. O bölgelerdeki insanlar ne ölülerini gömüyor, ne evlerini tamir ediyor ne de bir yatırım yapıyor. Büyük bir belirsizlik var. Çözüm olursa bu bölge Rumlara verilecek diyerek yatırım yapmak istemiyorlar. 
     Öte yandan, bu bölgelerde yaşayan insanlarımızın çıkıp nereye gidecekleri belli değil, planda da belli değil. İnsanlarda büyük moral çöküntüsü var. Bu moral çöküntüsü giderek hem iç hem de dış öfkeye dönüşüyor.'' 
     
     ''HENÜZ ÇÖZÜLMÜŞ BİR ŞEY YOK'' 
     Bazı çevrelerin ileri sürdüğü gibi Kıbrıs sorununun çözülmediğini belirten Denktaş, şöyle devam etti 
     ''Biz Kıbrıs sorununun içinde yaşamaya devam ediyoruz. Henüz çözülmüş bir şey yok. Aksine geçmişe oranla artmış sorunlarımız var. Burada en büyük hatayı AB yaptı. Sorununu çözmemiş bir ülkeyi üyeliğe kabul etti. Sorun şimdi artık Türkiye'nin değil AB'nin sorunudur. Bu konuda bizden beklenen 'Kıbrıs cumhuriyetine bir yama olmamızsa' bu olacak değil. Bize göre çözüm tanınmış iki devletin AB'nin sistemi içinde bir araya getirilmesidir.'' Serdar Denktaş, ''Kıbrıs sorunu ne zaman çözülür'' sorusu üzerine, ''İçinde yaşayan bizler 'evet çözüldü, artık geleceğimizi biliyoruz' diyebildiğimiz zaman sorun çözülmüş olur'' dedi. 
     Denktaş, referandum sonrası uluslararası kamuoyunda KKTC lehine oluşan sempatinin üzerine, yeni bir siyaset inşa ederek, bazı kazanımlar elde etmek ve özellikle spor, haberleşme, seyahat ve ekonomi alanlarında uygulanmakta olan ambargoyu ortadan kaldırmaya çalıştıklarını ifade etti. 
     ''KKTC'ye yönelik izolasyonu kırabilmek için direk uçuşların başlamasını sağlamak gerektiğini'' vurgulayan Denktaş, ''Şu anda çıkıp tanınma talebinde bulunmadıklarını'' belirtti ve özetle şöyle konuştu 
     ''İzolasyonu kırmak için tüm bu girişimleri yaparken de 'çözüme açık olduğumuzu, çözüm vizyonumuzu kaybetmediğimizi' ortaya koyacağız. 
     Şu an çıkıp tanınma talebinde bulunmadık, bulunmuyoruz. Ama bu ilelebet böyle Rumları bekleme modunda kalacak demek değil. Dolayısıyla Rum tarafında hiçbir değişiklik olmadığını görürsek o zaman da tüm kapıları, pencereleri kapayıp, 'tanınma olmadan hiçbir şey olmaz' diyerek, tanınma talebinde bulunacağız.'' Viyana'daki temaslarını bugün tamamlayacak Serdar Denktaş, yarın KKTC'ye dönecek. 
     
</TEXT>
</DOC>
