<DOC>
<DOCNO> 296562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko34.html </URL>
<DATE> 2004/12/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Akbank'a 550 milyon dolarlık sendikasyon kredisi... 
</HEADLINE>
<TEXT>

     Akbank uluslararası piyasalardan 550 milyon dolarlık sendikasyon kredisi aldı. 
     Kredisinin sözleşmesi, 25 ülkeden 57 bankanın katılımıyla Londra'da imzalandı. Bankanın Genel Müdürü Zafer Kurtul, krediye ilişkin düzenlediği basın toplantısında, kredinin tamamının ihracatçı firmaların desteklenmesi amacıyla kullanılacağını bildirdi. 
     Türkiye ekonomisinde yaşanan olumlu gelişmelerin yurtdışı piyasalar tarafından takdir ve ilgiyle izlendiğini belirten Kurtul, son sendikasyon kredisini komisyon ücretleri dahil libor artı yüzde 1.20 ile aldıklarını, kredinin maliyetinde geçen yıla göre toplam 55 baz puan düşüş sağlandığını söyledi. 
     Kurtul, ''Kredinin maliyetindeki düşüşte Türk ekonomisindeki ve Türk bankacılık sektöründeki olumlu gelişmeler etkili olmuştur. Özellikle AB üyelik müzakerelerine ve IMF ile yapılacak yeni stand-by anlaşmasına yönelik olumlu beklentiler, faiz oranlarında düşüşte önemli bir rol oynamıştır'' dedi. 
     Yıl sonuna kadar alınması planlanan 100 milyon dolar tutarındaki kredi ile birlikte Akbank'ın 2004 yılında sağladığı dış kredi miktarının 1.7 milyar dolara çıkacağını aktaran Zafer Kurtul, yurtdışından sağlanan krediler açısından lider durumda olduklarını, Türkiye'de Hazine'den sonra en fazla dış kaynak yaratan kurumun Akbank olduğunu bildirdi. Kurtul, şunları kaydetti 
     ''3 Aralık 2004 tarihi itibariyle Akbank'ın yurtdışı kredilerinin tutarı, toplam 3.1 milyar dolardır. 2004 yılı sonunda Akbank'ın yurtdışından sağladığı kredilerin toplam 3.5 milyar dolara ulaşmasını beklemekteyiz. Bunun 1.3 milyar doları yurtdışından sağlanan uzun vadeli kaynaklardır. Reel sektörün yatırımlarının finansmanı, ipotekli konut kredileri piyasasında beklenen gelişimi desteklemek için sağlanan uzun vadeli yurtdışı kaynakların önemi büyüktür.'' 
     
     2000 YILI RAKAMI ANCAK YAKALANIYOR 
     Zafer Kurtul, Türk bankalarının sendikasyon kredisi performanslarını değerlendirirken de, bu yıl 6.3 milyar dolar düzeyinde gerçekleşecek sendikasyon kredisi toplamının, ancak 2000 yılı rakamını yakalayabildiğine dikkati çekti. 
     Kurtul, Akbank'ın dünyada gelecekteki nakit girişlerini menkul kıymete dönüştüren beşinci büyük kuruluş olduğunu kaydetti. 
     Akbank Genel Müdürü soruları yanıtlarken de, 17 Aralık'ta AB zirvesinden çıkabilecek olumsuz bir haberin nasıl bir tablo yaratabileceğine ilişkin bir soru üzerine, 17 Aralık'ta olumlu karar çıkacağına inandığını söyledi. 
     ''Türkiye'de artık ekonomi rayına girdi. Ekonomi istikrara kavuşuyor. 2004'de ulaştığımız başarıyı 2001'de hiç düşünemezdik. O günün ortamında, geldiğimiz noktayı hakikaten hayal edemiyorduk'' diyen Kurtul, disiplinli yaklaşım sürdürüldüğü sürece, enflasyonun ve reel faizlerin düşeceğine, ülkenin kredi derecesinin daha iyiye gideceğine inandığını bildirdi. 
     
     KONUT KREDİSİ PİYASASI GELİŞECEK 
     Konut kredisi piyasasının gelişmesi konusunda ümitli olduklarını, bunun için fonlama imkanının önem taşıdığını belirten Kurtul, ''Konut kredisi rakamı çok düşük, 1 milyar dolar civarında. Reel faiz oranları hala çok yüksek. Piyasanın hızla gelişmesi için, yüzde 22-23 civarlarındaki faiz oranlarının yüzde 10'lara inmesi lazım'' diye konuştu. 
     Zafer Kurtul, yüzde 10 düzeyindeki faiz oranlarının 2005-2006 yıllarında görülebileceğini, bu yıllarda konut kredisinde önemli bir büyüme görülebileceğini belirtti. 
     Bir soru üzerine, kredi kartlarının taksitlendirmesinde boyutun istenenin üzerine çıktığını ifade eden Kurtul, bunun bir şekilde disipline edilmesi gerektiğini vurguladı. 
     Kurtul, kredi kartları riskinin büyük bir sıkıntıya yol açabileceği konusunda endişesi bulunup bulunmadığının sorulması üzerine ise, ''Şu an için değil. Toplam rakamı milli hasılaya oranlarsak, kabul edilebilir rakamlar'' dedi. 
     Kurtul, ''Ekonominin risk sıralamasını yapsanız en başta hangi konu gelir '' sorusunu da, ''Bizim en yakından takip ettiğimiz konu enflasyon. Bizce enflasyondaki gelişme, en kritik konu'' şeklinde yanıtladı. 
     Yıllık bütçelerini yaparken hükümetin enflasyon hedeflerini takip ettiklerini ve o rakamları kullandıklarını anlatan Kurtul, önceki yıllarda bir marj koyarken, 2004 yılından itibaren hükümetin rakamlarını kullanmaya başladıklarını belirtti. 
     
     YTL'DE KRİTİK KONU POS'LAR 
     Bankacılık sektörünün şu anda çok iyi durumda olduğunu, önümüzdeki dönemde yabancı bankaların ilgisinin artarak devam edeceğini kaydeden Kurtul, Yeni Türk Lirası konusunda ise bütün bankaların hazır olduğunu söyledi. Zafer Kurtul, ''POS'ların doğru çalışması en kritik konu'' dedi. 
     Zafer Kurtul, Tasarruf Mevduatı Sigorta Fonu TMSF Başkanı Ahmet Ertürk'ün bankacılık ve krizle ilgili son değerlendirmeleri ile sektörü krizden sorumlu tutan diğer eleştirilerin anımsatılması üzerine de, ''Yüksek enflasyon, yüksek reel faizler, yüksek aracılık maliyetleri, istikrarsızlık, sınırsız mevduat güvencesi ortamında bankacılık kesimi görevini doğru yapamadı. Ben bu parametrelere inanırım. Ama bu değişti. Sınırsız mevduat güvencesi artık yok, ekonomik, siyasi istikrar var. Bizler de çok daha etkili çalışacağız'' diye konuştu. 
     
</TEXT>
</DOC>
