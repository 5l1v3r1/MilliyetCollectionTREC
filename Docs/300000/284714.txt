<DOC>
<DOCNO> 284714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/dunya/axdun02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı'dan, 'teröre karşı terör' tavsiyesi 
</HEADLINE>
<TEXT>


CENK BAŞLAMIŞ Moskova 


Rusya Başsavcısı Vladimir Ustinov, terör olaylarında masum insanların hayatını kurtarabilmek amacıyla teröristlerin akrabalarının rehin alınmasını önerdi. 
Ustinov, Duma'da parlamento yaptığı konuşmada, teröre karşı yürütülen mücadelenin olağanüstü yöntemler gerektirdiğini belirtirken, parlamenterlere teröristlerin yakınlarının rehin alınmasını sağlayacak yasal düzenlemeler yapma çağrısında bulundu. Başsavcı, diğer mücadele yöntemleri olarak teröristleri ihbar edenlere can güvenliği sağlanması ve büyük miktarda para ödülü verilmesini önerdi. 
Duma Başkanı Boris Grızlov, Ustinov'a destek vererek teröristlerin yakınlarının rehin alınmasıyla ilgili bir yasa tasarısı hazırlanması halinde hemen gündeme alacağını söyledi. Duma Başkan Yardımcısı Lyubov Sliska ise, "Eğer Başsavcı'nın terörle mücadelede daha medeni önerileri yoksa, koltuğunda oturmasının da bir anlamı yok" dedi. İzvestiya gazetesi, Ustinov'un açıklamalarını, "Teröre karşı terör" manşetiyle duyurdu. 


</TEXT>
</DOC>
