<DOC>
<DOCNO> 252215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy27.html </URL>
<DATE> 2004/07/01/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Vergi paketi yasa tasarısının 2 meddesi daha kabul edildi. 
</HEADLINE>
<TEXT>

     Vergi kanunlarında değişiklik öngören yasa tasarısının 2 maddesi daha kabul edildi. Tasarı üzerindeki görüşmelere yarın 43. maddeden itibaren devam edilecek. 
     TBMM Plan ve Bütçe Komisyonu'ndaki görüşmelerde Vergi Konseyi'ne yasal dayanak getiren hüküm benimsendi. Verilen önerge ile Konsey'in işlevi daraltıldı ve ''Maliye Bakanı'na vergiyle ilgili görüş bildirmek ve araştırma yapmak'' olarak belirlendi. Danışma organı niteliğindeki Konsey üyelerine her toplantı günü için huzur hakkı ödenecek. 
     Araç muayene istasyonlarının özelleştirilmesiyle gerçek ve tüzel kişiler tarafından açılacak muayene istasyonlarının çalışma esas ve usullerini belirleyerek bu yerleri denetleme yetkisini Ulaştırma Bakanlığı'na veren madde de kabul edildi. 
     Tasarı, muayenesi yapılmayan araçların trafikten men edilerek en kısa süre içerisinde en yakın muayene istasyonuna götürülmesini de öngörüyor. 
     Plan ve Bütçe Komisyonu'nda araç muayene istasyonlarının özelleştirilmesi konusundaki görüşmeler sırasında CHP'li üyelerin yanı sıra AK Parti Aksaray Milletvekili Ruhi Açıkgöz ile Ağrı Milletvekili Mehmet Melik Özmen de önerilerde bulundu. Milletvekilleri, özelleştirme uygulamasında devlet tekelinin özel tekele devri gibi bir yöntem uygulanmamasını isterlerken, araç muayene fiyatlarının da aracın yaşına, cinsine ve diğer özelliklerine göre farklılaştırılmasını önerdiler. 
     Özelleştirme İdaresi yetkilileri, araç muayene istasyonlarının özelleştirilmesinde Türkiye'nin 2 bölgeye ayrıldığını, il ve bazı ilçelerde istasyon kurulacağını, ayrıca seyyar istasyonlar da oluşturulacağını kaydettiler. Görüşmelerin uzaması üzerine Komisyon Başkanı Sait Açba, yarın saat 11.00'den itibaren devam etmek üzere toplantıyı sonlandırdı. 
     Görüşmelere, araç muayene istasyonlarının çalışma şeklini ve muayene fiyatlarını düzenleyen 43. maddeden itibaren devam edilecek. 
     
</TEXT>
</DOC>
