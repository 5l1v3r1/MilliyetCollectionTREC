<DOC>
<DOCNO> 291062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun44.html </URL>
<DATE> 2004/11/22/ </DATE>
<TIME> 18.22 </TIME>
<AUTHOR>  </AUTHOR>
<HEADLINE>
Saddam'ın avukatları, ABD aleyhine savaş suçu davası açacak 
</HEADLINE>
<TEXT>

     Eski Irak lideri Saddam Hüseyin'in avukatları, ABD'nin Irak'ta savaş suçu işlediği gerekçesiyle dava açmaya çalışıyor. 
     Avukatların sözcüsü Ziyad El Hasavne, ''Savunma ekibi, Irak ve Iraklılara karşı işlenen sınırsız savaş suçlarına ilişkin Uluslararası Adalet Divanı'nda, ABD ve Amerikan yönetimi aleyhine dava açma olasılığı üzerinde çalışıyor'' dedi. 
     El Hasavne, açıklamasında, ABD'yi kitlesel ölümler ve Cenevre Sözleşmesi'ni ihlal etmekle suçlayarak, Amerikan askerleriyle müttefiklerinin Felluce ve diğer şehirlerdeki eylemlerine dikkati çekti. 
     Ziyad El Hasavne, Uluslararası Adalet Divanı'nın bireylerce açılan davaları kabul etmediğini hatırlatarak, bu nedenle eski Irak hükümet üyeleri aracılığıyla dava açmaya çalışacaklarını belirtti. 
     El Hasavne, Saddam Hüseyin'in Irak'ın yasal cumhurbaşkanı olduğu ve Saddam yönetiminin Iraklıları temsil eden tek hükümet olduğu konusunda ısrarlı olacaklarını, böylece eski rejimin herhangi bir üyesinin dava açma hakkı olabileceğini söyledi. 
     Avukatların eski yönetimden bazı kişilerle temas halinde olduğunu anlatan El Havasne, ancak bu kişilerin kim olduğunu ya da dava açma konusundaki yaklaşımlarını açıklamadı. 
     
</TEXT>
</DOC>
