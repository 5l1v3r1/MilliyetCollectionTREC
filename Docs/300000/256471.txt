<DOC>
<DOCNO> 256471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun31.html </URL>
<DATE> 2004/07/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AB Komisyonu, Rum önerilerine sessiz 
</HEADLINE>
<TEXT>

     AB Komisyonu, Kıbrıs Rum yönetiminin AB ve BM'ye sunduğu, ''askeri alanda gerilimin azaltılması ve Kıbrıs Türklerine yönelik güven artırıcı öneriler'' hakkında yorum yapmıyor. 
     Komisyona yakın kaynaklar, ilke olarak adada sorunların giderilmesine katkıda bulunacak her türlü öneriye destek verdiklerini, ancak paketin içeriği hakkında yorum yapmak için erken olduğunu ifade ettiler. Kaynaklar, paket hakkında çalışmaların devam ettiğini bildirdiler. 
     Rum yönetiminin önerileri arasında, 1974'ten beri iskana kapalı olan Maraş'ın BM denetiminde açılması ve uluslararası ticarete kapalı olan Gazimağusa limanının iki tarafın kullanımına sunulması yer alıyor. 
     Ara bölgedeki mayın tarlalarının temizlenmesi ve KKTC ile Rum kesimi arasında yeni sınır kapılarının açılması da öneriler arasında bulunuyor. Rum yönetimi, 11 yeni sınır kapısı açılmasını istiyor. 
     Askeri öneriler arasında, Yeşil Hat yakınındaki Türk ve Rum askeri birliklerinin tatbikatlarına süresiz son verilmesi, askeri birliklerin Yeşil Hat üzerinden uzaklaşması isteniyor. 
     Larnaka ile Gazimağusa limanının doğrudan ticarete açılmasında, Türk işçilerin istihdam edilmesi ve Türk yetkililerinin de bulunması öneriler arasında yer alıyor. 
     
</TEXT>
</DOC>
