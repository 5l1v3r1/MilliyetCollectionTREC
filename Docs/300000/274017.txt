<DOC>
<DOCNO> 274017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo25.html </URL>
<DATE> 2004/09/22/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Hollanda karşılaşmasının ardından... 
</HEADLINE>
<TEXT>

     Voleybolda Dünya Bayanlar ''Grand Prix'' Avrupa elemelerindeki 2. maçında Hollanda'ya 3-0 yenilen A Milli Takım'da, antrenör Reşat Yazıcıoğulları, karşılaşmaya bireysel hatalarla başladıklarını belirterek, ''Hollanda çok disiplinli ve iyi servis atarak oynadı'' dedi. 
     Hollanda'nın kendilerinin yapmak istediklerini gerçekleştirdiğini ifade eden Reşat Yazıcıoğulları, şöyle konuştu 
     ''Rakibimiz bizim yapmak istediğimizi yaparken, biz de zaman zaman bunları yaptık. Biz çok yumuşak servis attık. Karşılaşmaya bireysel hatalarla başladık. Bu tür turnuvalar rakibini oynatmama üzerine kurulu olur. Asıl final maçları bundan sonra başlıyor. Ancak turnuva devam ediyor. Bir maç kazanmayla veya kaybetmekle birşey kaybedilmez. Set sonlarında iyi servisi sürdürmemiz gerekiyordu, ancak bunu başaramadık.'' Yarınki Almanya maçının daha zor olacağını vurgulayan Yazıcıoğulları, ''Hedef 3 galibiyet elde etmek. Yine de oyuncularımı tebrik ediyorum. Takım halinde iyi mücadale ettik. Kaybettiğimiz çok büyük birşey yok. Umudumuzu da kaybetmeden devam etmeliyiz. Seyirciden artan desteğini istiyoruz. Çünkü takımın buna ihtiyacı var'' diye konuştu. 
     A Milli Takım'ın pasörü Bahar ise önemli olanın bu maçı unutmak ve moralli devam etmek olduğunu belirterek, ''Rakibimiz bugün çok iyi servis atarak oyun kurmamızı engelledi. Almanya maçına moralli çıkmamız gerekiyor'' dedi. 
     
</TEXT>
</DOC>
