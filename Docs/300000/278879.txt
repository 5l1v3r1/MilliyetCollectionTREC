<DOC>
<DOCNO> 278879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun20.html </URL>
<DATE> 2004/10/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
KKTC Meclisi yine toplanamadı 
</HEADLINE>
<TEXT>

     Milletvekili yeter sayısı olmaması nedeniyle hafta içinde üç kez ertelenen KKTC Cumhuriyet Meclisi Genel Kurul toplantısı bugün yine yapılamadı. 
     Geçen pazartesi toplanması planlanan, ancak nisap bulunmadığı için önce çarşambaya, sonra cuma gününe ve son olarak da bugüne ertelenen meclis genel kurulu, aynı gerekçeyle bugün de toplanamadı. 
     En yaşlı üye sıfatıyla Ulusal Birlik Partisi UBP Milletvekili İrsen Küçük'ün açtığı oturuma, Cumhuriyetçi Türk Partisi'nden CTP 5, UBP ve Demokrat Parti'den DP 2'şer milletvekili olmak üzere toplam 9 milletvekili katıldı. Toplantı için yeterli sayıda milletvekili bulunmadığı için oturumu yarım saat erteleyen Küçük, yaptığı ikinci toplanma girişiminde de tablo değişmeyince toplantıyı kapattı ve gelecek birleşimin yarın saat 10.00'da olacağını söyledi. 
     Hafta içinde ''hükümet 26'yı bulsun toplansın'' diyerek toplantılara katılmayan UBP milletvekillerinin yarınki tavrının, sabah yapılacak grup toplantısında netleşeceği öğrenildi. 
     Öte yandan, Avrupa Konseyi Parlamenterler Meclisi'nin AKPM güz dönemi toplantılarına katılmak için Strasbourg'a giden ve perşembe günü İstanbul'a geçen Cumhuriyet Meclisi Başkanı Fatma Ekenoğlu, bu gece KKTC'ye dönecek. 
     KKTC'de CTP-DP hükümeti, 50 üyeli mecliste 23 milletvekiliyle azınlıkta bulunuyor ve 2004 bütçesi henüz meclisten geçmedi. 
     
</TEXT>
</DOC>
