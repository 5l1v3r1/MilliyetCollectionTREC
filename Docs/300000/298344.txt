<DOC>
<DOCNO> 298344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/dunya/axdun01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Conrad Oteli'nde 'açık çay' 
</HEADLINE>
<TEXT>


UTKU ÇAKIRÖZER, ELÇİN ERGÜN Brüksel 


Brüksel'de Türk heyetinin konakladığı Conrad Otel, "Türkiye'nin üssü" haline geldi. Başbakan Recep Tayyip Erdoğan ve resmi heyetin yanı sıra, tüm Türk ve yabancı basın mensupları da Conrad Otel'de 2 gün sürecek zirve için kamp kurdu. 
Erdoğan, Brüksel'deki ilk gecesini otelde geçirdi. Tüm Türk heyeti için kapatılan Conrad Otel'in 4. katında bir çalışma ofisi oluşturuldu. 

Chirac'ı dinledi 
Erdoğan, odasındaki televizyondan Fransa Cumhurbaşkanı Jacques Chirac'ın konuşmasını tercüman aracılığıyla anında izledi. Erdoğan, daha sonra gece boyunca Türkiye'nin AB ülkeleri büyükelçileriyle toplantı yaptı.Erdoğan'ın konakladığı oteldeki "komşuları" arasında Türkiye'ye büyük destek veren İtalya Başbakanı Silvio Berlusconi, Chirac ve Yunanistan Başbakanı Kostas Karamanlis de yer aldı.Brüksel maratonunda, sağlığına da özen gösteren Erdoğan'ın sık sık meyve yediği öğrenildi. Bir süre önce yeşil çay içmeye başlayan Erdoğan'ın, Brüksel'deki tercihi "açık çay" oldu.Türk heyeti, kritik müzakereler boyunca Brüksel'e akın eden Türk basınına "karartma" uygulama kararı aldı. Erdoğan ve Gül'ün sadece kimlerle görüştükleri bilgisinin basına aktarılması, zirve bildirisi açıklanana kadar kapsamlı bilgi verilmemesi öngörüldü. Benzeri bir karartma yöntemi, İsviçre'nin Bürgenstock kasabasında BM denetiminde yapılan Kıbrıs görüşmelerinde de uygulanmıştı.AP'de önceki gün yapılan oylamalar sırasında liberaller, Hıristiyan Demokratların gizli oylama isteğine açtıkları pankartlarla karşılık vermişti. Pankartların oylamadan bir önceki gün Yeşiller Grup Eşbaşkanı Daniel Cohn-Bendit'in Türk danışmanı Ali Yurttagül'ün önerisiyle hazırlandığı ortaya çıktı. Zirveyi, rekor katılımla 2270 gazeteci izledi. Bu gazetecilerin 300'ü Türkiye'den giden medya mensuplarından oluştu. 

</TEXT>
</DOC>
