<DOC>
<DOCNO> 252685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo04.html </URL>
<DATE> 2004/07/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Süreyya Ayhan Atina Olimpiyatları'nda hedef şampiyonluk... 
</HEADLINE>
<TEXT>

     2004 Atina Olimpiyatları hazırlıklarını Edirne'de sürdüren Avrupa Şampiyonu ve Dünya ikincisi milli atlet Süreyya Ayhan Kop, ''Atina Olimpiyatları'nda hedef şampiyonluk'' dedi. 
     Ayhan, olimpiyat hazırlıklarını Edirne'deki Şükrü Paşa Atletizm Sahası'nda eşi ve antrenörü Yücel Kop nezaretinde sürdürüyor. 
     Milli Takımlar Kamp Eğitim Merkezi'nde kalan Ayhan, AA muhabirine yaptığı açıklamada, geçen yıl da Edirne'de kamp yaptığını ve bu yıl da olimpiyat hazırlıkları için Edirne'ye geldiğini söyledi. 
     Edirne'de her şeyin yolunda gittiğini ifade eden Ayhan, ''Çalışmalarımız devam ediyor. Şampiyonluk için çalışıyorum. Atina Olimpiyatları'nda hedef şampiyonluk'' diye konuştu. 
     Antrenör Kop da 4 yılda bir yapılan ve bu yıl Atina'da düzenlenen olimpiyatlarda hedeflerinin madalya almak olduğunu belirtti. 
     Olimpiyatlarda madalya almanın her sporcunun ve antrenörün hayali olduğunu kaydeden Kop, ülke adına yarışmanın gurur verici olduğunu söyledi. 
     
</TEXT>
</DOC>
