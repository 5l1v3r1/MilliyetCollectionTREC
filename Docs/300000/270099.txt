<DOC>
<DOCNO> 270099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy22.html </URL>
<DATE> 2004/09/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çelik Burslarda yüzde 70 artış sağlanacak 
</HEADLINE>
<TEXT>

     Milli Eğitim Bakanı Hüseyin Çelik, ilk ve orta öğretim öğrencilerine verilecek bursların, 1 Ocak 2005'ten itibaren yüzde 70 oranında artırılarak 43 milyon liraya yükseltileceğini bildirdi. 
     Milli Eğitim Bakanı Çelik, Kızılay tarafından öğrencilere verilecek burslarla ilgili Kızılay Genel Başkanlığı'nda düzenlenen protokol imza törenine katıldı. 
     Törende konuşan Çelik, Milli Eğitim'in yalnızca Milli Eğitim Bakanlığı'na bırakılmayacak kadar geniş, komplike bir alan olduğunu belirterek, Kızılay'ın yapılan işbirliği ile Türk milli eğitimini çok daha ileri götürme çabalarında yanlarında olacağını ve sıkıntıların daha kolay aşılacağını ifade etti. 
     Bakan Çelik, devlet parasız yatılı okullarında eğitim gördüğünü, böyle bir imkan olmasa okuyamayacağını belirterek, devletin bu konuda büyük fedakarlık yaptığını, şu anda Türkiye'de 564 yatılı ilköğretim okulu, 884 orta öğrenim pansiyonu bulunduğunu bildirdi. 
     İmzalanan protokolle 10 öğrenciye sağlanacak Kızılay bursuyla birlikte ilk ve orta öğrenimde burs alan öğrenci sayısının 128 bin 884'e çıkacağını söyleyen Çelik, öğrencilere verilen burs miktarlarının 1 Ocak 2005'ten itibaren yüzde 70 oranında artırılacağını kaydetti. Çelik, göreve geldiğinde 13 milyon 700 bin lira olan bursların, böylelikle 43 milyon 150 bin liraya çıkarılacağını ifade etti. 
     Çelik, Türk Milli Eğitimi'nin gelişmesi için Kızılay ve Milli Eğitim'in karşılıklı birbirlerinin imkanlarından yararlanacaklarını ifade ederek, kan vermenin bir vatandaşlık görevi olduğunun özellikle okullarda yaygınlaştırılması gerektiğini vurguladı. 
     Türkiye'nin, yeterli insan kaynağının, enerjisinin olduğunu, ancak kurumlar arası işbirliği ve koordinasyon eksikliği nedeniyle sıkıntılar yaşandığını anlatan Çelik, kurumlar arası güçleri birleştirerek, bugünkü konumdan çok daha iyi durumda olunacağını ifade etti. 
     Bakan Çelik, geçmiş yıllarda verilen bursların, gönderilen listelere göre dağıtıldığını, şu anda ise öğrencilerin ailelerinin gelir durumlarına göre listelerin oluşturulduğunu kaydetti. 
     ''Artık Türkiye'de hamili kart yakınımdır dönemini tarihe karıştırmamız lazım'' diyen Çelik, öğretmen atama, nakil ve tayinlerinin de objektif kriterlere göre yapıldığını ifade etti. 
     Kızılay Genel Başkanı Talat Yılmaz da Kızılay'ın görev alanlarının savaş veya afetle sınırlı olmadığını, eğitimden sağlığa, kan hizmetlerinden toplumsal refaha kadar bir dizi çalışma alanına sahip olduğunu söyledi. 
     Göreve geldiklerinde, Kızılay tarafından öğrencilere verilen bursların bir önceki yönetim tarafından kesildiğini öğrendiklerini, yaptıkları çalışma sonucunda burs kriterlerinde ve bursların dağıtımında objektif kriterlere uyulmadığını belirlediklerini kaydetti. 
     Bursları, gerçek sahiplerine vermenin en iyi yolunun burs alacak öğrencilerin Milli Eğitim Bakanlığı'nca seçilmesi olduğuna karar verdiklerini belirten Yılmaz, imzalanan protokolle Kızılay Derneği olarak 10 bin öğrenciye burs vereceklerini bildirdi. 
     Öğrenci başına belirlenen burs miktarının 43 milyon lira olduğunu söyleyen Yılmaz, bursların 8 ay değil, 12 ay vereceklerini, bursların Kızılay'a maliyetinin yaklaşık 5 trilyon lirayı bulacağını anlattı. 
     Okulunda başarılı olan ve ailesinin yıllık geliri 2.5 milyar liranın altında olan öğrencilere bursların verileceğini ifade eden Yılmaz, bazı Kızılay şubelerinin vereceği burslarla birlikte burs alan öğrenci sayısının 12 bine ulaşabileceğini dile getirdi. 
     Konuşmaların ardından, Bakan Çelik ile Talat Yılmaz, ''Türkiye Kızılay Derneği Genel Başkanlığı ile Milli Eğitim Bakanlığı arasında Bursluluk Hizmetleri İşbirliği Protokolü''nü imzaladı. 
     
</TEXT>
</DOC>
