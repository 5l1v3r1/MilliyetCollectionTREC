<DOC>
<DOCNO> 266146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun03.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK 'derin bir yalnızlık' içinde 
</HEADLINE>
<TEXT>


Avrupa kanadı da muhalefete başlayan örgütün sitesinde, "Başta Türk devleti olmak üzere, başka devletleri de güldüren çocukça şeyler oluyor PKK'da" görüşü yer aldı 

İHSAN DÖRTKARDEŞ DHA 

Osman Öcalan'ın PKK KONGRA-GEL'den ayrılarak yeni bir örgüt kurmasının ardından, örgütün Avrupa kanadı da sesini yükseltmeye başladı. Muhalifler, 30 yıllık mücadelede bir yere gelemeyen örgütten ayrılanların da, kalanların da derin bir yalnızlık içinde olduğunu vurguladı. 
Avrupa kanadı, örgütünün 1 Haziran'dan itibaren Türkiye'de yeniden eylemlere başlamasına karşı çıkarken, Yaşar Kaya'nın imtiyaz sahibi olduğu "Kurdistan - post" adlı internet sitesi, aşkı için idamı göze aldığını da söyleyen Osman Öcalan'ın açıklamasını şöyle değerlendirdi 
"Söylediklerinin 10'da birinin haklı olması durumunda bile, yazı, Kürt siyasetçilerinin nasıl bir çıkmaz ve ikilem içinde olduklarının açık kanıtıdır. Tartışmalar ortaya çıktığında, PKK'nın 30 yıllık üst düzey yöneticilerinin nasıl görevsiz ve güç durumda kaldıklarını hep birlikte yaşayarak gördük." 

Sevmek yasak olur mu 
"Sorun aslında bilinen ve söylenenden daha derin. Bu koşullarda güvenli bir şekilde siyaset yapmanın olanağı kalmamış gibi. Bugün Osman Öcalan , Botan Nizamettin Taş ve Ebubekir'in Halil Ataç yaşadıklarının benzerini yarın Cemil Bayık veya Murat Karayılan'ın yaşayamayacağının garantisi bulunmuyor. Dinler dahil, çağ açmış hangi felsefede sevmek yasak Sevmenin ve sevilmenin yasak olduğu bir fikrin geleceği olur mu Kim soktu bunları Kürt özgürlük mücadelesinin hukukuna Kürt toplumu Ahmet, Mehmet, Veli hukukunu aşmak zorundadır artık." 
Türkiye'deki Kürtlerin, geleceği olmayan kısır bir çekişmeye kurban edildiği kaydedilen yazıda, "Başta Türk devleti olmak üzere, başka devletleri de güldüren çocukça şeyler oluyor Kürt hareketinde. 30 yıllık mücadelede bir yere gelememiş ve kendi içini kemirmekten bitkin düşmüş insanların toplam hüznüdür bu " denildi. 


</TEXT>
</DOC>
