<DOC>
<DOCNO> 299533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy28.html </URL>
<DATE> 2004/12/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Akdağ "Kuduz antiserumu konusunda eksiklik yerel kusur" 
</HEADLINE>
<TEXT>

     Sağlık Bakanı Recep Akdağ, Türkiye'de kuduz antiserumu açısından bir eksiklik bulunmadığını bildirdi. 
     Bakan Akdağ, Arnavutluk Sağlık Bakanı Leonard Solis'in davetlisi olarak resmi bir ziyaret için bu ülkeye gitti. 
     Akdağ, THY'ye ait uçakla Tiran'a hareketinden önce İstanbul Atatürk Havalimanı VIP Salonu'nda, bakanlığının çalışmalarıyla ilgili basın toplantısı düzenledi. 
     ''Hükümet etmeye başladıkları ilk günden itibaren sağlık konusunu insan odaklı bir yaklaşımla ele aldıklarını'' vurgulayan Akdağ, şunları söyledi 
     ''Bir taraftan acil meselelere neşter atarken, diğer taraftan da insan odaklı mantığımızla Türkiye'deki sağlık sistemini yeniden rehabilite etme yolunda çalışmalara başladık. 
     Hükümet olarak, 'Sağlıkta Dönüşüm Programı' ismini verdiğimiz kapsamlı bir dönüşüm programı başlattık. Bu iki yıl içerisinde bu programın çerçevesini geliştirdik, hem de derhal çözülmesi gereken meseleler konusunda oldukça mesafe aldık. 'Türkiye'de sağlık sorunları ne zaman biter ' diye sorarsanız, hakikaten bunun için kesin bir tarih vermek yanlış olur. Çünkü bu o kadar dinamik bir süreç ki, biz iyileştirmeler yaptıkça yenilerini yapmamız gerekecek.'' İki yıl öncesi basında her gün yer alan rehin kalma olaylarının artık Türkiye'de yaşanmadığına dikkat çeken Bakan Akdağ, istisnai olarak yaşanan bu türden olayların üzerine ciddiyetle gittiklerini anlattı. 
     Recep Akdağ, bakanlığının gerçekleştirdiği önemli faaliyetlerden birisinin de Türkiye genelinde sağlık envanteri çalışması olduğunu belirterek, ''Göreve geldiğimizde 1152 tane programlanmış sağlık yatırımı vardı. Bunların önemli bir bölümünün, yanlış yerlerde programlanmış olduğunu tespit ettik. Şu anda elimizde 300 civarında, yatırım programında sağlık kuruluşu var'' diye konuştu. 
     Eleman temininde güçlük çekilen yerlere daha yüksek ücretlerle sözleşmeli personel gönderdiklerini ifade eden Sağlık Bakanı Akdağ, konuşmasına şöyle devam etti 
     ''Bu şekilde 13 bin civarında personelimizi özellikle Doğu ve Güneydoğu başta olmak üzere istihdam etmiş olduk. Sağlık Bakanlığımızda bütün atamalar, tamamen şeffaf, adil bir sistem içerisinde yapılıyor. Torpille bir yerden başka bir yere gitmek artık mümkün değildir. 
     Sağlık kuruluşlarımızda performansa dayalı ödeme sistemine geçtik. Bu tarz bir ödeme sistemiyle hastanelerimiz ciddi bir verimlilik artışına kavuştu. Bu şekilde muayenehanesi olmayan, kamu dışında çalışmayan hekimlerimize çok yüksek katkı payları ödediğimiz için, muayenehaneler kapanmaya başladı. Türkiye genelinde gönüllü olarak muayenehane kapatan hekim sayısının kısa sürede 1500'e yaklaşmış olması, yaptıklarımızın doğruluğunu ve hekimlerimiz tarafından da benimsendiğini göstermektedir. Türkiye'de sağlıklı bir hizmet almanın yolunun muayenehanelerden geçtiği dönem kapanmaktadır.'' Akdağ, son 2 yıl içerisinde sağlık ocaklarında hasta muayene edilen oda sayısının 6 binden 12 bine, hastanelerde de 5 binden 10 bine çıkarıldığını anlatarak, ''Artık vatandaşımız hastane, sağlık ocağı kapısına gittiğinde hizmeti daha kolay almaktadır. Hastanelerimizde SSK'lı hastaları da kabul ettiğimiz halde yoğunluğumuz artmamış, eskisine nazaran daha da azalmıştır. Bu yıl 33 milyona yakın SSK'lı hasta kabulü yapmışız'' dedi. 
     Hastanelerde ''Hasta Hakları'' birimlerini kurmaya başladıklarını ifade eden Recep Akdağ, 2004 yılı içerisinde 81 ilde 131 bakanlık hastanesinde bu birimin kurulduğunu söyledi. 
     İlk 'pilot il' olarak Düzce'de başlayacak olan ''Aile Hekimliği'' uygulamasını 2006 yılı sonuna kadar tüm Türkiye'de yaygınlaştıracaklarını belirten Akdağ, ''Böylece her vatandaşın bir hekimi olacak ve kendi hekimini seçebilecek. Aile hekimleri vatandaşların ücret ödemeksizin başvurabilecekleri ilk basamağı oluşturacak'' diye konuştu. 
     Bakan Akdağ, ''Anne sütü'' uygulamasıyla çok önemli mesafe aldıklarını da kaydederek, ''Demir Gibi Bir Türkiye'' kampanyasıyla ülkedeki bebeklere ücretsiz olarak demir damlası dağıtıldığını bildirdi. 
     2005 yılından itibaren D vitamini damlası dağıtılacağını anlatan Akdağ, ayrıca yeni doğan bebeklerde eksikliği halinde zeka geriliğine sebep olan troid bezi taramalarına başlanacağını belirtti. 
     Akdağ, İlaç Fiyat Kararnamesi ile yılda 900 trilyon lira tutarında ilaçta tasarruf sağlanmasının öngörüldüğünü dile getirdi. 
     ''112 Acil Yardım'' istasyonlarının sayısını bütün Türkiye'de 2 katına çıkardıklarını vurgulayan Akdağ, ambulans hizmetlerinin aksamasıyla ilgili yaşanan sorunların ise giderek azaldığına dikkat çekti. 
     Bakan Akdağ, Burdur'da bir kamyonun ambulansa çarpması sonucu 2'si sağlık görevlisi 3 kişinin hayatını kaybettiğini de hatırlatarak, ''ölenlere Allah'tan rahmet, yakınlarına başsağlığı'' diledi. 
     ''Ambulanslarla ilgili kültürümüzü bütün ülke olarak değiştirmek zorunda olduğumuzu'' vurgulayan Akdağ, ''Bir ambulans sesini çok uzaktan duysak bile bunun önceliğinin olduğunu bilmeliyiz'' dedi. 
     Sağlık Bakanı Akdağ, Arnavutluk ziyaretine ilişkin de, bu ülkeyle her alanda ilişkilerin ve işbirliğinin geliştirilmesine büyük önem verdiklerini söyledi. 
     İki ülke arasında sağlık alanında gerçekleştirilen çalışmaların 1999 tarihli ''Sağlık İşbirliği Anlaşması'' çerçevesinde yürütüldüğünü anlatan Recep Akdağ, bu kapsamda her yıl Arnavutluk'ta tedavisi mümkün olmayan 100 hastanın Ankara ve İstanbul'daki bakanlık hastanelerinde tedavi gördüğünü bildirdi. 
     Türkiye tarafından Arnavut hastalara yerinde hizmet verilmesini sağlamak üzere Elbasan ve İşkodra'da 2 diyaliz merkezi yapıldığını belirten Akdağ, bu merkezlerde görev yapan personelin de Türkiye'de eğitildiğini kaydetti. 
     Arnavutluk'ta bulunacağı süre içinde Sağlık Bakanı Solis ile sağlık alanında ikili işbirliği konularını görüşeceğini ifade eden Akdağ, ayrıca uluslararası sağlık konularında görüş alışverişinde bulunacaklarını söyledi. 
     Bakan Akdağ, Arnavutluk Başbakanı Fatos Nano'yu da ziyaret edeceğini sözlerine ekledi. 
     Daha sonra basın mensuplarının sorularını yanıtlayan Sağlık Bakanı Recep Akdağ, ''ülke genelinde kuduz antiserumu eksikliği yaşandığı'' iddiasını içeren haberlerle ilgili bir soru üzerine şöyle konuştu 
     ''Kuduz olan kimse yok. Sadece Van'da tedavi gören yavrumuz, başından ısırık aldığı için onun durumu daha riskli. Kuduz olduğu anlaşılan bir vahşi kurt tarafından ısırılmış hastalarımız var. Bunların hepsinin kuduz aşıları zamanında yapılmıştır. Bölgede kuduz antiserumu ile ilgili bir eksiklik bizlere bildirilir bildirilmez, bakanlığımızdan bir müsteşar yardımcısını görevlendirdik. Antiserumlar şu an bölgeye ulaşmış durumda. Bilim adamlarıyla görüştüğümüzde, ilk bir hafta içinde yapılmış bir antiserumun tedavi açısından uygun bir yaklaşım olduğu ifade edildi. Bu hastalarımızın tedavileri açısından aksayan bir durumu yok. Şu anda kuduz antiserumu açısından bir eksiklik yok. Lojistik bir eksiklik varsa, yerel kusurlardan kaynaklanmıştır. Bunu da en kısa zamanda çözeriz.'' Bakan Akdağ, ''Bir yıl içerisinde 24 ecza deposundan 1 trilyon liralık kanser ilacı çalındığı ve bunların daha sonra simsarlar tarafından hastalara satılarak kurumlara fatura edildiği'' yolundaki soruya ise şu karşılığı verdi 
     ''Devletin hırsızlar tarafından soyulmaması için elimizden geleni yapacağız. Bu kabil meseleler zaman zaman oluyor. Sorumluları yakalandığı ölçüde hem idari cezalar veriliyor hem de adalete teslim ediliyor. Buna benzer meseleleri her zaman takip ediyoruz. Bütün bu meseleler, kamu sağlık sigortacılığının gelişmişliğiyle ilgilidir. Sistem ne kadar gelişirse, bu tür yolsuzluklar azalır.'' 
     
</TEXT>
</DOC>
