<DOC>
<DOCNO> 278726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo27.html </URL>
<DATE> 2004/10/09/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Kadıköy'de bayram havası... 
</HEADLINE>
<TEXT>

     2006 Dünya Kupası Elemelerinde 2. Grup'taki Türkiye ile Kazakistan arasında yapılan maçta, Kadıköy'de ''Milli Bayram'' coşkusu yaşanıyor. 
     Fenerbahçe Şükrü Saracoğlu Stadı tarihi günlerinden birini yaşarken, tribünleri dolduran taraftarlar, ellerindeki Türk bayraklarıyla stadı bayram yerine çevirdi. 
     Futbol Federasyonu'nun bilet fiyatlarını düşük tutması nedeniyle karşılaşmaya büyük ilgi gösteren taraftarlar, stadı tamamen doldurdu. 
     Maçtan 2 saat önce ellerindeki bayrakları sallayarak tezahüratlara başlayan taraftarlar, tribünlerde güzel görüntüler oluşturdular. 
     Karşılaşma öncesinde ısınmak için sahaya çıkan oyunculara büyük sevgi gösterisinde bulunan taraftarlar, toplu olarak tribünlere çağırarak milli takımı alkışladılar. 
     Bu arada, karşılaşmayı yaklaşık 100 Kazakistan taraftarı da kendilerine ayrılan tribünden izledi. Maraton tribünde Türk seyircilerin içinde de Kazak seyircilerin olduğu gözlendi. 
     
     PROTOKOL TRİBÜNÜNDE İZDİHAM 
     Türkiye-Kazakistan maçında protokol tribününde de yoğun ilgi nedeniyle karışıklık yaşandı. 
     Karşılaşmayı Devlet Bakanı ve Başbakan Yardımcısı Mehmet Ali Şahin'in yanı sıra Gençlik ve Spor Genel Müdürü Mehmet Atalay, Futbol Federasyonu Başkanı Levent Bıçakcı ve eşi, bazı kulüp başkanları ve bazı sanatçılar da izledi. 
     Fenerbahçe Kulübü Başkanı Aziz Yıldırım, protokol tribününde ev sahipliği yaptı. 
     
     HÜSEYİN İLK 11'DE 
     Milli Takımlar Teknik Direktörü Ersun Yanal, Kazakistan karşısında forvette Necati-Fatih ikilisine yer verdi. 
     Yanal, Hüseyin'e de ilk 11'de görev verirken, Trabzonsporlu futbolcu 3. kez milli formayı giydi. 
     Kazakistan maçında Volkan, Bülent, Emre, Hasan, İbrahim Üzülmez, Tuncay ve Hamit ise yedekler arasında yer aldı. 
     Aday kadrodaki futbolculardan cezalı olan Okan ile sakat olan İbrahim Toraman kadroya alınmazken, Halil, Kürşat ve Ömer de 18 kişilik maç kadrosunda yer bulamadı. 
     
     KADRODAKİ 7 FENERLİDEN 5'İ İLK 11'DE 
     Ersun Yanal, aday kadroda yer alan 7 Fenerbahçeli futbolcudan 5'ine Kazakistan maçında ilk 11'de yer verdi. 
     Kaleci Rüştü, savunmada Ümit, Servet ve Deniz, orta sahada da Serkan karşılaşmada ilk 11'de sahaya çıktı. Volkan ve Tuncay ise yedek soyundu. 
     
     40 BİN BAYRAK DAĞITILDI 
     Futbol Federasyonu, Kazakistan maçı için bir dizi etkinlik düzenledi. 
     Karşılaşmayı izlemek için stada gelen taraftarlara 40 bin Türk bayrağı dağıtılırken, 30 milyon liradan satılan maraton tribün alt bölümünden bilet alanlara birer adet milli takım forması hediye edildi. 
     
     FENERBAHÇE'DEN DEV BAYRAK 
     Fenerbahçe Kulübü de kendi statlarında yapılan milli maç için dev boyutlarda Türk bayrağı hazırladı. 
     Maç öncesi, 138 metreye 26 metrelik dev bayrak, maraton tribününde açılırken, taraftarın coşkusu arttı. 
     Ayrıca lise tarafındaki açık tribünde üzerinde 12 numara yazan büyük boyutlarda bir milli forma da maç öncesi açıldı. 
     
     ''VİZYONDAKİ YENİ SİLAH NECATİ'' 
     Türkiye-Kazakistan maçı için Futbol Federasyonu tarafından hazırlanan maç günü çıkardığı dergide milli futbolculardan Bülent ve Necati ile yapılan röportaj yer aldı. 
     Necati ile yapılan röportajda milli futbolcu için ''Vizyondaki yeni silah Necati'' diye bahsedildi. 
     
     MAÇ ÖNCESİ KONSER 
     Karşılaşma öncesinde Fenerbahçe Şükrü Saracoğlu Stadı'nda 3 şarkıcı minik bir konser verdi. 
     Maçtan 1.5 saat önce sahaya çıkan Emrah, elinde Türk bayrağıyla tribünleri dolaşarak şarkılarıyla taraftarları coşturdu. Emrah'tan sonra Mirkelam ve Bayhan da şarkılarıyla taraftarların coşkusunu artırdı. 
     
     MEDYA DA YOĞUN İLGİ GÖSTERDİ 
     Türkiye-Kazakistan maçında çok sayıda gazeteci de görev yaptı. 
     Milli maç için Türkiye Spor Yazarları Derneği'ne TSYD toplam 266 medya mensubu akreditasyon yaptırdı. 
     Maçta 28'i Kazak, 3'ü Danimarkalı olmak üzere toplam 31 yabancı basın mensubu görev yaptı. 
     
     BİLETLER KARABORSADA 
     Futbol Federasyonu'nun ucuz tuttuğu Türkiye-Kazakistan maçının biletleri karaborsaya düştü. 
     Taraftarların yoğun ilgi gösterdiği maçta, karaborsacılar maçtan önce biletleri yüksek fiyatlardan sattı. 
     
</TEXT>
</DOC>
