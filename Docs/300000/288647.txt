<DOC>
<DOCNO> 288647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/guncel/agun.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu aracı gören haber versin 
</HEADLINE>
<TEXT>


Newsweek'in Irak'taki muhabirleri için aldığı zırhlı Mercedes, İstanbul'da çalındı. Polis, "Araç terör eyleminde kullanılabilir" endişesiyle alarma geçti 

Pınar Aktaş 

ABD'nin önde gelen haber dergilerinden Newsweek'in "gazetecilerin güvenli ulaşımı için Bağdat bürosunda kullanılmak üzere" satın aldığı bildirilen, içinde silah kullanımı için özel bölmeleri bulunan zırhlı Mercedes, İstanbul'da çalındı. Ersin Yegane adlı Türk şoförün Mecidiyeköy'deki evinin önünden otomobilin çalınması üzerine ABD Başkonsolosluğu da devreye girdi. Newsweek de Türk otoriteleri, "Araç terörist saldırılarda kullanılabilir" diye uyardı. İstanbul polisi, koyu gri renkteki zırhlı Mercedes'in peşine düştü. 

Araba yerinde yok 
Newsweek Magazine yetkililerine göre dergi, her gün onlarca insanın öldüğü Bağdat'taki çalışanları için Almanya'dan 1991 model Mercedes 420 SE bir araç satın aldı. Yenilenmesinin ardından Almanya Bonn'dan Newsweek Magazine çalışanı Mark Dean yönetiminde yola çıkan otomobil sırasıyla, Avusturya, Romanya, Bulgaristan'dan geçtikten sonra 5 Kasım'da Kapıkule'den giriş yaptı. Dean, Türkiye'ye girdikten sonra, daha önce kendilerini Habur Sınır Kapısı'na kadar götürmek için anlaştıkları Yegane ile buluştu. Cizre'ye giden Dean ve Yegane, otomobilin Irak sınırı geçişinde sorun çıkınca İstanbul'a geri döndü. Dean uçakla, Yegane da otomobille İstanbul'a geldi. 
Yegane, 11 Kasım'da saat 01.00'de İstanbul'a gelerek, güvenli bir otoparka bırakması gereken otomobili Mecidiyeköy Zincirlidere Sokak'taki evinin önüne park etti. Ancak sabah saat 06.30'da babasının "Araba yerinde yok" demesiyle uyanan Yegane, hemen polise haber verdi. 
Çalınan Mercedes'le ilgili hem Newsweek, hem de ABD Başkonsolosluğu devreye girdi. Newsweek Magazine'in İstanbul Büro Şefi Owen Matthews, önceki gün İstanbul Valisi Muammer Güler, Emniyet Müdürü Celalettin Cerrah ve Şişli Emniyet Müdürü Cahit Gök'e konuyla ilgili bilgileri aktardı. Newsweek, Mercedes'i getirene 5 bin dolar ödül vereceğini de açıkladı. 

Terör korkusu 
Newsweek, 12 Kasım'da "acil" olarak yayımladığı basın bülteninde, Newsweek Magazine'in zırhlı otomobilinin İstanbul'da çalındığını ve teröristler tarafından suikast aracı olarak kullanılmasından şüphelenildiğini bildirdi. 
Newsweek Magazine'in Bağdat Büro Şefi Rod Nordlan, "Konvansiyonel silahlar, yüksek zırhlı bu otomobil karşısında etkisiz kalır. Teröristlerin kasten, spesifik bir terörist saldırı için bu otomobili çalmış olmalarından endişe duyuyorum. Newsweek, Türk otoritelerini bu konuda uyardı" dedi. 

Füzeye bile dayanır 

ALMANYA'da daha önce anti terörizm için kullanılan polis aracı, Bağdat'taki Newsweek çalışanları için yenilendi. Mercedes Benz tarafından yüksek derecede zırhlanan otomobil, Kalaşnikov ve füzelere bile dayanıklı hale getirildi. Kapısının iç bölümünde, MP5 otomatik silah taşımak için özel bölmeleri bulunuyor. Saldırı anında, içerden dışarı atış yaparak karşılık verme imk nı bulunuyor. 

'Evin önü güvensiz değil ki ' 

KAMERAMANLIK ve asistanlık yapan, zaman zaman BBC'nin ulaşımını sağlayan Ersin Yegane, otomobilin çalınmasıyla ilgili şunları söyledi "Otomobili güvenli bir otoparka koymam söylendi. Ama bir şey olacaksa önüne geçilemiyor. O otomobille 4 günde 4000 kilometreden fazla yol yaptım. İnanılmaz yorgundum. 'Sabah otoparka çekerim' diye düşünerek evimin önüne koydum. Evin önü de çok güvensiz değil." 


</TEXT>
</DOC>
