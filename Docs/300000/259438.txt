<DOC>
<DOCNO> 259438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/dunya/axdun01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mecbur olmadıkça savaşmam' 
</HEADLINE>
<TEXT>


Başkan olursa, gerektiğinde askeri kuvvet kullanacağı ve Irak'ta görevi yarıda bırakmayacağı mesajını veren Demokrat aday Kerry, buna karşın savaşı, 'ilk tercih değil, son seçenek' olarak gördüğünü söyledi 

YASEMİN ÇONGAR Washington 


Demokrat başkan adayı Senatör John Kerry, kasımdaki seçimleri kazanması halinde, terörle mücadelede yumuşamayacağını, gerektiğinde askeri kuvvet kullanmaktan çekinmeyeceğini, ancak Amerikan gençlerini savaşa gönderirken diğer bütün seçenekleri tüketmiş olma ilkesine de bağlı kalacağını söyledi. 
Seçim kurultayının kapanışındaki konuşmasına, asker selamı ve "Göreve hazırım" sözleriyle başlayan Kerry, verdiği mesajlarla, askeri kuvvet kullanımı, dinsel değerlere bağlılık ve yurtseverlik gibi ABD'de geleneksel olarak Cumhuriyetçi Parti'nin "daha güçlü" sayıldığı konuları, kampanyasının merkezine oturtacağını gösterdi. 
Bir saate yaklaşan, coşkulu tezahüratla karşılanan ve "hitabet yeteneği ve ikna gücü bakımından genelde çok başarılı" bulunan konuşmasında tam 17 kez "kuvvetli" olmaktan söz eden Kerry, ABD'nin dünyadaki itibarını yeniden kurma vaadini yineledi. 

Vietnamlı tanıtım filmi 
Kerry, 35 yıl önce Vietnam'da nehir botu kaptanıyken gösterdiği kahramanlık üzerinde yoğunlaşan, Steven Spielberg yapımı bir belgesel ile o günlerdeki silah arkadaşlıklarının ve iki kızının kendisini tanıtan konuşmalarının ardından kurultay delegelerine seslendi. 
Irak konusunda ayrıntıya girmeksizin, "askeri ve ekonomik yükü müttefiklerle paylaşarak, görevi tamamlama" vaadinde bulunan Kerry, "Ben cephede M - 16 taşımanın ne demek olduğunu biliyorum. Bu savaşı, savaşta öğrendiğim derslerle sürdüreceğim" dedi ve Amerikan askerlerine hitaben, "Sizden hiçbir zaman, barışın nasıl sağlanacağına ilişkin bir plan olmaksızın savaşa gitmeniz istenmeyecek" vaadinde bulundu. 
ABD'nin Ortadoğu petrollerine olan bağımlılıktan kurtarılması gerektiğini vurgulayan Kerry, yeni enerji kaynaklarının devreye sokulacağı sözünü verirken, "Ben, Suudi Kraliyet ailesi yerine, kendi zek sı ve buluşlarına dayanan bir Amerika istiyorum" dedi. 


</TEXT>
</DOC>
