<DOC>
<DOCNO> 254607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy13.html </URL>
<DATE> 2004/07/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Esra Erdoğan ile Berat Albayrak'ın nikahı kıyıldı... 
</HEADLINE>
<TEXT>

     Başbakan Recep Tayyip Erdoğan'ın kızı Esra Erdoğan ile Berat Albayrak'ın nikah töreni Lütfi Kırdar Kongre ve Sergi Sarayı'nda yaklaşık 7 bin davetlinin katılımıyla yapıldı. 
     İstanbul Büyükşehir Belediye Başkanı Kadir Topbaş tarafından kıyılan nikaha, Yunanistan Başbakanı Kostas Karamanlis ve eşi Natassa, Ürdün Kralı Abdullah, Pakistan Devlet Başkanı Pervez Müşerref ve eşi Begüm Sehba, Romanya Başbakanı Adrian Nastase ve eşi de özel davetli olarak katıldı. Erdoğan'ın nikah sonrası yabancı konuklarına Dolmabahçe Sarayı'nda yemek vereceği öğrenildi. 
     Nikah salonuna beyaz rengin hakim olduğu bir dekorasyon hazırlandı. Gelin ve damat yaklaşık 50 metrelik podyumda, kendileri için özel olarak bestelenen "Vuslat" adlı parça eşliğinde nikah masasına yürüdüler. 

     
</TEXT>
</DOC>
