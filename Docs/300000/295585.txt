<DOC>
<DOCNO> 295585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy22.html </URL>
<DATE> 2004/12/07/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Çankaya Köşkü'nden açıklama... 
</HEADLINE>
<TEXT>

     Çankaya Köşkü'ndeki AB konulu toplantıdan sonra yapılan açıklamada, ''Avrupa Birliği üyesi ülkelerin, Türkiye'nin Birliğe üyeliğini hedefleyen görüşmelerin 2005 yılında gecikmeksizin açılmasına yönelik herhangi bir koşul içermeyen bir karara varmaları, Türk Ulusu'nun haklı beklentisini oluşturmaktadır'' denildi. 
     Cumhurbaşkanlığı Basın Merkezi'nden yapılan açıklamada, Cumhurbaşkanı Ahmet Necdet Sezer'in başkanlığında yapılan toplantıda, Türkiye ile üyelik görüşmelerinin başlamasına ilişkin kararın alınacağı 17 Aralık 2004 tarihli AB Devlet ve Hükümet Başkanları Doruğu'na yönelik hazırlıkların gözden geçirildiği ifade edildi. 
     Türkiye'nin Aralık 1999 Helsinki Doruğu'nda adaylığının tescil edilmesinden bu yana geçen süre içinde görüşmeler için gerekli koşul olan Kopenhag siyasal ölçütlerinin karşılanmasına yönelik önemli ve kapsamlı adımları kararlı biçimde attığı ifade edilen açıklamada, şöyle devam edildi 
     ''Siyasal reform sürecinde eriştiğimiz düzeyin yeterliliği AB Komisyonu'nca 6 Ekim 2004'te açıklanan raporda doğrulanmış ve Türkiye ile üyelik görüşmelerine başlanılması önerilmiştir. 
     Böylece Aralık 2002 Kopenhag Doruğu'nda Komisyonun rapor ve önerisi temelinde, Türkiye'nin siyasal ölçütleri karşıladığına karar verilmesi durumunda, üyelik görüşmelerinin geçilmeksizin açılacağı yönünde alınan kararın yaşama geçirilmesinin önünde bir engel kalmamıştır. 
     AB üyesi ülkelerin, Türkiye'nin Birliğe üyeliğini hedefleyen görüşmelerin 2005 yılında gecikmeksizin açılmasına yönelik herhangi bir koşul içermeyen bir karara varmaları, Türk Ulusu'nun haklı beklentisini oluşturmaktadır. 
     Alınacak karar kadar, Türkiye'nin AB üyelik sürecinin sürdürülebilirliği de büyük önem taşımaktadır. 
     1999 Helsinki Doruğu'ndan bu yana AB tarafından doğrulanan üyelik perspektifimizin herhangi bir kuşkuya neden olmayacak biçimde 17 Aralık Doruğu'nda açıklıkla korunması, AB'nin Türkiye'ye yönelik yükümlülüklerinin de bir gereği olmaktadır. 
     AB üyelik sürecinde bugüne kadar yapıcı ve iyi niyetli çaba harcayan Türkiye, 17 Aralık Doruğu'nda AB üyesi ülkelerin yararlı sonuçlar doğuracak kararları alacağına inanmaktadır.'' 
     
</TEXT>
</DOC>
