<DOC>
<DOCNO> 293457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy30.html </URL>
<DATE> 2004/11/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arsa Ofisi kapatılıyor... 
</HEADLINE>
<TEXT>

     Arsa Ofisi Genel Müdürlüğü'nün kapatılarak görev ve yetkilerinin Toplu Konut İdaresi'ne TOKİ devrini öngören yasa tasarısı, TBMM Bayındırlık Komisyonu'nda kabul edildi. 
     Tasarı'ya göre, Arsa Ofisi Genel Müdürlüğü kaldırılacak, görev ve yetkileri TOKİ'ye devredilecek. Mevzuatta, Arsa Ofisi'ne yapılan atıflar TOKİ Başkanlığı'na yapılmış sayılacak. 
     Kaldırılan Arsa Ofisi Genel Müdürlüğü'nün hak ve yükümlülükleri ile döner sermayesi, araç, gereç, her türlü taşınır ve taşınmazları ve bunlara ait ödenekler ile personele ilişkin ödenekler TOKİ'ye devredilecek. 
     
     ARSA OFİSİ PERSONELİ NE OLACAK 
     Arsa Ofisi'ne ait kadrolar iptal edilecek. Arsa Ofisi kadrolarında bulunan personelin, Devlet Personel Başkanlığı'nca 3 ay içinde diğer kamu kurum ve kuruluşlarında durumlarına uygun kadrolara atanmalarında kullanılmak üzere 174 kadro ihdas edilecek. Bu kadrolar, gerekli sınıf, unvan ve derece değişikliği Bakanlar Kurulu'nca yapılmak üzere, kamu kurum ve kuruluşlarının merkez veya taşra teşkilatına verilecek. 
     Arsa Ofisi Genel Müdürlüğü personeli, atama işlemi yapılıncaya kadar TOKİ'de ihtiyaç duyulan işlerde görevlendirilecek. Söz konusu personel, atama işlemleri tamamlanıncaya kadar eski kadrolarına ait hakları almaya devam edecek. Bu personelin atandıkları görevde aldıkları aylık, ek gösterge, zam ve tazminatlar ile diğer mali hakları, eski görevlerindekinden az olduğu takdirde, aradaki fark, eşitsizlik ortadan kalkıncaya kadar tazminat olarak ödenecek. 
     Yapılacak tüm devir işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     Tasarı'nın ek maddeleri mevcut uygulamada Arsa Ofisi'ni ilgilendiren arsa üretim ve tahsis işlemlerini de yeniden düzenliyor. Buna göre, TOKİ Başkanlığı'nın talebi halinde Maliye Bakanı'nın teklifi ve Başbakan'ın onayı ile belirlenen arsa üretim alanlarında bulunan Hazine'ye ait arsa ve araziler ile Hazine adına tescil edilecek arsa ve arazilerin mülkiyeti TOKİ'ye bedelsiz olarak devredilecek. Kamu hizmetlerine ayrılan yerler ile Maliye Bakanlığı'nca değişik ihtiyaçlarla talep edilen taşınmazlar bedelsiz olarak Hazine'ye iade edilecek. 
     
     TOKİ'YE DOĞRUDAN YETKİ 
     Tasarı ile TOKİ'ye, köy mimarisinin geliştirilmesi, gecekondu alanlarının dönüşümü, tarihi doku ve yöresel mimarinin korunup yenilenmesine yönelik doğrudan uygulamalar yapma yetkisi de verildi. 
     Ayrıca, TOKİ tarafından yapılacak veya yaptırılacak yapılara, imar planlarında o amaca tahsis edilmiş olmak, plan ve mevzuata aykırı olmamak üzere mimari, statik, tesisat ve her türlü fenni mesuliyeti TOKİ tarafından üstlenilmesi ve mülkiyetinin de belgelenmesi kaydıyla başvuru tarihinden itibaren 15 gün içinde ruhsat verilmesi de tasarıyla hüküm altına alınıyor. 
     Tasarının görüşmeleri sırasında önergeyle, ''düzenlemelerin uygulanmasında ortaya çıkabilecek tereddütleri gidermeye Başbakan'ın yetkili kılınmasına'' ilişkin ibare metinden çıkarıldı. 
     
     BÜROKRATTAN BÜROKRATA TEPKİ 
     Tasarının görüşmeleri sırasında Başbakanlık Personel Başkanlığı'ndan gelen bürokrat Serap Aksu'nun Arsa Ofisi personelinin özlük haklarının tam olarak korunamadığına işaret ederek, ilgili hükümlerin aynen kabul edilmesi halinde Anayasa Mahkemesi'nden dönebileceği yolunda değerlendirme yapması TOKİ Genel Müdürü Erdoğan Bayraktar'ın tepkisine yol açtı. 
     Bir memurun bu tür değerlendirmeleri nasıl yaptığını anlamadığını, hayretle karşıladığını belirten Bayraktar, ''Hükümetimiz, personelinin durumunu en iyi şekilde düşünmüştür. Özlük haklarla ilgili mağduriyet söz konusu değildir. Genel müdür, genel müdür yardımcılıkları gibi unvanları nasıl koruyacaktık Eğer yeni bir genel müdürlük kuracaksak Arsa Ofisini niye kapatalım '' dedi. 
     Komisyon Başkanı Mustafa Demir de bir memurun ihtimaller üzerinde değerlendirme yapamayacağını, yorumda bulunamayacağını belirterek, konuya açıklık getirmek isteyen Serap Aksu'ya kendini savunma anlamında söz vermesinin söz konusu olmadığını söyledi. Serap Aksu da ''Elbette, ben komisyonda sadece görüş belirtmek üzere bulunuyorum. Bu benim sorumluluğum, takdir komisyonun'' demekle yetindi. 
     
</TEXT>
</DOC>
