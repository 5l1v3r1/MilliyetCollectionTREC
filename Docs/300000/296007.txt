<DOC>
<DOCNO> 296007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur36.html </URL>
<DATE> 2004/12/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Pamukova'daki tren faciası... Tutuklu makinist yine tahliye edilmedi 
</HEADLINE>
<TEXT>

     Sakarya'nın Pamukova İlçesi'nde meydana gelen, hızlandırılmış tren kazasıyla ilgili davada, tutuklu sanık makinist Fikret Karabulut'un tahliye talebi reddedildi. 
     Sakarya 2. Ağır Ceza Mahkemesi'nde görülen davanın üçüncü duruşmasında, makinist Fikret Karabulut ile tutuksuz sanıklar tren şefi Köksal Coşkun ile diğer makinist Recep Sönmez hazır bulundu. 
     Sanıkların avukatlarından İsmail Gürses, Pamukova Cumhuriyet Savcılığı ve Bağımsız Bilim Kurulu tarafından hazırlanan raporların sonuç kısmında, makinistlerin kusursuz olduğunun belirtildiğini savundu. 
     Kazanın toplumda infial oluşturduğunu, ancak makinistlerin değil TCDD'nin suçlandığını da ifade eden Gürses, şunları kaydetti 
     ''Sanıklarla ilgili hiçbir infial yok. Haberlerde TCDD'nin delilleri kararttığı belirtiliyor. Ayrıca bundan kısa süre sonra Tavşancıl'da meydana gelen tren kazasında makinist aynı eylemden yargılanmış, 29 gün sonra tahliye edilmiştir. Sanık Fikret Karabulut'un kusuru 8'de 3, Tavşancıl'daki trenin makinisti 8'de 4 kusurlu bulunmuştur. Burada bir eşitsizlik vardır. Karabulut, tutuksuz yargılanmalıdır.'' Gürses, Bağımsız Bilirkişi Heyeti'nin mahkemede dinlenmesini talep etti. Fikret Karabulut'un tahliye talebini ve Bağımsız Bilirkişi Heyeti'nin mahkemede dinlenmesi talebini reddeden mahkeme, kazada yaşamını yitirenlerin yakınlarıyla, zarar görenlerin çeşitli mahkemelere yaptığı başvuruların ulaşması, kazayla ilgili keşif zaptını düzenleyen, ancak imzalamayı unutan dönemin Pamukova Cumhuriyet Savcısı Mithat Kutanoğlu'nun eksiklerini tamamlaması için davayı 5 Ocak 2004 tarihine bıraktı. 
     Bayburt Cumhuriyet Savcılığı'na atanan Mithat Kutanoğlu'nun yıllık izinde olduğu, bu nedenle eksiklerin tamamlanamadığı belirtildi. 
     
     KAZAZEDE VE YAKINLARI 
     Bu arada, kaza sırasında trende yolcu olarak bulunan Ayla Çakıroğlu'nun, mahkemeye ulaştırılan yazılı ifadesinde, ''Tren çok hızlı gidiyordu. Keşke imkanım olsa da insem diye düşündüğüm sırada kaza meydana geldi'' dediği öğrenildi. 
     Duruşmaya, kazada yaşamını yitiren 19 yaşındaki üniversite öğrencisi İrem Candan'nın annesi Berrin ve babası Mehmet Alaattin Candan da katıldı. Berrin Candan, dava sonuçlanıncaya kadar duruşmaya katılacaklarını ve bu davanın peşini bırakmayacaklarını söyledi. Berrin Candan, ''Nasıl bu davanın peşini bırakabilirim ki. Kızımı kaybetmişim, şu an yok artık. Kızımı unutamıyorum'' diye konuştu. 
     
</TEXT>
</DOC>
