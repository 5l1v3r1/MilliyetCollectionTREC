<DOC>
<DOCNO> 288835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas06.html </URL>
<DATE> 2004/11/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sigara tiryakisi ebeveyn, çocuğunu da zehirliyor... 
</HEADLINE>
<TEXT>

     Her geçen gün insan sağlığını tehdit eden yeni bir zararı ortaya çıkan sigaranın dumanından en fazla çocukların etkilendiği bildirildi. 
     Doç. Dr. Şule Akçay, ''Çocuklarda sık ve tekrarlayıcı alt solunum yolu enfeksiyonları, bronşit atakları, orta kulak iltihapları, kalp-damar hastalıkları, var olan astımın kötüleşmesi pasif sigara dumanıyla gelişebilmektedir'' dedi. 
     Akçay, Başkent Üniversitesi'nin Kültür Yayını ''Bütün Dünya'' dergisinde yayınlanan makalesinde, sigara içilirken, tütünden ''Ana akım dumanı'' ve ''Yan akım dumanı'' olmak üzere iki farklı duman türü ortaya çıktığını bildirdi. 
     Sigara içen bir kişinin soluduğu ana akım dumanında 4 binden fazla zararlı madde bulunduğunu belirten Akçay, bu maddelerin yaklaşık 80 kadarının kanser yapıcı özellikte olduğunu kaydetti. Sigara dumanını yan akım dumanıyla içine çeken pasif içicilerin de başkalarının içtiği sigaradan etkilenerek solunum yollarına aynı yoğunlukta madde aldıklarını anlatan Akçay, ''Sigara içenlerin çevresindeki insanlara verdikleri sağlık zararlarının tahmin edilenden daha fazla olduğu bilimsel çalışmalarla ortaya konmaktadır'' dedi. 
     Sigara dumanıyla oluşan ''Ev içi hava kirliliği'' ile en fazla karşılaşanların, risklerden kendilerini ne şekilde koruyabileceklerini henüz öğrenmemiş olan çocuklar olduğunu belirten Akçay, şu noktalara dikkat çekti 
     ''Pasif sigara içiminin çocuk sağlığına olan zararlı etkisi, sigara birden fazla hastalığa yol açtığı için gözardı edilemez. Çocuklarda sık ve tekrarlayıcı alt solunum yolu enfeksiyonları, bronşit atakları, orta kulak iltihapları, kalp-damar hastalıkları, var olan astımın kötüleşmesi pasif sigara dumanıyla gelişebilmektedir.'' Bunun yanında, büyüme ve gelişme sürecinin de olumsuz etkilendiğini kaydeden Akçay, gebelik döneminde sigara içen bir annenin bebeğinin sağlık sorunlarıyla dünyaya gelebileceğini bildirdi. 
     Çocukların, anne ve babalarını model alarak davranış geliştirdiğine işaret eden Akçay, ''Sigara içerek çocuklarımıza verdiğimiz zararın bir diğer boyutu da bugünün pasif içicisi, yarının aktif içicisi sözüyle özetlenebilir. Öğüt vermek yetmez, sigara içmeyerek örnek olmak gereklidir.'' dedi. 
     
</TEXT>
</DOC>
