<DOC>
<DOCNO> 279590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/agun.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İki düşman aynı cezaevinde buluştu 
</HEADLINE>
<TEXT>


Sedat Peker, arasının açık olduğu Karagümrük Çetesi'nin lideri Nuri Ergin'in kardeşi Vedat Ergin'in kaldığı Kandıra F Tipi Cezaevi'ne gönderildi... 

LUBE AYAR İstanbul 

Gıyabi tutukluluğu önceki gün vicahiye çevrilerek Bayrampaşa Cezaevi'ne konulan Sedat Peker, kamuoyunda Karagümrük Çetesi elebaşısı olarak bilinen Nuri Ergin'in kardeşi Vedat Ergin'in bulunduğu Kandıra F Tipi Cezaevi'ne nakledildi. Aralarında husumet bulunan Peker ile Vedat Ergin, ikinci kez aynı cezaevinde buluşmuş oldu. 

B Blok'ta 
Sedat Peker ve Vedat Ergin, geçen yıl Tekirdağ F Tipi Cezaevi'nde aynı dönemde yatmıştı. Peker soruşturması kapsamında tutuklanan avukat Çağatay Özdemir'in de aynı cezaevine gönderildiği öğrenildi. Peker'le avukatının B Blok'taki 2 kişilik odada birlikte kalacakları belirtildi. Yine Bayrampaşa Cezaevi'ne konulan Peker'in ağabeyi Atilla Peker ile Hüseyin Nalbantoğlu'nun nakillerinin de Tekirdağ F Tipi Cezaevi'ne yapıldığı bildirildi. 
Vedat Ergin, duruşma çıkışında birçok kez Peker ve ailesine yönelik ağır küfürler edince tarafların arası iyice açılmıştı. Ergin, geçen yıl Tekirdağ Cezaevi'nin yönetimine bir dilekçe yazarak, Peker'le sohbet etmek istediğini belirtmiş ve bu amaçla bir voleybol maçına izin verilmesini istemişti. Ancak, Peker daveti kabul etmeyince maç oynanamamıştı. 

'Maça çağırabilir' 
Ergin kardeşlerin avukatı Hikmet Çarboğa, müvekkilinin Peker'le arasındaki anlaşmazlığın araya giren insanlar tarafından yaratıldığını belirterek, şunları söyledi "Vedat, Peker'i yine maça çağırabilir. Birbirlerine aracı koymadan, karşılıklı konuşarak sorunu aşabileceklerini düşünüyorum. Vedat da zaten bu amaçla, Peker'le her zaman konuşmaya hazırdır." 

'Operasyon hukuka uygun' 

İçişleri Bakanı Abdülkadir Aksu, Sedat Peker'in gözaltına alınıp bırakılması, sonra tekrar tutuklama kararı çıkarılarak yakalanması konusunda kimsenin kimseyi suçlamaması gerektiğini söyledi. Bütün operasyonların kanunlar çerçevesinde ve hukuka uygun olarak yapıldığını belirten Aksu, suç örgütleri ile mücadelede jandarma, polis ve yargının ayrılmaz bir bütünün önemli unsurları olduğunu dile getirdi. Aksu, şöyle konuştu "Her şey hukuki kurallar çerçevesinde cereyan etmektedir. Nitekim güvenlik güçlerimiz bu mücadeleyi yasada belirtilen esaslar çerçevesinde, savcılarımızın nezareti ve koordinasyonunda yürütmüştür. Bugüne kadar yapılan tüm operasyonlar, bu işin başından itibaren projenin uygulama kararı, teknik takip, delillerin toplanması, operasyona başlanması ve zanlıların toplanması, hep savcılarımızın talimatları doğrultusunda yapılmakta ve onların talebiyle de mahkemelere intikal ettirilmektedir." 

'Koşarak' teslim oldular 

MUSA KESLER İstanbul 
Sedat Peker ve grubuna yönelik operasyon kapsamında gözaltına alınıp serbest bırakıldıktan sonra haklarında gıyabi tutuklama kararı çıkartılan 2 kişi, adliyeye koşarak girmek isteyince arbede yaşandı. Haklarında çıkartılan gıyabi tutuklama kararı uyarınca aranan Hakan Öztürk ve Ali Şahin Gürman, Beşiktaş'taki İstanbul Adliyesi'ne dün 14.50'de koşarak girmeye çalıştı. Organize Suçlar Şube Müdürlüğü'nde görevli bir polis, Öztürk ve Gürman'ı engellemek istedi. Direnen zanlılar, ısrarla adliyeye girmeye çalıştı. Arbede adliye polislerinin müdahale etmesiyle son buldu. Üst araması yapılan Öztürk ve Gürman, daha sonra savcıya çıkarıldı. Öztürk ve Gürman'dan 10 dakika sonra Ali Bin Kalkan adliyeye gelerek hiçbir müdahaleyle karşılaşmadan teslim oldu. Öztürk, Gürman ve Kalkan'ın, haklarındaki gıyabi tutuklama kararı çıkarıldıkları mahkemede vicahiye çevrildi. 


</TEXT>
</DOC>
