<DOC>
<DOCNO> 274549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko18.html </URL>
<DATE> 2004/09/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TÜSİAD Başkanı Başbakan piyasaları rahatlattı... 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Ömer Sabancı, iş dünyasının temsilcileri olarak uzun süredir unutulan bir ruh haline yeniden girmek istemediklerini belirterek, ''yarın ne olacağını bilmeden yatmak, sabah beklenmedik bir sürprizle uyanmak, bu ülkeyi geçtiğimiz yıllarda çok yıprattı'' dedi. 
     Sabancı, Denizli Sanayiciler Bankacılar ve İşadamları Derneği'nin ev sahipliğinde Pamukkale'de düzenlenen ''Sanayici ve İşadamları Dernekleri SİAD Platformu Başkanlar Kurulu Toplantısı''nda yaptığı konuşmada, dış dengelerde görülmeye başlayan olumsuzluğun, 2005 yılında ekonomik istikrara yönelik bazı riskler getirebileceğine işaret etti. 
     TÜSİAD olarak cari açığı, büyümenin hızlanmasının doğal bir sonucu olarak gördüklerini ifade eden Sabancı, Türkiye'nin bugünkü işsizlik seviyesinin, hızlı büyüme çizgisini yakalamayı ve bunu sürdürülebilir bir seviyede istikrara kavuşturmayı gerekli kıldığını kaydetti. 
     Büyümeyi frenlemeyi çalışmak yerine, açığı sağlıklı bir şekilde finanse etmenin yollarını aramanın daha doğru olacağını belirten Sabancı, cari açıkların ancak, doğrudan yabancı sermaye girişi ile finanse edilebileceğine işaret etti. Sabancı, bunun için mali piyasalara güven verecek olan IMF anlaşması, olumsuz beklentileri en aza indirmek için siyasi güven ve istikrar ortamının korunması, AB ile müzakerelerin başlaması ve yatırım ortamının iyileştirilmesine ihtiyaç duyulduğunu bildirdi. 
     
     ''BAŞBAKAN PİYASALARI RAHATLATTI'' 
     Türk Ceza Kanunu ile ilgili gelişmelerin, kur, faiz ve borsada olumsuz yansımalar yaratmasından büyük tedirginlik duyduklarını belirten Sabancı, şöyle konuştu 
     ''Çok şükür ki sağduyu hakim oldu ve sayın başbakan Brüksel temasları sonrasında yaptığı açıklamalarla piyasaları rahatlattı. Türkiye'nin AB rotasından ayrılmayı düşünmediğini, hükümetin daha önce söz verdiği gibi gerekli yükümlülükleri tamamlayarak, AB müzakerelerinin açılması sürecini kesintiye uğratmayacağını tüm dünyaya ilan etmiş oldu.'' İş dünyasının temsilcileri olarak uzun süredir unutulan bir ruh haline yeniden girmek istemediklerini belirten Sabancı, ''yarın ne olacağını bilmeden yatmak, sabah beklenmedik bir sürprizle uyanmak, bu ülkeyi geçtiğimiz yıllarda çok yıprattı'' dedi. 
     AB ile olan ilişkiyi tek taraflı görmediklerini ifade eden, Sabancı, şunları kaydetti 
     ''Bizim onlara ihtiyacımız olduğu gibi onların da bize ihtiyacı var. Demokratik açıdan yetersizler. Siyasi ve ekonomik olarak zemin kaybediyorlar. Yeterli büyüme seviyelerini yakalayamıyorlar. Türkiye AB'ne dinamizm kazandıracak bir ülke... Bu nedenle AB ile ilişkilerde teslimiyetçi bir çizgi izlenmesine taraftar değiliz. 
     Bu ilişki, haklar ve yükümlülükler çerçevesinde sürmelidir. Onurlu duruşa evet , pazarlığa evet ama bunun doğru araçlarını geliştirmek ve araçlar için amacı feda etmemek kaydıyla.'' 
     
     HÜKÜMETİN AB KONUSUNDA ÇALIŞMALARI 
     Hükümetin AB konusundaki çabalarının yoğunluğunu her fırsatta izlediklerini belirten Sabancı, şöyle devam etti 
     ''Son derece kritik konuların üzerine kararlılıkla gittiğini gördük. Türkiye'nin AB üyeliği konusunda en fazla emeğin bu hükümetçe sarfedildiğini, en fazla riskin bu hükümetçe üstlenildiğini bilenlerdeniz. Bu nedenle de dün olduğu gibi yarın da hükümetin kendi emeğini boşa çıkarmayacak bir yaklaşım içinde sürecin tamamlanmasını sağlayacağına, Türkiye'yi müzakere masasına oturtacağına inanıyoruz'' dedi. 
     
     ''KOBİ'LER EKONOMİNİN KILCAL DAMARLARIDIR'' 
     Toplantıda konuşan Denizli Valisi Gazi Şimşek de, Denizli'nin bir sanayi kenti olduğu kadar turizm ve tarımda önemli potansiyele sahip bulunduğunu, bu nedenle yatırımcıları Denizli'ye beklediklerini söyledi. 
     Batı Anadolu Sanayici ve İşadamları Federasyonu BASİFED Başkanı Enis Özsaruhan da, Başbakan Erdoğan'ın Brüksel temaslarının AB ile ilişkiler konusundaki kuşku ve kaygıları giderdiğini ve ''talihsiz gelişme sürecini'' ortadan kaldırdığını söyledi. Özsaruhan, SİAD'ların yüzde 60'ını KOBİ'lerin oluşturduğuna işaret ederek, ''KOBİ'ler ekonominin kılcal damarlarıdır. KOSGEB kaynaklarının kısıtlanması, bu damarların tıkanmasına neden olacaktır'' diye konuştu. 
     DENSABİD Başkanı Mehmet Ünal da, Denizli'nin çevresindeki bazı illerin teşvik yasası kapsamına alınmasının haksız rekabet ortamı yarattığını savunarak, bu düzenlenmenin yeniden gözden geçirilmesini istediklerini belirtti. 
     
</TEXT>
</DOC>
