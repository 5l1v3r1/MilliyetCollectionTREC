<DOC>
<DOCNO> 279204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur23.html </URL>
<DATE> 2004/10/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Doktora tezi için maden ocağına girdi, öldü 
</HEADLINE>
<TEXT>

     DHA 

GÜMÜŞHANE'de, doktora tezi çalışması için eski bir maden ocağına giren Niğde Üniversitesi Aksaray Mühendislik Fakültesi Jeoloji Bölümü araştırma görevlisi 30 yaşındaki Ömer Gündüz zehirlenerek hayatını kaybetti. Gündüz ile birlikte mağaraya inen 3 öğrenci ise hastanede kontrolden geçirildiler. 
     Olay, eski Gümüşhane olarak bilinen Süleymaniye Mahallesi'nde meydana geldi. Karadeniz Teknik üniversitesi Jeoloji Bölümü'nde doktorasını yapan Ömer Gündüz ve aynı bölüm öğrencilerinden Can Polat Hatko, Osman Albayrak ve Salih Tuğrul, dün öğle saatlerinde, Hazine Mağarası olarak adlandırılan ve çok eski yıllarda kullanıldığı bilinen bir gümüş madeni galerisine girdi. 
     Madende derinlere doğru indikçe, önde giden araştırma görevlisi Ömer Gündüz'ün fenalaşarak yere yığıldığını gören öğrenciler, Gündüz'ü alarak mağaradan çıktılar. 
     Öğrenciler tarafından Gümüşhane Devlet Hastanesi'ne götürülen Ömer Gündüz yolda hayatını kaybetti. Kükürtdioksit gazı sızıntısı nedeniyle zehirlendiği sanılan Gündüz'ün cesedi, kesin ölüm nedeninin belirlenmesi için Trabzon Adli Tıp Kurumu'na gönderildi. Hastanede kontrolden geçirilen öğrencilerin ise sağlık durumlarının iyi olduğu belirtildi. Olayla ilgili soruşturma sürdürülüyor. 
     
</TEXT>
</DOC>
