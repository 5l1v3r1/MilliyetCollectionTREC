<DOC>
<DOCNO> 293810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko45.html </URL>
<DATE> 2004/12/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Belçikalılar için Antalya'da konut yapılıyor... 
</HEADLINE>
<TEXT>

     Belçikalı bir grup yatırımcı, Belçikalılara satmak üzere Antalya'da konut yaptıracak. 
     Antalya'da faaliyet gösteren Uzaş Oğuzlar İnşaat A.Ş. Yönetim Kurulu Başkanı Mehmet Güney ile Belçikalı gayrimenkul yatırımcısı Yvan Vanmeerhaeghe, Petrovsky Vanmeerhaeghe ve Wilfried Martens, Büyükşehir Belediye Başkanı Menderes Türel'i makamında ziyaret ettiler. 
     Ziyarette, Avrupalıların Antalya'ya ilgisinden söz eden Belçikalı yatırımcılar, İspanya, İtalya ve Fransa'nın ardından, Türkiye'nin, özellikle de Antalya ve yöresinin Belçikalılar tarafından ilgi gördüğünü söylediler. İtalya, Fransa ve İspanya'da konut fiyatlarının aşırı yükseldiğine değinen Belçikalı yatırımcılar, bu amaçla Türk ortakları Uzaş İnşaat A.Ş. ile ortak yatırım yapacaklarını belirttiler. 
     Uzaş A.Ş. Yönetim Kurulu Başkanı Mehmet Güney de, Belçikalı ortaklarıyla birlikte Liman Mahallesi'nde 216 konut inşaatına başladıklarını ve kısa sürede 165 konutun yabancılara satıldığını bildirdi. Mehmet Güney, 90 metrekarelik apartman dairelerinin 75-80 bin Euro civarında alıcı bulduğunu kaydetti. Güney, Belçikalı ortaklarıyla, yeni konut inşaatlarına da başlayacaklarını ifade etti. 
     Belçikalı gayrimenkul yatırımcısı Yvan Vanmeerhaeghe, Türkiye'ye ikinci kez geldiğini, 24 yıl önceki ziyaretine göre, Türkiye'nin çok fazla değiştiğini gözlemlediğini kaydetti. Vanmeerhaeghe, Antalya'yı Batı Avrupa'da yaşayanlar için, ''Gelecek vaadeden bir kent'' olarak gördüklerini söyledi. 
     Wilfried Martens ise Türk müteahhitlerinin Avrupa'ya açılmaları gerektiğine değinerek, ''Hiç kimse kendiliğinden gelip, Antalya'dan konut satın almaz. Siz Avrupa'ya gidip, pazarlama yapmalısınız'' diye konuştu. 
     
</TEXT>
</DOC>
