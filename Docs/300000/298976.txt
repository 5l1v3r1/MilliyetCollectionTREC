<DOC>
<DOCNO> 298976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas01.html </URL>
<DATE> 2004/12/19/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İlk başarılı organ naklinin üzerinden 50 yıl geçti... 
</HEADLINE>
<TEXT>

     Dünyada çok sayıda kişinin hayatını kurtaran organ naklinin ilki bundan 50 yıl önce ABD'de yapıldı. 
     Massachusetts eyaletinden Ronald Herrick'in böbreklerinden birinin 23 Aralık 1954'de ölmek üzere olan ikiz kardeşi Richard'a nakledilmesi, yalnız Richard'ın 8 yıl daha hayatta kalmasını sağlamadı, aynı zamanda günümüze kadar binlerce hayatın kurtulmasının da yolunu açtı. 
     ABD'nin Boston kentinde, bugün ''Brigham ve Woman's Hospital'' olarak bilinen hastanede 5,5 saat süren ameliyatı yöneten Dr. Joseph Murray, 1990'da tıp alanında Nobel ödülüne layık görüldü. Tarihi ameliyatı yapan ekibin hayatta kalan tek üyesi Murray 85 , iki yıl süren çalışmanın ardından bağışıklık sorunu olmadığı takdirde nakledilen böbreğin işlev görebileceğini keşfetti ve kendilerine başvuran ikiz kardeşlerin bu deneme için uygun bir model olduğuna karar verdi. 
     Başarıyla tamamlanan ameliyatın ardından hayata dönen Richard, Noel'de kendisinin bakımıyla bire bir ilgilenen hastabakıcı Clare ile taburcu olduktan sonra evlendi. Çiftin iki çocuğundan birisi öğretmen, diğeri ise bir hastanenin diyaliz ünitesinde hemşire oldu. 
     Richard Herrick, kardeşinden nakledilen böbreğinin ameliyatla ilgili olmayan rahatsızlığı nedeniyle sağlıklı geçirdiği 8 yılın sonunda 14 Mart 1963'te Shrewsbury'deki evinde hayata veda etti. 
     Herrick'in ameliyatından yaklaşık 10 yıl sonra ilk karaciğer nakli, 1967 yılında ise ilk kalp nakli yapıldı. 
     
</TEXT>
</DOC>
