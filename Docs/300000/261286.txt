<DOC>
<DOCNO> 261286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/magazin/axmag01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem defile hem konser 
</HEADLINE>
<TEXT>


Sahnelerin 'muhteşem ikilisi' Nükhet Duru ve Cenk Eren bu kez Hisar'ı salladı. Duru, konserde birbirinden şık beş kostüm giydi 

DENİZ ALTUNTAŞ 

İki yıldır birlikte sahneye çıkan Nükhet Duru ve Cenk Eren ilk kez Rumelihisarı'nda konser verdi. 
Duru'nun beş kostüm değiştirdiği konserde ikili üç saat boyunca sevilen şarkılarını seslendirdi. Dördü Gülşah Saraçoğlu'na, biri Nur Yerlitaş'a ait kıyafetleri giyen Duru, konser sırasında sık sık Cenk Eren'e takıldı. Duru'ya bir kadın seyirci şarkı arasında "Fıstık" diye bağırınca Duru'nun yanıtı "Biraz kavrulmuş ama fıstık sayılabilirim" oldu. 
Sesi kısık olmasına rağmen performansıyla büyük alkış alan Duru, "Sesim açıldı. Buraya hatim indirmek için geldim. Bu taşların dili olsa da konuşsa" dedi. Duru - Eren ikilisi konserin ilk bölümünü son dönemin sevilen türküsü "Osman Ağa" ile bitirdi. İkinci bölümde yine sevilen şarkılarını seslendiren Duru, Timur Selçuk'un şarkılarına da yer verdi. Duru "Selçuk'u anmışken, babası Münir Nurettin Selçuk'u anmamak olmaz" diyerek iki de Türk Sanat Müziği eseri seslendirdi. 
Konserden sonra gittiği Reina'da randevulaştığı arkadaşlarını bulamayan Duru, 10 dakika sonra restorandan ayrıldı. Duru "Ben aslında böyle yerlere gelmem ama bu gece özeldi. Arkadaşlarımızla konser sonrası eğlenmek istedik. Bulamayınca evime gidiyorum" diye konuştu. 



</TEXT>
</DOC>
