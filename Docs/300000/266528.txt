<DOC>
<DOCNO> 266528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun31.html </URL>
<DATE> 2004/08/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çin'de uçakların güvenliğini 2000 sivil polis sağlayacak... 
</HEADLINE>
<TEXT>

     Kamil Erdoğdu AA 

Çin'de yolcu uçaklarında sabotaj ve kaçırma gibi girişimleri önlemek için 2000 sivil polis görev yapacak. 
     Çin Gençlik Günlüğü gazetesinin haberine göre, başta bazı hassas hatlar olmak üzere 1000 uçuşta görev yapacak sivil polislere güvenlik görevlileri yardımcı olacak. 
     Gazetenin haberinde, Çin'de kaçırma gibi terör eyleminin fazla görülmediğine işaret edilerek, söz konusu sivil polislerin ''işlerinin fazla olmayacağı'' belirtildi. 
     Sivil polisler, yolcuların sigara içmesine, cep telefonuyla konuşmasına ve başka yolcuların koltuğuna oturmasına da engel olacak. 
     Uçaklarda görev yapan güvenlik görevlilerinin çoğu tutuklama tekniği, görüşme yöntemleri ve kriz yönetimi gibi konularda özel eğitimden geçtiler. 
     Haberde, Çin'de kaçırma girişimlerinin fazla olmadığı belirtilse de Temmuz ayında elinde asit olduğunu söyleyen akli dengesi bozuk bir kişi Pekin'den havalanan Air China uçağını Güney Kore'ye kaçırmak istemişti. 
     Geçen yıl Şubat ayında içecek şişesinde benzin saklayan bir kişi Pekin-Fuzhou uçağında yangın çıkararak, uçağı 149 yolcusuyla Tayvan'a kaçırmaya kalktı. İki olay da büyümeden önlendi. 
     Ancak Mayıs 2002'de kanser hastası bir kişi ailesinin uçuş sigortasından para alması için, uçakta yangın çıkardı ve uçak 103 yolcu ve 9 kişilik mürettebatıyla okyanusa gömüldü. 
     
</TEXT>
</DOC>
