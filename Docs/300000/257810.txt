<DOC>
<DOCNO> 257810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/yersen.html </URL>
<DATE> 2004/07/24/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Davullu tokmağın uyumu 
</HEADLINE>
<TEXT>


Ne genel kuruldu ama Tekmili birden, ne ararsan vardı. İhanet, gözyaşı, tehdit, vaad hepsi bu genel kuruldaydı. Hele bir MHK operasyonu yaşandı ki, sormayın... Başkanlık seçimlerinin bile önüne geçti bu mücadele. Daha doğrusu asıl cephe burada açıldı, savaş burada verildi. 
Başkan adaylarından Mehmet Ali Yılmaz adına sabaha karşı hazırlanan Merkez Hakem Kurulu listesi, zorlu günün sonunda Futbol Federasyonu Başkanı Levent Bıçakçı'nın önüne ısmarlanmamış bir yemek olarak konuldu. 
Bu yemeğin hikayesi ve hazırlanışı ise oldukça ilginçti. Ortak çıkarları doğrultusunda bir araya gelen insanlar Oğuz Sarvan'a alternatif olacak bir listenin hazırlığını sabaha karşı tamamladığında, çok da fazla umutlu değildi. Adı ve tadı değişik bu spesiyale katkıda bulunanlar arasında eski MHK Başkanı Bülent Yavuz, FFHGD başkanı Mustafa Çulcu, Ankara Belediye Başkanı Melih Gökçek, birkaç saat sonra MHK başkanı seçilecek olan Sabri Çelik, Kulüpler Birliği başkanı Cemal Aydın, süper ligin son şampiyonu kulüpten bir delege ile doğu ve güneydoğu kulüplerini temsilen bir kulüp başkanı vardı. 

Hesap kalmadı 
Hakkını verelim Bu örnek dayanışma ve çalışma, başta Levent Bıçakçı olmak üzere pek çok kişiyi şaşırtan bir zafere dönüştü. Başkanlık seçiminden sonra Bıçakçı cephesinde yaşanan rehavete karşın, yukarıda söz ettiğimiz isimler yarım saat içerisinde genel kurul salonundaki dengeleri altüst edecek bir kulis faaliyeti yürüttü. Kimi kulüpler Ali Aydın'lı listeye tepkilerinden, bir bölümü söz geçiremeyecekleri MHK'nin işbaşına gelmesini istemediğinden, bazıları da "bananecilikten" rotalarını, Sabri Çelik başkanlığındaki "bağımsız oluşuma" çevirdi. 
Ve deyim yerindeyse davul Bıçakçı'da, tokmağı ise muhalefetinin elinde kaldı. 
Şimdi, bu davulla tokmak nasıl bir uyum sağlar, ortaya nasıl bir seda çıkar bilinmez, ama her iki tarafın da işinin kolay olmadığı kesin 
Unutmadan... Hakemleri beğenmeyen, şikayet eden kulüpler de artık futbol federasyonun kapısını çalamayacak. Öyle ya, bağımsız MHK'nin veremeyeceği ne hesap olabilir ki 

Geçmiş zaman olur ki 

İnsanlar geçmişi ne çabuk unutuyor. Ya da işlerine öyle geliyor. Bundan birkaç yıl önce "kanlı - bıçaklı" olanlar bir bakıyorsunuz karşılıklı methiye diziyor. Arkadan kuyu kazanlar sarmaş - dolaş oluyor. Bulsalar bir kaşık suda boğacaklar birbirlerini, ama menfaatler söz konusu olunca akan sular duruyor. 
İki gün önce yapılan Futbol Federasyonu Genel Kurulu'nda tanık olduklarımız da bunlardan farklı değildi. Alın size birkaç örnek. 
Cümle alem bilir ki, Haluk Ulusoy ile Şenes Erzik oldum olası birbirlerini sevmezler. Ama gelin görün, eski federasyon başkanı UEFA asbaşkanına hayranmış İşte kanıtı "Şenes başkanımızdan aldığımız bayrağı daha ileri götürme mücadelesi yaptık. İyi ki tanımış, birlikte çalışmışız Şenes başkanımla." Vallahi biz uydurmadık, sayın Ulusoy'un sözleri bunlar... 

Yanılmışız 
Hatırlarsınız... Dönemin devlet bakanı Fikret Ünlü federasyon başkanı Ulusoy'a etmediğini bırakmamıştı. Ne soruşturmalar açtırmış, yasalar değiştirmiş, şampiyonluk kupasını elinden kapmış, ama bir türlü Ulusoy ile başedememişti. Biz bilmiyormuşuz, yanılmışız Sayın Ünlü genel kurulda yaptığı konuşmasında, Ulusoy'u yere göğe sığdıramadı. Verdiği hizmetleri övdü, teşekkürler yağdırdı. Bize de şaşkın şaşkın dinlemek kaldı... 
Trabzonspor kulübü başkanlığı yarışı sırasında Ulusoy'un kendisini desteklememesine fena halde içerleyen Mehmet Ali Yılmaz, inadına federasyon başkan adayı olmuştu. Ama Ulusoy çekilmek zorunda kalınca işler değişiverdi. Seçimi kazanabilmek için Ulusoy'un oylarına talip olan Yılmaz, genel kuruldaki konuşmasında kendisini ne kadar sevdiğini ve beğendiğini dile getirdi 
Ne diyelim. Sevgili bir devlet büyüğümüzün buyurduğu gibi "Dün dündür, bugün bugün." 

Soğuk hava deposu 

Şu günlerde Gençlik ve Genel müdürlüğü harıl harıl büyük bir soğuk hava deposu arıyormuş. Ne işi var spor teşkilatının depo ile demeyin. Atina olimpiyatında ülkemizi tanıtmak için bir kampanya başlatan genel müdürlüğe, yurdun dört bir yanından kamyon kamyon incir, fındık, fıstık, çikolata, çay, ton balığı ve kayısı geliyormuş. Bunca ürünü yaz sıcağında saklamak için de klimalı depoya ihtiyaç duyuluyormuş. Lüle taşı, kristal bardak ve porselen tabaklar işin cabası. Eeee... İlk kez böylesi iddialı gideceğimiz bir olimpiyatta kazanacağımız madalyaların karşılığı bu kadarcık bir masrafın ve eziyetin lafı mı olurmuş... 

Onur konuğu 

Geçen hafta Ulusoy'un seçime girmemesi halinde yeni MHK'nin hakem seminerini Kuşadası'nda yapıp yapmayacağını gündeme getirmiştik. Yeni yönetimin eski federasyon başkanına ait oteli tercih edip etmeyeceğini merak etmiştik. MHK Başkanı Sabri Çelik, konuyu Federasyon Başkanı Bıçakçı'ya sormuş...Çiçeği burnunda başkan ne söylesin. "Karar sizin" demiş. Bilirsiniz yönetimlerde esas olan devamlılıktır. Öyleyse rota Kuşadası Fantasia otel, marş marş. 
Unutmadan 26 Temmuz'da başlayacak seminerin bir de onur konuğu varmış. Tahmin ettiğiniz gibi adı da Bülent Yavuz 'muş 

Bu kadarı da pes 

Futbol Federasyonu'nda Haluk Ulusoy döneminin sona ermesiyle, yeni beyaz bir sayfa açılması vaadlerinin yaşama geçmesini beklerken, aldığımız haberle irkildik. Artık Ulusoy ve olumsuz icraatleriyle ilgili birşey yazmayacağımızı düşünüyorduk. Yanıldık 
Bizim kimsenin kazandığı para, aldığı zamla işimiz yok. Ama her fırsatta adalet dağıttığını söyleyen bir federasyonun gider ayak yaptığı işe bir bakın. 
"Bayram değil seyran değil" derken, Ulusoy federasyonu birden Milli Takım Menajeri Can Çobanoğlu ile sözleşme yenilemeye karar verir. Yeni yönetimin herhangi bir tasarrufta bulunmasına fırsat vermeden 15 Temmuz'da alelacele imza attırılır. Ve Çobanoğlu'nun aylık maaşı 19 milyar liradan 35 milyar liraya yükseltilir. 
İnanın yüreğimiz sızladı... 
Bu federasyonda yıllardır asgari ücretle çalışan onlarca insan, lutfedilecek yüzde 5 zamma bakarken, böylesi bir zihniyete bir kez daha yazıklar olsun dedik. 



</TEXT>
</DOC>
