<DOC>
<DOCNO> 250380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/dunya/adun.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan mektup var 
</HEADLINE>
<TEXT>


Eski diktatörün cezaevinden yazdığı ilk ve tek mektup yayımlandı. Saddam, kızına gönderdiği 14 satırlık mektubunda, 'Herkese selam söyle' diyor 

DIŞ HABERLER SERVİSİ 


ABD askerlerinin eline doğum yeri Tikrit'te geçen yıl aralık ayında düşen Irak eski lideri Saddam Hüseyin, Ürdün'de yaşayan büyük kızı Rağad Saddam Hüseyin'e gönderdiği mektupta, "Allah'a şükür, ruh halim ve moralim çok iyi. Herkese merhabamı söyle" dedi. 
Irak'ta açıklanmayan bir yerde, tutukevinde tutulan Saddam'ın Uluslararası Kızılhaç Komitesi'nin 21 Şubat ziyareti sırasında yazdığı 14 satırlık mektubun, Amerikalı yetkililer tarafından 9 satırının üzeri kapatılarak sansür edildiği bildirildi. 
Newsweek dergisinin haberine göre, eski diktatörün cezaevinden yazdığı ilk ve tek mektup olan metin, sansür yüzünden pek fazla anlaşılamıyor. "Bismillahirrahmanirrahim" diye başlayan Saddam'ın mektubunun bundan sonraki 6 satırı kapatılmış. Okunabilen kısmında "kızıma" diye hitap eden Saddam daha sonra "Büyük ve küçük ailem, selamünaleyküm" diyor. Üç satırı daha sansür edilen mektup, "Ruh halim ve moralimi soracak olursanız Allah'a şükür çok iyi. Herkese merhabamı iletin" diye devam ediyor. Sadece 17 kelimesi okunabilen mektubun Saddam tarafından el yazısıyla yazıldığı ve imzalandığı belirtildi. 
Newsweek, söz konusu mektubun Saddam'ın 20 avukatından biri olan Ürdünlü Muhammed El Ruşedan tarafından kendilerine gösterildiğini belirterek, Ruşedan'ın Saddam'a işkence yapıldığını öne sürdüğünü de bildirdi. Ruşedan ayrıca, 21 Ocak 2004 tarihli ve Saddam Hüseyin'in imzasının bulunduğu "yakalama kartı"nı da dergiye gösterdi. Kartta Saddam Hüseyin'in mesleği için "Irak Cumhuriyeti Devlet Başkanı", rütbesi için "Mareşal" denilirken, sağlık durumunun iyi olduğu ve hafif yaralı olduğu notu bulunuyor. 


</TEXT>
</DOC>
