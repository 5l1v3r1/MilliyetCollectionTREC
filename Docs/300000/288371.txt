<DOC>
<DOCNO> 288371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy07.html </URL>
<DATE> 2004/11/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Avrupalı dini liderlerden, Türkiye'nin AB üyeliğine destek... 
</HEADLINE>
<TEXT>

     Belçika'nın Leuven kentinde biraraya gelen Avrupalı dini liderler, Türkiye'nin AB üyeliğini desteklediler. 
     Diyanet İşleri Başkan Yardımcısı Mehmet Görmez, Belçika'nın Leuven kentinde 7-10 Kasım tarihleri arasında gerçekleştirilen Avrupa Dini Liderler Zirvesi'ne ECRL katıldı. 
     Görmez, AA muhabirine yaptığı açıklamada, Avrupalı dini liderlerin büyük çoğunluğunun ''Türkiye'nin, üyeliğinin Avrupa Birliği'nin önünde büyük açılımlar yapacağı'' görüşüne vardığını bildirdi. 
     Din adamlarının ''Türkiye'ye, 17 Aralık'ta müzakere tarihi veriyoruz. kendinizi ona göre hazırlayın'' dediklerini kaydeden Görmez, ''Zirveden, Türkiye'nin AB üyeliğine güçlü bir destek çıktı. Türkiye'nin, üyeliğinin AB'nin önünde büyük açılımlar yapacağı kaydedildi. Üyeliği tartışılan Türkiye yasal düzenlemelerle kendisini geliştirmiştir. Türkiye, AB'de çok büyük gelişmelere yol açacak denildi'' dedi. 
     Görmez'in verdiği bilgiye göre, zirvede açıklanan sonuç bildirgesinde, üyelik görüşme süreci devam eden ve Müslüman olan ilk ülkenin Türkiye olduğu kaydedildi. 
     Bildirgede, ECRL üyelerinin Avrupa'da İslam korkusu ile ırkçılık ve diğer ifadelerin yükselişinden büyük kaygı duyduklarına dikkat çekildi. 
     Son zamanlardaki cinayet ve her türlü eylemleri kapsayan şiddet olaylarını kınayan Avrupalı din adamları bildirgede, ''Din adına şiddet, dine karşı şiddettir. Allah adına nefret, Allah'a karşı nefrettir'' görüşüne yer verdiler. Ayrıca, ECRL zirvesinde Müslümanların başörtüsü, Yahudilerin kepi, Hıristiyan hacı ve Hinduların sarığı gibi dini eşya ve sembollerin devlet okullarında yasaklanmasını da kınadılar. 
     
</TEXT>
</DOC>
