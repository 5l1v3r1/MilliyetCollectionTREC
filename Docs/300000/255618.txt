<DOC>
<DOCNO> 255618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun42.html </URL>
<DATE> 2004/07/15/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
Bir Amerikan şirketi uzaya ölü külleri gönderiyor 
</HEADLINE>
<TEXT>

     Bir Amerikan şirketi, iki ay sonra, yaklaşık 200 kişinin küllerini taşıyan bir füzeyi yörüngeye oturtmaya hazırlanıyor. 
     Merkezi Teksas eyaletindeki Houston'da bulunan Space Services'in açıklamasına göre şirket, ''ölen yakınlarının küllerinin dünya yörüngesine oturtulmasını isteyen'' kişilere iki seçenek sunuyor. 
     Şirkete göre, 995 dolar karşılığında ölen kişinin küllerinden 1 gramı bir ''uçuş kapsülü''ne yerleştirilebilecek, ya da 7 gram kül, 5 bin 300 dolar karşılığında ''uçuş modülüne'' konulabilecek. 
     Külleri uzaya götürecek ''cenaze arabası'' olarak, merkezi California eyaletindeki El Segundo'da bulunan Space Exploration Technologies şirketine ait Falcon I füzesi kullanılacak. Füze, yine California'daki ABD ordusuna ait Vanderberg üssünden fırlatılacak. 
     Space Services'e göre, şu ana kadar çoğu Amerikalı, 150 aile bu işlem için başvuruda bulundu. 
     Yörüngeye oturtulacak füzeye, küllerini taşıdığı kişilerin isimlerinin kazındığı bir levha yerleştirilecek. Aileler, füzenin fırlatılışını seyredebilecek. 
     Fırlatılışın başarısız olması halinde, şirket katılımcılara ikinci füzenin fırlatılacağı garantisi veriyor. Şirket ilk fırlatılışın başarısız olması ihtimaline karşılık, ailelerden kendilerine ''yeterince kül'' verilmesini talep ediyor. 
     
</TEXT>
</DOC>
