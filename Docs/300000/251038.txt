<DOC>
<DOCNO> 251038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/yasam/axyas01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi görüşü mühendislere uymadı 
</HEADLINE>
<TEXT>


Bingöl depreminde 85 öğrencinin öldüğü Çeltiksuyu YİBO'sunda bilirkişi kaçak müteahhidi 8'de 1 kusurlu bulsa da, mühendisler 'Suç, beton ve demirde' diyor 

GÖKÇER TAHİNCİOĞLU Ankara 

İnşaat Mühendisleri Odası'nın İMO , 85 öğrenciye mezar olan Çeltiksuyu Yatılı Bölge İlköğretim Okulu'nun beton ve demir eksikliğinden yıkıldığını ortaya koyan bir rapor hazırladığı ortaya çıktı. 
Bingöl Ağır Ceza Mahkemesi, depremden sonra bir türlü yakalanamayan binanın müteahhidi Şeref Bozkuş hakkında verilen gıyabi tutuklama kararını, İstanbul Teknik Üniversitesi'nden oluşturulan bilirkişi heyetinin, Bozkuş'u 8'de 1 oranında kusurlu bulması nedeniyle kaldırmıştı. Ancak İMO'nun 1 Mayıs 2003 Bingöl Depremi Değerlendirme Raporu'nda, binanın projesinin 2. derecede deprem bölgesi ve 1975 tarihli yönetmeliğe göre yapılmasının 6.1 büyüklüğünde depremde yıkılmasını gerektirmeyeceği vurgulandı. Raporda, kentte, 22 Mayıs 1971 depremi sonrası 1968 tarihli Deprem Yönetmeliği'ne uyularak yine 2. derece deprem bölgesine göre tasarlanmış üç katlı afet konutlarının hiçbirinin yıkılmadığı ve aynı koşullarla yapılmış pek çok okul binasında da hasarın az ve orta düzeyde kaldığı kaydedildi. 

'Bodrumunda hasar yok' 
Raporda ayrıca, binanın iri çakıllı, blok taşlı, kumlu ve önemli miktarda killi tabakadan oluşan bir zeminde bulunduğu belirtilerek, "Bu zeminde sıvılaşma denilen olayın olması mümkün değildir" denildi. 
Yerle bir olan okulun bodrum katında da hasar görülmediği ifade edilen raporda "Yıkım nedeni tümüyle üst yapı, bir diğer deyişle taşıyıcı sistem yetersizliğinden kaynaklanmaktadır" ifadesine yer verilen raporda, binanın yıkılmasında en önemli ve belirgin rol ise beton ve demir kalitesine bağlandı. 
Yapıdaki betonarmede kullanılan kum ve çakılın niteliğinin de Bingöl ve çevresinde çok iyi bilindiği kaydedilen raporda şöyle denildi 
"İnşaatı yapan yüklenici firmanın ve kontrol örgütünün yapım sırasında kalıplara dökülen betonlardan örnek alıp beton dayanımının projeye uygun olup olmadığının tespiti gerekirdi. İMO yetkili laboratuvarlarınrda beton karot numunelere yapılan analizlerde, betonun mukavemetin maksimum 19.55 n milimetrekare ve minimum 17.00 n milimetrekare olması gerekirken YİBO'daki örneklerin 14.3 n milimetrekare olduğu saptanmıştır." 


</TEXT>
</DOC>
