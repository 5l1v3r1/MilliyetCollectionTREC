<DOC>
<DOCNO> 255347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko11.html </URL>
<DATE> 2004/07/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
DTP Tarım fiyatlarındaki gerileme, Haziran ayının enflasyonunu belirledi 
</HEADLINE>
<TEXT>

     Devlet Planlama Teşkilatı DPT , geçen ay tarım sektöründe fiyatların yüzde 8,1 oranında gerilemesinin, Haziran enflasyonunu belirleyen önemli gelişmelerden biri olduğunu bildirdi. 
     DPT'nin hazırladığı rapora göre, Haziran ayında fiyat artışları TEFE ve TÜFE'de beklentilerin altında gerçekleşti. 
     Haziran'da TEFE artış hızı yüzde -1,05, TÜFE artış hızı ise yüzde -0,13 olarak açıklanırken, yıllık fiyat artış hızı da TEFE'de yüzde 10,, TÜFE'de ise 8,93 oldu. Tarım sektörü hariç tutulduğunda TEFE yıllık artış hızı ise yüzde 10,7 olarak hesaplandı. 
     Raporda, TEFE'de Haziran ayı artış hızının program hedefinin gerisinde kalınmasının temel nedeni, tarımsal ürün fiyatlarının beklenen düşüşün de gerisinde kalarak yüzde 8,1 oranında gerilemesi olarak gösterildi. 
     Tarım sektörü hariç tutulduğunda, TEFE Haziran artış hızı yüzde 1,5 olarak tespit edildi. 
     
     ÇEKİRDEK ENFLASYON 
     Buna karşılık çekirdek enflasyon olarak bilinen, özel sektör imalat sanayiinde fiyat artışı sürüyor. Çekirdek enflasyonda, bir yıl sonra üçüncü kez yüzde 1'in üzerinde artış kaydedildi ve yüzde 1,2 olarak gerçekleşti. 
     2004 yılı Haziran ayında TEFE artış hızı kamu kesiminde yüzde 2,0 olarak gerçekleşirken, özel kesimde eksi 2,2 olarak oldu. 
     Kamu kesimi fiyatlarında gözlenen artışta, kamu kesimi madencilik sektöründe Haziran'da fiyatların yüzde 11,8 oranında artması etkili oldu. Bunun nedeni ise dünyada ham petrol fiyatlarındaki artışa paralel olarak hampetrol ve doğalgaz çıkarımı alt sektöründe fiyatların yüzde 28,5 oranında artış kaydetmesi olarak gösterildi. 
     Raporda, kamu imalat sanayiinde fiyat artışı yüzde 1,5 olarak belirlenirken, kimyasal ürünler ve petrol ürünlerinde fiyat artışları dikkat çekici bulundu ve akaryakıt ürünlerine yapılan zammın bu gelişmelerde etkili olduğu vurgulandı. 
     
     TARIM BELİRLEYİCİ OLDU 
     DPT'ye göre, geçen ay tarım sektöründe fiyatlar yüzde 8,1 oranında gerileyerek, Haziran ayı enflasyonunu belirleyen önemli gelişmelerden biri oldu. 
     Tarımda Haziran fiyat artış hızı, son 19 yıl ortalamasının yüzde -4,3 oldukça altında kaydedildi. Tarım hariç tutulduğunda mevsimsel etkilerden arındırılmış TEFE aylık artış hızı yüzde 1.1, yıllık artış hızı ise yüzde 10,9 oldu. 
     Raporda, Haziran'da özel imalat sanayi fiyat artış hızının yüzde 1,2 olduğu hatırlatılırken, özel imalat sanayi fiyat artışlarında yılın ikinci çeyreğinde göreli bir hızlanmanın dikkat çektiği de vurgulandı. 
     Yılın ikinci çeyreğinde özel imalat sanayinde gözlenen aylık yüzde 1'in üzerindeki artışların yılın ilk çeyreğinin aylıklarının oldukça üstünde olduğuna dikkat çekildi. 
     
     TÜFE'DE GIDA ETKİSİ 
     Rapora göre, son altı ayda TÜFE artış hızı oldukça düşük seviyede seyrederken, bu dönemde gıda sektöründe fiyatların yüzde 2,7 oranında azalması TÜFE'nin düşük kalmasında etkili oldu. 
     Gıda sektörü de hariç tutulduğunda TÜFE artış hızı yüzde 0,8 olarak hesaplandı. 
     
     ENFLASYONUN ÖNÜNDEKİ RİSK 
     Yıllık artış hızlarında konut, eğitim ve lokanta-pastane alt sektörleri TÜFE genel endeksi artış hızını aşarken, gıda hariç TÜFE yıllık artış hızı yüzde 10,9 oldu. TÜFE mal grubunda yıllık fiyat artış hızı yüzde 5,3'de kalırken, hizmet grubunda yüzde 17,0'ye yükseldi. 
     Bu verilerin TÜFE hizmet grubunda fiyat katılığının sürdüğünü gösterdiği belirtilen rapora göre, hizmetler grubunda fiyat katılığının sürmesi ise gelecek yılların enflasyon hedeflerine ulaşılmasında en önemli risklerden birini oluşturuyor. 
     
</TEXT>
</DOC>
