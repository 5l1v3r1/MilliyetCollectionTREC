<DOC>
<DOCNO> 279303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/aspo.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte size 50 kral 
</HEADLINE>
<TEXT>


Milli Takım kafilesini Danimarka'da karşılamaya giden gurbetçiler, Teknik Direktör Ersun Yanal'ın önünü kesti, "Kral nerede " pankartı açtı. Gerginleşen ortamda Yanal, takım otobüsünün içini göstererek, "İşte size 50 kral" diye bağırdı 

BİLAL MEŞE 


Tartışma çıktı 
A MİLLİ Takım, Danimarka ile oynayacağı Dünya Kupası grup eleme maçı için dün öğleden sonra başkent Kopenhag'a gitti. Ay - Yıldızlı kafileyi yaklaşık 200 kişilik bir grup karşıladı. Teknik Direktör Ersun Yanal dışarı çıkarken, önüne kesen gurbetçilerin "Kral nerede " yazılı pankart açması bir anda ortamı gerdi. Yanal ile "Hakan Şükür niye gelmedi" diyen taraftarlar arasında tartışma çıktı. 

Öfkesi dinmedi 
TAKIM otobüsüne güçlükle götürülen Ersun Yanal, futbolcularını göstererek, "İşte size 50 kral" diye bağırdı. Öfkesi dinmeyen Milli Takım hocası, "Siz ne biçim insanlarsınız Bu çocukların hepsi pırlanta. Onlara niye haksızlık yapıyorsunuz " sözleriyle gurbetçilerle diyaloğunu sürdürdü. Yanal ardından medya mensuplarına dönerek, "Bu olayı bu hale basın getirdi. Sizler de suçlusunuz" diye konuştu. 

Toraman gitmedi 

Sakatlığı riskli 
AY - Yıldızlı ekibimizde sakatlığı bulunan İbrahim Toraman, Danimarka'ya götürülmedi. Menajer Can Çobanoğlu, "Doktorlarımızın verdiği rapor, bu maçta oynamasının riskli olacağı şeklindeydi. Hocamız da kendisinin İstanbul'da bırakılmasına karar verdi. Kulübüne de her türlü rapor ve bilgiler, tedaviler aktarılacak" dedi. 

Futbolcular iddialı 
KAPTAN Bülent, Danimarka'dan puanla döneceklerini söylerken, Nihat Kahveci, "Zor maç olacağını biliyoruz. Grubumuzdaki iki güçlü takımdan birine karşı oynayacağız. Şu anda çok formdalar" dedi. Bu arada Danimarka takımında sakatlığı nedeniyle Arnavutluk maçında oynamayan kaleci, Soerensen'in de kadrodan çıkarıldığı açıklandı. 

Gurbetçi rezaleti 

İdmanı bastılar 
MİLLİ Takımın dün gece Valbuy Stadı'nda yaptığı idmanda gurbetçi rezaleti yaşandı. İdmanı izlemek isteyen yaklaşık 600 gurbetçi Ay - Yıldızlı ekibin konsantrasyonu bozulmasın diye içeri sokulmayınca olay çıkardı, stat kapılarını zorladı, Milli Takım Menajeri Can Çobanoğlu'nu tartakladı. Herhangi bir güvenlik elemanı olmadan antrenman sahasına gelen Ay - Yıldızlı ekip gurbetçilerin çıkardığı olay karşısında zor anlar yaşarken uzun süre takım otobüsünden malzemelerini bile alamadı. 

Yanal yumuşattı 
DAHA sonra Milli Takım Teknik Direktörü Ersun Yanal araya girdi ve gurbetçilerin antrenmanı, stada gelen 4 Danimarka polisi eşliğinde izlemesine izin verince ortam yumuşadı. Belçika'dan sonra Danimarka'da da gurbetçilerin çıkardığı olaylara maruz kalan Milli Takım'da işlerine son verilen özel güvenlik elemanlarının yerine yenilerinin göreve başlamaması tartışma yarattı. Bu arada antrenmana sakat olan Nihat ile Deniz katılmadı. Milliler, stada gelen takviye güvenlik güçlerinin eşliğinde otele döndü. 

'Danimarka'yı yenemezsiniz' 

MEHMET DEMİRCAN 

FENERBAHÇE'DE iki sezon forma giyen Danimarkalı Brian Steen Nielsen, Milli Takımımız'ın Kopenhag'tan eli boş döneceğini ileri sürdü. Şu anda Süper Lig'de Aarhus takımında görev yapan Nielsen, "Türkiye, Kopenhag Parken Stadı'nda Danimarka'yı yenemez. Çünkü Danimarka buradaki atmosferde çok iyi oynuyor. Seyircinin coşkusuyla iyi sonuçlar alıyor. Zaten Parken Stadı'nda genelde maç kaybetmiyoruz" dedi. 
DANİMARKA'NIN fiziksel olarak da Türkiye'den güçlü olduğunu savunan tecrübeli oyuncu, "Türkiye bireysel olarak inanılmaz yetenekli oyunculara sahip. Ancak bu Kopenhag'ta yetmez. Ayrıca Danimarka bir takım. İşte bu duygu bizi burada güçlü kılıyor" yorumunu yaptı. Nielsen, Hakan Şükür için de, "Her ülke milli takımı Hakan Şükür gibi bir golcüye sahip olmak ister" ifadesini kullandı. 

Viking avı başlıyor 

ÜMİT Milli Takımımız, Avrupa Şampiyonası grup elemelerindeki dördüncü sınavında bugün deplasmanda Danimarka'nın karşısına çıkacak, alacağı galibiyetle ağabeylerine moral vermeye çalışacak. Farum Park Stadı'nda TSİ 20.00'de başlayacak karşılaşmayı İspanyol hakem Alfonso Perez Burrull yönetecek. Mücadeleyi Show TV naklen yayınlayacak. 

2. GRUP PUAN DURUMU TAKIMLAR O G B M A Y P Danimarka 2 2 0 0 5 3 6 Ukrayna 3 2 0 1 4 3 6 Gürcistan 2 1 1 0 2 1 4 Yunanistan 3 1 1 1 3 3 4 TÜRKİYE 3 1 1 1 2 2 4 Arnavutluk 3 0 1 2 3 5 1 Kazakistan 2 0 0 2 0 2 0 
Günün programı Kazakistan - Arnavutluk, Ukrayna - Gürcistan 


</TEXT>
</DOC>
