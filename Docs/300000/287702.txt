<DOC>
<DOCNO> 287702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun35.html </URL>
<DATE> 2004/11/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Talat, hükümet için girişimde bulunmayacak 
</HEADLINE>
<TEXT>

     KKTC Cumhurbaşkanı Rauf Denktaş tarafından yeni hükümeti kurmakla görevlendirilen Cumhuriyetçi Türk Partisi CTP Genel Başkanı ve Başbakan Mehmet Ali Talat'ın, hükümet kurma yönünde herhangi bir girişimde bulunmayacağı öğrenildi. 
     CTP Merkez Yönetim Kurulu ile Parti Meclisi'nde dün akşam yapılan değerlendirmelerde yeni bir girişimden sonuç alınmayacağına dikkat çekilerek, erken seçimin gerekliliği vurgulandı ve bu konuda girişim yapılması kararlaştırıldı. 
     Hükümeti kurma görevini önceki gün alan Başbakan Talat'ın, 15 günlük anayasal süreyi beklemeden önümüzdeki günlerde bu görevi iade etmesi bekleniyor. 
     
     YENİ YORUM ALINIYOR 
     Bu arada, Talat, erken seçim tarihi konusunda yaşanan kilitlenmenin aşılması için girişim başlattı. 
     Cumhurbaşkanı Denktaş'ın seçim kararı vermek için, ilk görevlendirmeden itibaren 60 günlük anayasal süreyi beklemesinin zorunlu olduğuna ilişkin Başsavcılık görüşü üzerine ilgili maddeyi yeniden yorumlatmak için çalışma başlatan Talat'ın, Yüksek Mahkeme ile hukukçulardan yorum istediği öğrenildi. 
     
     ERKEN SEÇİM PROSEDÜRÜ 
     Anayasa uyarınca KKTC'de erken seçim ya Meclis kararıyla, ya da Cumhurbaşkanı'nın çağrısıyla yapılabiliyor. 
     Meclis'in erken seçim kararı alabilmesi için tam sayısının 2 3 çoğunluğu gerekiyor. Yani 34 milletvekilinin seçime ''evet'' demesi isteniyor. Son zamanlarda tüm partiler erken seçim yönünde irade ortaya koyarken, tarih konusunda henüz bir mutabakat sağlanmış değil. 
     Bunun yanında, İçtüzük engeli de var. 90 gün arayla aynı konuda öneri, karar ya da tasarı sunulması Meclis iç tüzüğüne aykırı. Hükümetin Eylül ayında erken seçim önerisi sunması nedeniyle, tüzükte değişiklik yapılmaması halinde, Meclis'e ancak 20 Aralık'tan sonra erken seçim önerisi sunma imkanı bulunuyor. 
     Cumhurbaşkanının seçim kararı vermesi için de anayasa uyarınca ilk görevlendirme tarihinden itibaren 60 günlük süre gerekiyor. Koalisyon hükümetinin istifasının ardından Ulusal Birlik Partisi UBP Genel Başkanı Derviş Eroğlu'nun 21 Ekim'de görevlendirilmesiyle başlayan bu süreç, 60 günün tamamının kullanılması halinde 21 Aralık'ta sona eriyor. 
     Başsavcı Akın Sait, erken seçim kararının ciddiyetine dikkat çekerek 60 günlük sürecin tamamının beklenmesinin zorunlu olduğu yönünde görüş vermişti. 
     13 Ocak 2004'te kurulan Talat başkanlığındaki CTP-DP koalisyon hükümeti, yaklaşık 5 ay süren azınlık döneminin ardından 20 Ekim'de istifa etmişti. 
     
</TEXT>
</DOC>
