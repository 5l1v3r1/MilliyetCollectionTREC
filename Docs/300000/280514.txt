<DOC>
<DOCNO> 280514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/guncel/gun01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'te yeni yapılanma 
</HEADLINE>
<TEXT>



Doğan Holding Yönetim Kurulu Başkanı Aydın Doğan, Milliyet'teki görev değişiklikleriyle ilgili şu açıklamayı yaptı 
"14 Ekim 2000 tarihinden bu yana Milliyet Gazetesi Genel Yayın Yönetmenliği görevini başarıyla sürdüren Mehmet Y. Yılmaz, Doğan Gazetecilik Murahhas Üyeliği'ne getirilmiştir. On yıldır grubumuzda Posta, Radikal ve Fanatik gazetelerinin kurucu genel yayın yönetmenliği görevlerinde de bulunan Yılmaz, inanıyorum ki, bilgi ve tecrübesi ile bu zor görevden de yüzünün akıyla çıkacaktır. 
Mehmet Y. Yılmaz'ın murahhas üyeliğe getirilmesiyle boşalan Milliyet Gazetesi Genel Yayın Yönetmenliği görevine Hürriyet Gazetesi Ankara Temsilciliği görevini üstün başarıyla sürdüren Sedat Ergin atanmıştır. Ergin'in, gazetecilik bilgi ve deneyimleriyle Milliyet gazetesinde devraldığı bayrağı daha da ileri noktalara taşıyacağına inanıyorum. 
1956 yılında doğan Mehmet Y. Yılmaz, Ankara Üniversitesi Siyasal Bilgiler Fakültesi İktisat ve Maliye Bölümü mezunudur. Gazetecilik mesleğine bu fakültede öğrenci iken Yankı dergisinde başlayan Yılmaz, bugüne kadar 30'a yakın dergi ve 4 gazetenin kurucu genel yayın yönetmenliğini yapmış bir arkadaşımızdır. 
1957 İstanbul doğumlu olan Sedat Ergin, liseyi Robert Kolej'de okuduktan sonra Ankara Üniversitesi Siyasal Bilgiler Fakültesi diplomasi şubesini bitirmiştir. Gazeteciliğe 1975 yılında Türk Haberler Ajansı Dış Haberler Servisi'nde başlayan Ergin, 1976 - 78 yılları arasında THA'nın Ankara Bürosu'nda diplomasi, başbakanlık ve meclis muhabirliği yaptı. Ergin, 1979 - 1987 yılları arasında Cumhuriyet Gazetesi Ankara Bürosu'nda diplomasi muhabiri olarak çalıştı. 1987 yılında Hürriyet'e geçerek, gazetenin Washington Temsilciliği'ni üstlenen Ergin, bu görevi yaklaşık altı yıl sürdürdü. Ergin, 1 Mart 1993 tarihinde Hürriyet Gazetesi Ankara Temsilciliği görevine getirildi ve bu görevini ve "Ankara'dan" köşesini yazmayı aralıksız 12 yıl sürdürdü. Ergin, ayrıca CNN-Türk'te "Ankara Kulisi" programına katılmaktaydı. Ergin, Refah-Yol hükümetinin çöküşünü anlatan "Fırtına Dosyası" başlıklı yazı dizisiyle 1997'de, 1 Mart tezkere krizine giden süreci anlattığı "Bizden Saklananlar" dizisiyle de 2003 yılında olmak üzere Sedat Simavi Basın Ödülü'nü iki kez kazandı. Ayrıca, iki kez de Türkiye Gazeteciler Cemiyeti'nin gazetecilik ödülünü kazandı. 
Arkadaşlarımız yeni görevlerine 17 Mart 2005 Perşembe günü başlayacaklardır. Bir üst göreve atanan her iki arkadaşımıza da yeni görevlerinde başarılar diliyorum." 


</TEXT>
</DOC>
