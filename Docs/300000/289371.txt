<DOC>
<DOCNO> 289371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas22.html </URL>
<DATE> 2004/11/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şimdi yerli turist gözde... 
</HEADLINE>
<TEXT>

     Ramazan Bayramı nedeniyle iç piyasada önemli bir taleple karşılaşan Antalya yöresindeki bazı turistik tesisler, yabancıların rezervasyonlarını kabul etmedi. 
     AA muhabirinin aldığı bilgiye göre, kış operasyonları kapsamında, ''Shopping tur'' için 1 haftalık 200-300 euro gibi fiyatlarla uçak, transferler, yeme-içme her şey dahil 1 haftalığına gelip, 4-5 yıldızlı tesisleri dolduran ''ucuzcu turist'', Ramazan Bayramı'nda Antalya'da yer bulamadı. Bu turistlerin boşalttığı odalara, Ramazan Bayramı tatilinde, başta İstanbul ve Ankara olmak üzere büyük kentlerden gelen ''paralı'' yerli turist yerleşti. 
     Lares Park Otel Genel Müdürü Burak Türkeri, AA muhabirine yaptığı açıklamada, bayram hareketliliğinin, beklenenin üzerinde olduğunu söyledi. İç pazara yönelik rezervasyonlarının bayramdan 1 hafta önce dolmasına rağmen bayramın son günü hala rezervasyon talebi geldiğini kaydeden Türkeri, ''Otelimizdeki bütün odalar doldu. Yerli misafirlerimize yer açabilmek için Avrupalı turistlere ayırdığımız odaları iptal etmek zorunda kaldık'' dedi. 
     
     ''ANTALYA'YA, 100 BİNE YAKIN YERLİ TURİST GELDİ'' 
     Yerli turistlerin doğru proje ve programlar yapılması halinde Avrupalı turistlerden daha çok kazandırdığına dikkati çeken Türkeri, ''Türkiye'de çok ciddi tatil talebi var. Avrupalı, sezon dışında gelmiyor ama yerli turist için sezon farkı yok'' diye konuştu. 
     Akdeniz Turistik Otelciler Birliği AKTO Başkanı Osman Ayık da Ramazan Bayramı'nın, konaklama tesisleri için bereketli geçtiğini söyledi. Ayık, ''Otellerimizde yüzde 100'lere yakın doluluk oldu. 3 günlük Ramazan Bayramı tatilinde Antalya'ya 100 bine yakın yerli turist geldi. Bu da açık bulunan tesislerin tamamen dolduğunun göstergesi. Tatil biraz daha uzun olsaydı, hem doluluk, hem de açık kalan otel sayısı daha yüksek olabilirdi'' dedi. 
     
</TEXT>
</DOC>
