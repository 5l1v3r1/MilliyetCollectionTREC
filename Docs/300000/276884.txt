<DOC>
<DOCNO> 276884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/spo05.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IAAF öyle demiyor 
</HEADLINE>
<TEXT>


Ayhan, "Dopingli çıkmadık" diyor, ancak zaten doping soruşturması yapılmadığı için raporda bu ifadeler yer almıyor. Uluslararası Federasyon, numune alımında hata bulunduğunu ve savunmanın yetersiz olduğunu bildiriyor 

MURAT AĞCA 


Yarışlara giremeyecek 
ULUSLARARASI Atletizm Federasyonu IAAF , olimpiyat öncesi Edirne'deki kamp döneminde doping kontrolünden kaçtığı gerekçesiyle rapor istediği milli atlet Süreyya Ayhan'ın savunmasını yetersiz buldu ve kararı kurallar gereği Türkiye Atletizm Federasyonu'na bıraktı. IAAF açıkladığı raporunda, Avrupa Şampiyonu ve Dünya ikincisi atletin, doping kontrol numunesi alımı sırasında kural hataları yaptığını belirtirken, hakkında verilecek karar kesinleşinceye kadar Ayhan'ın tüm müsabakalardan men edildiğini de duyurdu. 

Olimpiyattan çekilmişti 
IAAF, 5 Ağustos'ta gönderdiği ve içinde yasaklanmış madde ve yöntemi kullanmak veya kullanmaya teşebbüs etmek 32.2.b , doping görevlilerinin çağrısından sonra numune vermeyi reddetmek 32.2.c ve doping kontrol prosedürüne hile karıştırmak veya hile karıştırmaya teşebbüs etmek 32.2.e suçlamalarının bulunduğu raporuyla ilgili Ayhan'ın savunmasını istemişti. Ayhan ise o tarihte mide kanaması ve adelesindeki sakatlığı bahane ederek olimpiyattan çekildiğini açıklamıştı. 

Regleman belli 
RAPOR sonrası Ayhan, 14 gün içinde Atletizm Federasyonu'ndan yeni bir duruşma talep edebilecek. İki ay içinde federasyon, Ayhan'dan yeni savunmasını alacak. Duruşma sonunda Ayhan dosyası ya kapanacak, ya da ceza kuruluna sevk edilecek. Ancak milli atlete isnat edilen suçlamalar, IAAF reglemanına göre iki ile üç yıl men cezasını gerektiriyor. Verilmesi muhtemel ceza az olursa IAAF, ek ceza için CAS'a gidebilecek ve bu durumda kurallara uymayan Türkiye Federasyonu da ceza alacak. Ayhan'ın da CAS hakkı bulunuyor. 

'Dopingte aklandık' 

Kural hatası 
SÜREYYA Ayhan, antrenörü ve eşi Yücel Kop ile birlikte Ankara'da düzenlediği basın toplantısında IAAF raporunda doping olayına rastlanmadığını, sadece kural hatası saptandığını söyledi. IAAF'ın kendilerini doping konusunda akladığını iddia eden çift, sadece üç maddede kural hatası yaptıklarını ve bunun da Türk federasyonu tarafından değerlendirileceğini ifade etti. 

'Bırakmayacağım' 
AYHAN, olimpiyat öncesi kamuoyunda kendisi için yargısız infaz yapıldığını söylerken, antrenör Kop da "Kontroller sırasında WADA yetkililerinin yanlı tutum içinde olduklarınını öne sürdü. Kop, "Kontrole gelenler Rus ve Rumen'di. Yani rakip sporcuların ülkesinden" dedi. Açıklamaları sırasında gözleri dolan Ayhan da olimpiyat şampiyonu olmadan atletizmi bırakmayacağını söyledi. 

Büyük hata 

SÜREYYA Ayhan, federasyonun yaptığı taktik hata yüzünden bir büyük şampiyonada daha yarışamayacak. Milli atlete, IAAF'ın gönderdiği ilk raporun tarihi olan 5 Ağustos'ta, olimpiyata gitmeyeceğini açıklamasına rağmen Türkiye Federasyonu tarafından tedbir konulmadığı için Ayhan muhtemel cezasının bitimindeki yaz sezonunu da kaçıracak. Bu da iki yıl ceza alırsa fazladan bir Avrupa Şampiyonası'na 2006 veya üç yıl alırsa bir Dünya Şampiyonası'na 2007 katılamamasına neden olacak. 

Bu ne perhiz 

IAAF tarafından Türkiye Atletizm Federasyonu'na "gizli" olarak gönderilen raporların kamuoyuna açıklanarak spekülasyona sebep olunduğu gerekçesiyle Bakan Mehmet Ali Şahin ve Gençlik ve Spor Genel Müdürü Mehmet Atalay'ın da içinde bulunduğu birçok kişiye toplam 500 milyarlık tazminat davası açan Süreyya Ayhan, aynı hataya dün kendisi düştü. Federasyona ve kendisine gönderilen yine "gizli" damgalı yeni belgeyi bu kez kendisi ve antrenörü Yücel Kop basın toplantısı düzenleyerek kamuoyuna duyurdu. 

Milliyet yazmıştı 

Milliyet yazmıştı 
ULUSLARARASI Atletizm Federasyonu'nun IAAF ceza konusunda kararı Türkiye Atletizm Federasyonu'na bırakacağını kamuoyuna ilk kez Milliyet duyurmuştu. Olimpiyat sırasında Atina'da gerekli araştırmaları yapan Milliyet ekibi, 23 Ağustos'ta sürmanşetten verdiği "Süreyya'da top bizde" haberinde, IAAF'ın kuralları gereği cezayı kendisinin vermeyeceğini ve Türk federasyonuna bırakacağını vurgulamıştı. 


</TEXT>
</DOC>
