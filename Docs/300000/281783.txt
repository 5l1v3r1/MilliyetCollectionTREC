<DOC>
<DOCNO> 281783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun04.html </URL>
<DATE> 2004/10/20/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Amerikalı Müslümanlar oylarını Kerry'den yana kullanacak... 
</HEADLINE>
<TEXT>

     ABD'de yapılan bir kamuoyu araştırması, Müslüman vatandaşların büyük çoğunluğunun 2 Kasım başkanlık seçimlerinde Demokrat Parti adayı Senatör John F. Kerry'yi destekleyeceğini ortaya koydu. 
     Amerikan Fox News televizyonunun haberine göre, Zogby International ve Georgetown Üniversitesi işbirliğiyle yapılan bir kamuoyu araştırmasının sonuçları, 2000 seçimlerinde Bush'u destekleyen Müslümanların yüzde 76'sının Senatör Kerry'den yana karar verdiğini ortaya koydu. Müslüman seçmenler arasında Başkan Bush'u destekleyenlerin oranı yüzde 7'de kaldı. 
     Sonuçları değerlendiren Zogby International araştırma şirketinin başkanı John Zogby, ''Amerikalı Müslümanların Başkan Bush'tan vazgeçişi dramatik bir değişim ve bugüne kadar görülmüş en açık bir tepki örneğini teşkil ediyor'' dedi. 
     Müslüman-Amerikan Siyasi Eylem Komitesi Başkanı Mukit Hüseyin de, Fox News kanalına yaptığı açıklamada, ''11 Eylül saldırılarından bu yana layık görüldükleri muamele yüzünden Müslümanlar arasında bir ihanete uğramışlık hissi hakim. Yönetim, kamuoyuna söylediklerinin tam tersine, birkaç suçlunun eylemi için tüm bir toplumu hedef aldı'' dedi. 
     
</TEXT>
</DOC>
