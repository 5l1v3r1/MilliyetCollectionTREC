<DOC>
<DOCNO> 286054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko23.html </URL>
<DATE> 2004/11/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sigarada ''light'' dönemi kapanıyor 
</HEADLINE>
<TEXT>

     ANKARA Milliyet 

Sigaralarda "light" dönemi kapanıyor. Sigara paketlerinin üzerine "düşük katranlı", "hafif", "ultra hafif" veya "yumuşak" yazılamayacak. Çoçuklara cazip gelecek şeker, çerez, oyuncak veya başka nesneler sigara şeklinde üretilemeyecek. 
     Tütün ve tütün mamullerinin satışı ve reklamlarına sınırlamalar getiren uluslararası sözleşme, TBMM Sağlık ve Sosyal İşler Komisyonu'nda benimsendi. 
     
     Duty Free'de sigara satışı yasağı 

     Sözleşmede, tütüne talebin azaltılması için fiyat ve vergi önlemleri de getiriliyor. Ülkeler gerekirse, "Tütün tüketiminin azaltılmasına yönelik sağlık hedefleri doğrultusunda tütün ürünlerine vergi ve gerektiğinde fiyat politikaları uygulanması, uluslararası seyahat eden yolculara tütün ürünlerinin vergisiz ve gümrüksüz satışının, ithalatının gerekirse yasaklanması veya sınırlandırılması" yönünde önlemler alacak. 
     
     Pasif içiciler 

     Sözleşmeye taraf ülkeler, pasif içiciliğin, hastalık ve sakatlıklara neden olduğunun kuşkuya yer bırakmayacak biçimde kanıtladığını benimsemiş sayılacak. Bu ülkeler, kapalı iş yerlerinde, toplu taşıma araçlarında, kapalı kamu alanlarında ve gerektiğinde kamuya açık diğer yerlerde tütün dumanına maruz kalmayı engellemek için ulusal yasalarla belirlenen mevcut resmi yetki alanlarında, etkin yasal, icrai, idari ve diğer önlemleri alacak ve uygulayacak. 
     Taraf ülkeler, sözleşmenin yürürlüğe girmesinden sonraki 3 yıllık süre içinde kendi ulusal kanunları doğrultusunda şu önlemleri alacak 
     - Tütün ürünlerinin paketlenmesi veya etiketlenmesinde, bir tütün ürününün özellikleri, sağlığa etkileri, tehlikeleri ve emisyonları ile ilgili yanlış, aldatıcı, yanıltıcı veya hatalı izlenim oluşturacak ve belirli bir tütün ürününün doğrudan veya dolaylı olarak, diğer tütün ürünlerinden daha az zararlı olduğu izlenimini uyandıracak, "düşük katranlı", "hafif, "ultra-hafif ya da "yumuşak" gibi bir tanım, ticari marka, figür veya başka işaret kullanılamayacak. 
     - Tütün ürünlerinin her bir paket ve ambalajında ve bu ürünlerin dış paketleme ve etiketlerinde tütün kullanımının zararlı etkilerini anlatan ve diğer uygun mesajları veren sağlık uyarıları olacak. 
     - Taraf olan her ülke, anayasalarına veya anayasal ilkelerine uygun olarak tütünle ilgili her türlü reklam, promosyon ve sponsorluğa karşı kapsamlı yasaklar getirecektir. 
     - Küçüklere hitap eden şeker, çerez, oyuncak veya başka nesnelerin tütün ürünleri şeklinde üretilmesi ve satılmasına son verilecek. 
     Şu ana kadar 34 ülke tarafından onaylanan sözleşme, 40 ülkenin onaylanmasını takiben 90 gün içerisinde yürürlüğe girecek. 
     
</TEXT>
</DOC>
