<DOC>
<DOCNO> 271749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo27.html </URL>
<DATE> 2004/09/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Egaleo maçına doğru.. Arıca Futbolcu kalitesi olarak bizden iyi değiller 
</HEADLINE>
<TEXT>

     Gençlerbirliği Teknik Direktörü Erdoğan Arıca, UEFA Kupası 1. tur ilk maçında karşılaşacakları Yunanistan'ın Egaleo takımının futbolcu kalitesi olarak kendilerinden iyi olmadığını ancak takım oyununu sahaya daha iyi yansıttığını söyledi. 
     Arıca, Beştepe İlhan Cavcav Tesisleri'nde düzenlediği basın toplantısında, lige iyi başlayamadıklarını fakat Egaleo karşısında farklı bir futbol sergileyeceklerini belirtti. 
     Arıca, ''Top rakipteyken iyi mücadele edeceğiz. Mücadeleyi kazandığımız anda da kendi oyunumuzu oynayacağız. Savunmamız daha candan ve yürekten mücadele edecek. Çok da atağa katılmayacaklar. Bu tur bizim ve Türkiye için önemli. Çünkü turu geçince UEFA Ligi'ne kalacağız'' diye konuştu. 
     Gençlerbirliği Teknik Direktörü Arıca, Yunan takımını 2 özel maçta izlediğini ifade ederek, şunları söyledi 
     ''3 yıldır beraber oynayan bir ekip. Yaş ortalamaları 23. Maçın tamamında 4-4-2 sistemini çok disiplinli bir şekilde uyguluyorlar. Geçen yıl oynadıkları 30 maçta 26 gol yemişler. Savunmaları sağlam oynuyor. Ancak biraz ağırlar. Bu zaaflarından, Youla ve Uğur gibi hızlı futbolcularımız yararlanarak bizi rahatlatacaktır.'' Deneyimli teknik adam, sakatlıkları devam eden Ali Tandoğan, Mustafa Özkan ve Erkan'ın durumlarına da değinerek, ''Erkan, tamamen iyileşti. Mustafa Özkan'ı yetiştirmeye çalışıyoruz ancak çok zor görünüyor. Ali Tandoğan'ın ise daha zamana ihtiyacı var. Kadromuz 25 futbolcudan oluşuyor. Diğer oyuncularımız da en az onlar kadar mücadele edebilir'' diye konuştu. 
     
     FUTBOLCULARIN GÖRÜŞÜ 
     
     UĞUR BORAL 
     Takımın adeta jokeri Uğur Boral, UEFA Kupası 1. turunda Atina'da yapacakları maçı kazanmayı tüm takımın çok istediğini söyledi. 
     Uğur, şöyle konuştu 
     ''UEFA Kupası'ndaki maç için konsantrasyonumuz en üst düzeyde. Bu turu atlarsak UEFA Ligi'ne kalacağız. Bu durum hem bizim, hem de Türk futbolu adına büyük başarı olacak. Hırsımızın kurbanı olmadan, deplasmanda oynayacağımızı da unutmadan, kontrollü, akıllı ve agresif bir oyun oynamamız gerektiğinin bilincindeyiz. Yunanistan temsilcisi Egaleo'yu yenecek gücümüz var'' diye konuştu. 
     
     SÜLEYMAN YOULA 
     Kırmızı-siyahlı ekibin yıldız futbolcusu Süleyman Youla ise Diyarbakırspor maçı galibiyetinin takıma büyük bir moral kazandırdığını bildirerek, Egaleo maçı öncesi şunları kaydetti 
     ''UEFA Kupası'nda Perşembe günü çok önemli bir maçımız var. Son lig maçımızda kazandığımız morali Egaleo maçında da sürdürmek istiyoruz. Antrenmanlarda çok iyi çalışıyoruz. Bu çalışmamızın sonucunda Yunanistan'dan mutlu döneceğimize eminim. Elimden gelenin en iyisini yapıp, takımımın galip gelmesini sağlamaya çalışacağım.'' 
     
</TEXT>
</DOC>
