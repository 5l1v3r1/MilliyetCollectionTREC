<DOC>
<DOCNO> 252396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun19.html </URL>
<DATE> 2004/07/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bayan güreş şampiyonasına karşı protesto gösterisi 
</HEADLINE>
<TEXT>

     Bangladeş'in başkenti Dakka'da bu hafta sonu düzenlenmesi planlanan ilk bayan güreş şampiyonası, İslamcı göstericilerin protestosuyla karşılaştı. 
     Güreş şampiyonasının iptal edilmesini isteyen Bangladeş İslami Ulema Cemiyeti örgütü üyesi 100 kadar gösterici, başkent sokaklarında bayraklar taşıdı, ''kadın güreşine hayır'' sloganları atarak yürüdü. 
     New Age gazetesinin haberine göre, örgüt lideri Muhiddin Han, ''Ülkede bütün uygunsuz sporların yapılmasını protesto etmek için gerekirse canımızı vermeye hazırız'' dedi. 
     Güreş Federasyonu Genel Sekreteri Tabiur Rahman ise ''şampiyonada günah teşkil edecek bir şey olmadığını, bayan sporcuların mayo giymeyeceklerini, kapalı giysilerle mücadele edeceklerini'' belirtti. 
     ''İslamcı grupların müsabakaları durdurmak istediğini duydum. Bu konuda bazılarımız tehdit telefonları bile aldı'' diyen Rahman, ''Bu ülkenin kadınları düzenli olarak çok sayıda spor dalında mücadele ediyor. Neden güreş yapmasınlar'' ifadesini kullandı. 
     
</TEXT>
</DOC>
