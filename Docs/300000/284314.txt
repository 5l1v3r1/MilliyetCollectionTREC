<DOC>
<DOCNO> 284314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/zbirand.html </URL>
<DATE> 2004/10/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Pendik olaylarının gerçek sorumluları 
</HEADLINE>
<TEXT>


Pendik Aydos mevkiindeki Ertuğrul Gazi mahallesindeki olaylar kanlı bir meydan savaşına dönüştü. İlkokul yapılmak üzere Devletin ayırdığı 4.5 dönümlük arazinin üstüne kaçak inşaat yapanlar, yerlerinden çıkarılmak isteniyor. Onlar da direniyorlar. 
Kimi devlet arsalarının üstüne, kimileri de tapulu arsalara yapılan kaçak inşaatlar sorunu bu şekilde yeniden gündeme geldi. 
Kamuoyu kimi suçlamalı 
Acaba bu kaçak inşaat sahipleri mi, yoksa bu inşaatları yapanlara, oy veya belediyeye yardım kısvesi altında göz yumanlar mı sorumlu 
Bu olayı ikiye bölmemiz gerekiyor. 
Bir bölümü, Anadolu'dan göçen yertsiz yurtsuz fakirleri kandırıp, arsa paylaştıran mafya tarafından örgütleniyor. Bu kişilerin kimler olduğunu, nasıl çalıştıklarını en iyi bilenler de mahalli belediyeler ve emniyet güçleridir. 
Diğer bölümü ise, devlet arsaları üstünde koca koca bina yaptıranlardan oluşuyor. Onların kimlikleri de bilinir. 
Bu girişimlerin gizli kapalı bir yanı yoktur. 
İnşaatlar başladığı andan itibaren görülür. Belediyenin de, emniyitin de haberi olur. Ancak kimse sesini çıkartmaz. Mafya veya kaçak inşaatçılar, hem belediyeleri hem de güvenlik güçlerini çeşitli yöntemlerle sustururlar. Belediyeye yardım adı altında para verirler, polis de şikayet gelmediğinden dolayı hareket etmez. 
Aradan yıllar geçer, bu defa belediyeler ve devletin çeşitli kurumları, siyasi etkenlerle oy için bu yerleşim noktalarına yol su elektrik, hatta telefon hizmeti dahi getirirler. Artık hayat başlamıştır. Bu mahallelerin önemli bir bölümü giderek büyür ve genişler. 
Ne zamanki, arsaların tapulu sahipleri veya devlet uyanır ve harekete geçer, işte o zaman kıyametler kopar. Yıkıma gelenler ile sahipler arasında kan gövdeyi götürür. Kaçak inşaatçılar, diğer kaçak yerleri gösterirler "madem onlara dokunmuyorsunuz, neden bize saldırıyorsunuz " diye sorup direnirler. Artık yaşamlarının bir parçası haline giren bu mülkleri korumak isterler. 
Şimdi kimi sorumlu tutmamız gerekiyor 
Mallarına sahip çıkmayan devlet veya tapu sahiplerini mi 
Kaçak yapıma gözünü yuman, hatta ardından buralara hizmet getiren belediyeler ve devlet kurumlarını mı 
Bu çarpıklığı hala düzeltebilmiş değiliz. 
Son çıkan yasalarla, bundan böyle kaçak inşaatlara hizmet verenlere de ceza kesilmesi kararlaştırıldı, ancak yapım hala sürüyor. Başbakan, gecekonduların yıkılması gerektiğini söylemesine rağmen, belediye başkanları harekete geçemiyor veya geçmek istemiyorlar. 
Kaçak inşaatçılar haksızlar. Bir topluma ait yerlere el koyarak haksız gelir elde ediyorlar. 
Belediyeler ve devlet kurumları da haksız, zira onları adeta teşvik ediyorlar. 
Olan, arada kalan ve savaş vermek zorunda bırakılan güvenlik kuvvetlerine oluyor. 
Hikayenin aslı işte bu... 



ZİHNİYET DEĞİŞMEDİKÇE, YASA DEĞİŞTİRMEK YETMEZ Gazetelerde çıkan bir haber hiçbirimizi şaşırtmadı. 
Yargıtay 8 inci ceza dairesi, 312 sayılı madde değişmesine rağmen, eski yaklaşımını sürdürdü. 17 Ağustos depremi ile 28 Şubat müdahelesi arasında bir bağlantı kuran, Yeni Asya yazarı Mehmet Kutlular'ın ve Kemalizm ile Satanizmi ilişkilendiren Nurettin Şirin'in cezalarını onadı. Gerekçesi, halklar arasında düşmanlığı tahrik etmek. 
Bu onamaya sadece, ceza dairesi reisi Zeki Arslan karşı çıktı. Bunun bir düşünce tarzı olduğunu ve düşüncenin de cezalandırılamayacağını belirtti. 
312 dinci yayınları engellemek için çıkarılmış, ardından AB Kopenhag Kriterlerine uyum sağlamak amacıyla değiştirilmişti. Ancak anlaşılıyor ki, yasayı değiştirmek yetmiyormuş.Herşeyden önce zihniyetlerin değişmesi ve kararlarında buna göre değişmesi gerekiyormuş. 
Yaptıklarımızla övünüp, Kopenhag Kriterlerine tam uyum sağladığımızı ileri sürmeyelim. Gidilecek daha uzun yol var. 



CUMHURİYET BAYRAMIMIZ KUTLU OLSUN... Cumhuriyet'in toplum olarak hepimiz açısından ne kadar önemli olduğunu, her geçen gün biraz daha anlıyoruz. Bir ülkeyi orta çağ düzeninden çıkarmak ve batılı değerlere taşımanın Türkiye'yi nerelere getirdiğini açıkça görüyoruz. 
Atatürk'ün değerini, yapmak istediklerinin derinliğini de daha iyi hissediyoruz.Eğer bugün Avrupa Birliği yolunda adımlar atabiliyorsak, Avrupaya tam üyeliği konuşabiliyorsak, bunun tamamen Atatürk'ün devrimleri sayesinde olduğunu unutmamalıyız. 
Bu devrimleri bazen sert biçimde uyguladık, bazen görmezden geldik. Ancak bugün bu kadarıyla dahi Avrupaya yakınlaşabildik. Eğer Atatürk devrimleri ve Cumhuriyet'e sahip çıkma arzumuz olmasaydı, kimse Türkiye'nin Avrupaya katılabileceğini tartışmazdı. 
Nice bayramlara... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
