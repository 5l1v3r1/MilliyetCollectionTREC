<DOC>
<DOCNO> 289568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo08.html </URL>
<DATE> 2004/11/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Cordoba Yurtdışından hiçbir takımla görüşmem olmadı... 
</HEADLINE>
<TEXT>

     Beşiktaş'ın Kolombiyalı kalecisi Oscar Cordoba, İngiltere'ye gidip transfer görüşmesi yaptığı yolundaki haberlerin doğru olmadığını söyledi. 
     Cordoba, BJK Nevzat Demir Tesisleri'nde gerçekleştirilen idman öncesi basın mensuplarına yaptığı açıklamada, Beşiktaş'la 2006'ya dek opsiyonlu sözleşmesi bulunduğunu belirterek, ''Ben, imza attığımda sonuna dek sözleşmemi sürdürmek isterim. Yönetim isterse hemen de imza atarım'' dedi. 
     İzinli gününde istediği yere gidebileceğini anlatan Cordoba, ''İngiltere, İtalya veya Fransa'ya tatile gidebilirim. İzinli günümde, gittiğim yer konusunda hocamdan izin almama gerek yok. Bu haberler için diyebileceğim hiçbir şey yok, çünkü hepsi yalan. İzinli günümde İngiltere'ye gitmedim'' diye konuştu. 
     
     ''HAZIRIM, OYNAMAK İSTİYORUM'' 

     Cordoba, sakatlığının tamamen geçtiğini ve forma giymek için hazır olduğunu söyledi. 
     Oynamamanın kendisini üzdüğünü kaydeden Kolombiyalı kaleci, ''Oynayıp oynamayacağıma hocam karar verecek. Ben hazırım'' dedi. 

     
</TEXT>
</DOC>
