<DOC>
<DOCNO> 258901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/magazin/amag.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar Berfo'yu yalnız bırakmadı 
</HEADLINE>
<TEXT>


'Eşkıya' filmindeki 'Berfo' rolüyle de bilinen oyuncu Kamran Usluer'in cenazesinde, birçok sanatçı dostu hazır bulundu 

Abdullah Malkoç 

Akciğer kanserine yenik düşen 'Eşkıya' ve 'Salkım Hanım'ın Taneleri' gibi ödüllü filmlerin oyuncusu Kamran Usluer, dün İstanbul Teşvikiye Camii'nde kılınan cenaze namazının ardından Karacaahmet Mezarlığı'nda toprağa verildi. Usluer'i son yolculuğunda, kardeşi Doğan Usluer'in yanı sıra Zeki Alasya, Cem Davran, Rutkay Aziz, Hülya Koçyiğit, Hümeyra, Nejat Uygur, Hazım Körmükçü, Şevval Sam ve Demet Akbağ'ın da aralarında bulunduğu birçok sanatçı dostu yalnız bırakmadı. 

Aziz'den sitem 
Usluer'in 60 yıllık oyuncu arkadaşı Uluer Süer, cenazede ayakta durmakta güçlük çekti ve tabuta sarıldı. Usluer'in çok değerli bir sanatçı olduğunu belirten Rutkay Aziz, "O da bizim gibi az değer gören sanatçılardan biriydi" dedi. Aziz, gazetecilerin "Bu konuda bir isyanınız mı var " sorusu üzerine ise yorum yapmadı. 
Usluer'in cenaze namazının kılındığı saatlerde Kaya Çilingiroğlu da babası için Teşvikiye Camii'nde mevlit okuttu. Mevlide Çilingiroğlu'nun yakın dostları ve Helin Avşar da katıldı. 


</TEXT>
</DOC>
