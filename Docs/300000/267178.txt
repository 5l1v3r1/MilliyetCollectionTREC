<DOC>
<DOCNO> 267178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo19.html </URL>
<DATE> 2004/08/28/ </DATE>
<TIME> 23.32 </TIME>
<AUTHOR>  </AUTHOR>
<HEADLINE>
Hagi "Daha ligin başı, mücadele ediyoruz" 
</HEADLINE>
<TEXT>

     Galatasaray Teknik Direktörü Gheorghe Hagi, ''Daha ligin başı, mücadele ediyoruz, sabretmeliyiz, şampiyon olacağız'' dedi. 
     Gheorghe Hagi, deplasmanda 2-1 kazandıkları Sakaryaspor maçının ardından düzenlediği basın toplantısında, birçok gol pozisyonuna girdiklerini, ancak bunu gole çeviremediklerini söyledi. 
     Maçta ilk yarıya göre ikinci devrede daha iyi oynadıklarını savunan Hagi, aldıkları galibiyetle Sakaryaspor'u zor durumda bıraktıklarını bildirdi. 
     Evsahibi takım karşısında iyi top tuttukları anlatan Hagi, gün geçtikçe takımın daha iyi oynadığını belirterek, şunları kaydetti 
     ''Birçok gol pozisyonu kaçırdık, ancak buna karşın yine de iyiydik. Rakibimiz disiplinli bir takımdı. Zor durumda bıraktık. Her geçen gün daha iyi oynuyoruz. Kaleye 20'den fazla şut attık. Oyuna sonradan giren oyuncularımdan memnunum, iyi oynadılar. Volkan çok iyiydi, çok top yaptı. Arif'in ikinci forvet olarak iyi oynadığını biliyorum. 
     Sakaryaspor maçı, Gaziantepspor maçı gibi biraz zor oldu. Çok kaliteli futbolculara sahip olduğum için değişiklikler yapıyorum. Oyuna sonradan girenler daha iyi oynamalı. 
     Henüz ligin başındayız. Şampiyon olacağız. mücadele ediyoruz, sabırlı olmalıyız. Her oyuncuya sıra gelir. Alacağımız oyuncu, elimdekilerden daha iyi olmalı.'' Sakaryaspor Teknik Sorumlusu Necmettin Sert ise takımının performansından memnun olduğunu bildirdi. 
     3 haftadır süren şanssızlığı yenmek için sahaya çıktıklarını ifade eden Sert, ''Maça iyi başladık, iyi mücadele ettik. İyi oynadık ama sonuca yansıtamadık'' diye konuştu. 
     Futbolcularının oyunundan memnun olduğunu ifade eden Sert, bir gazetecinin ''İstifa edecek misiniz '' sorusu üzerine, ''Bu konu burada değil yönetim kurulunda konuşulacak bir konu. Tribünlerdeki taraftarların tepkisi normaldir'' dedi. 
     
</TEXT>
</DOC>
