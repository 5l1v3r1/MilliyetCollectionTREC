<DOC>
<DOCNO> 282391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yasam/yas20.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Ohio'da göndere Türk bayrağı çekilecek 

Ohio'da 29 Ekim Cumhuriyet Bayramı kutlamaları kapsamında eyaletin başkenti Columbus'da ilk defa Türk bayrağı Eyalet Merkezi binasının gönderine törenle çekilecek. Ohio'daki Türk derneklerinden olan TAACO Turkish American Association of Central Ohio tarafından organize edilen etkinlikte, bayrağımız İstiklal Marşımız eşliğinde göndere çekilecek. Bayrağımız bütün hafta sonu boyunca gönderde asılı kalacak. 

Usame'li filme İngiliz sansürü 

KÜLTÜR SANAT SERVİSİ 
İngiltere'nin en prestijli modern sanat ödüllerinden Turner Prize'ın bu yılki adaylarından Ben Langlands ve Nikki Bell'in 'The House of Osama bin Laden Usame Bin Ladin'in Evi ' filmi sansüre takıldı. Yarışmaya katılan eserlerin yer aldığı Tate Britian'daki sergide, film için, boş bir ekrana, 'Bu çalışma, yasal temkinlilik doğrultusunda kaldırıldı' yazısı konuldu. 

Ötanazi rekortmeninin hayatı film oluyor 

GÜLSEREN TUMBA 
Oscar'lı yönetmen Barbara Kopple, 1990 - 1998 arasında 130'a yakın ötanazi uygulamaktan halen hapiste bulunan Dr. Jack Kevorkian'ın hayatını film yapıyor. Filmin temelini, Kevorkian'ın arkadaşları Neal Nicol ve Harry Wylie'a ait 300 sayfalık yazılar oluşturacak. 

Feshane geleneksel şenlikleri başladı 

KÜLTÜR - SANAT SERVİSİ 
İstanbul'da, Feshane'de, Ramazan boyunca devam edecek etkinliklerde Osmanlı'nın geleneksel eğlencesi 'direklerarası geceleri' de yeniden canlanacak. Osmanlı döneminde ordunun fes ihtiyacını karşılamak için kullanılan bina, şenlikler için Ramazan Çarşısı, Ramazan Eğlenceleri ve Ramazan Lezzeti diye 3 ana bölüme ayrıldı. Konserlerin de düzenlendiği şenliklerde birçok ünlü şarkıcı sahne alacak. 

Yılın Türk ressamını seçin, sanata katılın 

KÜLTÜR - SANAT SERVİSİ 
Sanat Dergisi rh , plastik sanatlara ilgi çekmek ve genç ressamlara destek amacıyla bir yarışma düzenledi. Hüsamettin Koçan, Cihat Aral, Ferhat Özgür, Canan Beykal ve Nezih Çavuşoğlu'ndan oluşan ön jüri, 15 genç ressam belirleyecek. Halk, internet, Antik Sanat Galerisi'ndeki sergi ve rh Sanat Dergisi aracılığıyla bunlar arasından 'Yılın Sanatçısı'nı seçecek. 35 yaş altına açık yarışma için son katılım tarihi 1 Aralık. 


</TEXT>
</DOC>
