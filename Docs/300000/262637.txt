<DOC>
<DOCNO> 262637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/siyaset/siy04.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Sekreterliği'nde 'uzlaşma' tartışması 
</HEADLINE>
<TEXT>


Erdoğan, MGK Genel Sekreterliği için "Uzlaştığımız anda zaten hemen göndereceğiz" dedi. Gül de, "Ne uzlaşması" diye sinirlendi 

ANKARA Milliyet 


Başbakan Recep Tayyip Erdoğan, Org. Şükrü Sarıışık'tan boşalacak MGK Genel Sekreterliği'ne getirilecek isim konusunda belirsizliğin sürdüğü sinyalini verdi. 
Erdoğan, dün Gürcistan'a gitmeden önce Esenboğa Havaalanı'nda, "MGK Genel Sekreterliği için isim üzerinde bir uzlaşma oldu mu " sorusuna, "Uzlaştığımız anda zaten hemen onay makamına göndereceğiz" karşılığını verdi. MGK Genel Sekreterliği görevine yapılacak sivil atamalarda yasa gereği Cumhurbaşkanlığı makamına isim önermeye tek yetkili makamda olan Erdoğan'ın bu açıklaması kulislerde, "MGK Genel Sekreterliği'ne getirilecek isim konusunda Köşk ile Başbakanlık arasında gerilim mi var " sorusunu gündeme getirdi. 
Dışişleri Bakanı Abdullah Gül de Erdoğan'ı Gürcistan'a uğurladıktan sonra kendisine yöneltilen "uzlaşma" sorularına kızdı. Gül şöyle konuştu "Ne uzlaşması. Böyle şeyler söz konusu değil. Başbakan'ın söylediğini yanlış algıladınız. Başbakan muhakkakki düşünüyor, hükümet düşünüyor. Hükümet teklifini yapacaktır. Gazetelerde çıkanlar da hep spekülasyonlardır." 

Üç isim geçiyordu 
Sekreterlik için Türkiye'nin BM Daimi Temsilcisi Ümit Pamir, Irak Özel Temsilcisi Osman Korutürk ve Atina Büyükelçisi Yiğit Alpogan'ın isimleri geçiyordu. Hükümetin, Pamir'den yakında emekliye ayrılacak olması nedeniyle vazgeçtiği kulislere yansımıştı. Bu nedenlerle Alpogan ismi öne çıkmış, hatta ilgili teklifin Köşk'e gönderildiği iddiaları da kamuoyuna yansımıştı. Gül'ün "haberler spekülasyon" açıklaması Alpogan ismi üzerinde son anda bir tereddüt oluştuğu yorumlarına yol açtı. 


</TEXT>
</DOC>
