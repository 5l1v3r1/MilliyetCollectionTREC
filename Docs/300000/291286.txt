<DOC>
<DOCNO> 291286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/guncel/axgun01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisler boğa güreştirirse 
</HEADLINE>
<TEXT>


Hayvanların dövüştürülmesini yasaklayan kanuna rağmen, İncirliova Emniyeti, ek binasına katkı amacıyla boğa güreşi düzenledi 

NECİP UYANIK Aydın DHA 

TBMM'de 5 ay önce kabul edilen ve hayvanların dövüştürülmesini yasaklayan Hayvanları Koruma Kanunu'na rağmen, İncirliova İlçesi Emniyet Müdürlüğü, boğa güreşi yaptırdı. 
Emniyet Müdürlüğü ek bina inşaatına katkı amacıyla, İncirliova Toplum Destekli Güveni ve Huzuru Geliştirme Kalkındırma ve Yaşatma Derneği'nce düzenlenen güreşe Aydın, Muğla, İzmir'den 55 çift boğa katıldı. Güreşlerde tehlikeli dakikalar yaşandı. Boğaların ezdiği tel örgünün altında kalan bir seyirci ayakta tedavi edildi. Boğadan kaçmaya çalışırken düşen bir kişi de son anda kurtarıldı. 

'Güzel bir etkinlik oldu' 
En büyük ilgiyi başa güreşen Muğla'dan "Hanımağa" lakaplı Fazilet Tütüncü'nün boğasıyla, Aydın'dan Kıymet Akkuş'un boğasının mücadelesi gördü. Akkuş, 750 milyon liralık ödülün sahibi oldu. Emniyet Amiri Kemal Dikmen, "Güzel bir etkinlik oldu. İyi bir gelir bekliyor, inşaata katkısı olur diye düşünüyorduk ama beklediğimiz gerçekleşmedi. Ödüllerle birlikte 5.5 milyar lira harcadık. Giderlerimizi karşılayıp 5 milyar lira gelir sağladık" dedi. 
24 Haziran 2004'te yasalaşan Hayvanları Koruma Kanunu, hayvanların dövüştürülmesini yasaklıyor. "Eğitim" başlıklı maddede, "Hayvanların dövüştürülmesi yasaktır. Folklorik amaca yönelik, şiddet içermeyen geleneksel gösteriler, Tarım Bakanlığı'nın uygun görüşü, İl Hayvanları Koruma Kurulları'ndan izin almak suretiyle düzenlenebilecek" ifadesi yer alıyor. 

Yasağa girmiyormuş 
İncirliova Emniyet Amirliği yetkilileri, boğa güreşlerinin de deve güreşleri gibi turistik ve folklorik önem taşıdığını ve bu açıdan değerlendirilerek müsabakalara izin verildiğini söyledi. Yetkililer, bu nedenle deve ve boğa güreşlerinin, hayvanları koruma yasasındaki yasaklar kapsamına girmediğini de ifade etti. 


</TEXT>
</DOC>
