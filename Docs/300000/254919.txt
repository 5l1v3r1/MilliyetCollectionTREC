<DOC>
<DOCNO> 254919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/dunya/adun.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Aznar sendromu 
</HEADLINE>
<TEXT>


Başkanlık seçimleri öncesinde yeni bir El Kaide saldırısından çekinen ABD, olası bir saldırı halinde, seçimlerin ertelenmesini bile gündemine aldı 

YASEMİN ÇONGAR Washington 


ABD, 2 Kasım'daki başkanlık seçimleri öncesinde büyük çapta yeni bir terör saldırısına hedef olmaktan çekiniyor ve bu yöndeki beklenti, olası bir saldırı halinde, seçimlerin ertelenmesinin bile düşünülebilmesine neden oldu. İlk kez "Newsweek" dergisinin duyurduğu "seçim erteleme fikri," ülke tarihinde bir "ilk"e işaret ediyor ve bu olasılığın ortaya atılması, Washington'da yoğun bir tartışma başlattı. 
Bu tartışmayı, "Aznar sendromu" damgalıyor. Erteleme olasılığı için en azından gerekli hazırlıkların yapılmasını savunanlar, El Kaide'nin İspanya seçimlerinden 3 gün önce Madrid'de düzenlediği saldırılarla, eski başbakan Jose Maria Aznar'ın iktidarı kaybetmesine neden olduğunu hatırlatıyor ve terörist örgütün benzer bir etkiyi ABD'de yapmasına izin verilmemesi gerektiğini vurguluyorlar. Erteleme olasılığının konuşulmasına bile karşı çıkanlar ise, "El Kaide'ye, ABD tarihinde ilk kez seçimleri erteletebilecek kadar güçlü olduğu mesajını vermemeliyiz" diyorlar. 

Erteleme yetkisi 
"Newsweek" dergisinin haberine göre, erteleme olasılığı ilk kez Seçim Destek Komisyonu Başkanı DeForest Soaries Jr.'ın İç Güvenlik Bakanı Tom Ridge'e yazdığı mektupla gündeme geldi. Soaries Jr. mektubunda, bir terör saldırısı halinde seçimlerin ertelenmesi gerekliliği doğabileceğini belirtti ve bu durumda erteleme yetkisinin kendisine verilmesini istedi. 
İç Güvenlik Bakanlığı tarafından doğrulanan bu haber, Bakan Ridge'in geçen hafta yaptığı terör açıklamasını izliyor. Ridge, El Kaide'nin ABD'deki demokratik süreci sekteye uğratma amaçlı bir saldırı planladığını belirtmiş, ancak seçim gününe ya da temmuz - ağustos aylarındaki parti kurultaylarına yönelik spesifik bir tehditten söz etmemişti. 
Ridge'in daha sonra, söz konusu mektup üzerine, Adalet Bakanlığı'na başvurarak seçimlerin ertelenmesinin yasal çerçevesi konusunda resmi bilgi istediği de "Newsweek" haberine yansıdı. 

Savaşta bile olmadı 
Erteleme olasılığına sert dille karşı çıkan Kaliforniya Demokrat Senatörü Dianne Feinstein, "Savaşın ortasında, depremlerin ortasında, her türlü felaketin ortasında seçim yaptık. Bu seçimin yapılması anayasal zorunluluk. Tarihimizde ilk kez seçimleri ertelememizi gerektirecek bir argüman olamaz" dedi. 
Kaliforniyalı Cumhuriyetçi Temsilciler Meclisi üyesi Christopher Cox ise, mevcut durumda hiç kimsenin başkanlık seçimleri erteleme yetkisine sahip olmadığını hatırlatarak, "Her türlü olasılık için hazırlık yapmakta, erteleme gerekirse ne yapacağımızı bilmekte sakınca yok" dedi. 


</TEXT>
</DOC>
