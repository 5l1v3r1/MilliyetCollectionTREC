<DOC>
<DOCNO> 261216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur38.html </URL>
<DATE> 2004/08/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Mason Locası'na saldırı davasının ilk duruşması tamamladı 
</HEADLINE>
<TEXT>

     Hür ve Kabul Edilmiş Masonlar Büyük Locası Derneği Yakacık Şubesi'ne yönelik silahlı ve bombalı saldırıya ilişkin davanın ilk duruşması tamamlandı. 
     İstanbul 9. Asliye Ceza Mahkemesi'ndeki duruşmada sorgusu yapılan sanıklardan Mehmet Şifa Yeşil de, ''Afganistan'a giderek eğitim aldığını, ancak El-Kaide ve Selefilik düşüncelerini bilmediğini'' savundu. 
     ''Gürcistan'a insani yardım için gittiğini, suçlamaları ise kabul etmediğini'' kaydeden Yeşil, tahliyesine karar verilmesini istedi. 
     Mehmet Akkoyun da, Adem Çetinkaya'yı aynı mahallede oturduğu için tanıdığını anlatarak, suçlamaları kabul etmediğini söyledi. 
     Sorguları yapılan diğer sanıklar da, beraat ve tahliye isteminde bulundu. 
     Engin Vural'ın avukatı Osman Karahan, ifadesinde ''bireysel bir eylem yaptığını'' belirten müvekkilinin dosyasının ayrılarak Kartal Ağır Ceza Mahkemesi'ne gönderilmesini istedi. 
     Hakan Çalışkan'ın avukatı Ersin Alakeser de, Emniyet Genel Müdürlüğü'nce terör örgütü El-Kaide'ye ilişkin dosyaya gönderilen raporda, örgütün şemayla anlatıldığını ve müvekkilinin bu şemada yer almadığını bildirdi. 
     Saldırıda ölen Hüseyin Kurugöl'ün yakınlarının avukatı Erkan Tan da, davaya müdahil olmak istediğini söyledi. 
     Duruşmada taleplere karşı görüşü sorulan Cumhuriyet Savcısı Selim Berna Altay, sanıklardan Birol Kayaalp, Enes Özer, Halil Ekşi, Bektaş Kukku ve Mehmet Şifa Yeşil'in tahliyelerini talep etti. 
     Verilen aranın ardından sanıklardan Mehmek Akkoyun, İrfan Güneş ve Halim Taş'ın üzerlerine atılı suçun niteliği ile tutuklu kaldıkları süreyi göz önüne alarak tahliyesine karar veren mahkeme heyeti, diğer sanıkların tutukluluk hallerinin devamına hükmetti. 
     Erkan Tan'ın müdahil olarak davaya katılmasına, İstanbul'daki bombalı saldırılara ilişkin dava dosyasının incelenmek üzere istenmesine karar veren mahkeme heyeti, savunmaları alınan tutuksuz sanıklar Yusuf Şengül, Celal Görgün ve Cemil Kızılkaya'yı da duruşmalardan vareste tuttu. 
     Duruşma, eksikliklerin giderilmesi amacıyla ertelendi. 
     
     İDDİANAMEDEN 
     İlgili yasa değişiklikleri sonucunda kaldırılan İstanbul DGM Cumhuriyet Başsavcılığı'nca hazırlanan iddianamede, 9 Mart 2004 tarihinde Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne silahlı ve bombalı saldırı düzenlendiği, olayda ''canlı bomba'' Nihat Doğruel ile garson Hüseyin Kurugöl'ün öldüğü, diğer ''canlı bomba'' Engin Vural'ın da aralarında bulunduğu 6 kişinin yaralandığı belirtiliyor. 
     Uluslararası terör örgütü El-Kaide'nin hücre tipi yapılanması da anlatılan iddianamede, hücrelerin örgüt tarafından özel eğitim verilmiş ve dünyanın birçok ülkesine dağılmış gruplardan oluştuğu kaydediliyor. 
     Bağımsız eylem yapabilen bu hücrelerin, diğer hücrelerde faaliyet gösteren örgüt üyelerinin kimliklerini bilmediği, bunun amacının da bir hücrede faaliyet gösteren örgüt üyeleri yakalandığında diğerlerine ulaşılmasını engellemek olduğu belirtilen iddianamede, Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen silahlı ve bombalı intihar eyleminin, uluslararası terör örgütü El-Kaide'nin Türkiye'deki bir hücre birimince gerçekleştirildiği anlatılıyor. 
     Diş Hekimi Yasef Yahya'nın öldürülmesi, 4 kişinin telefon ve e-maille tehdit edilerek para istenmesi, 2 Ocak 2003'te Kartal'da bir kişi ile ablasının kaçırılıp ailelerinden 30 bin dolar fidye istenmesi olayını da aynı hücrenin gerçekleştirdiği kaydedilen iddianamede, ''canlı bombalar'' Engin Vural ve Nihat Doğruel'in, saldırı öncesi ailelerine verilmek üzere birer vasiyetname yazdıkları da yer alıyor. 
     Engin Vural, Adem Çetinkaya, Hasan Dağ, Hamza Ali Temiz ve Hakan Çalışkan'ın ''Anayasal düzeni silah zoruyla değiştirmeye teşebbüs etmek'' suçundan müebbet ağır hapis cezasına çarptırılması talep edilen iddianamede, Mehmet Şifa Yeşil, Nevzat Karakaya, Birol Kayaalp, Enes Özer, Yusuf Şengül, Halil Ekşi ve Bektaş Kukku'nun, ''yasadışı örgüte üye olmak'' suçundan 15 ile 22.5'ar yıl arasında ağır hapis cezazına çarptırılması öngörülüyor. 
     İddianamede, sanıklar Mehmet Akkoyun, İrfan Güneş, Sinan Güneş, Halis Güneş, Halim Taş, Celal Görgün ve Cemil Kızılkaya'nın da, ''yasadışı örgüte yardım ve yataklık etmek'' suçundan 4.5 ile 7.5'ar yıl arasında ağır hapisle cezalandırılması isteniyor. 
     
</TEXT>
</DOC>
