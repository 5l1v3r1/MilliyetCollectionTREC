<DOC>
<DOCNO> 273075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yazar/bila.html </URL>
<DATE> 2004/09/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CHP'nin tutumu 
</HEADLINE>
<TEXT>


AKP, CHP lideri Deniz Baykal'ın önerisine uymayıp Başbakan Erdoğan'ın isteği doğrultusunda Meclis'i kapattı. Baykal'ın, Meclis'in dün de açık tutularak, komisyona çekilen Türk Ceza Yasa Tasarısı'nın TBMM'den geçirilmesi isteğini geri çevirmiş oldu. 
Başbakan Erdoğan'ın müdahalesi ile daha önce Abdullah Gül, Cemil Çiçek ve Deniz Baykal arasında oluşturulan mutabakat da bozuldu. Baykal'ın son ana kadar mutabakatın sürdürülmesi ve özellikle AB raporundan önce ceza yasasının çıkarılması önerisi karşılık bulmadı. 
Türk Ceza Yasası'yla ilgili olarak Baykal ve CHP'nin tutumu, başından beri yapıcı ve katkı sağlayıcı oldu. AB'den tarih alma amacına yönelik olarak CHP'nin uyguladığı bu olumlu muhalefet anlayışı, AKP açısından iyi bir şanstı. AB'ye üyelik ve bu amaçla yapılan uyum çalışmaları boyunca CHP'nin temel yaklaşımının bu olduğu söylenebilir. Bu konuda CHP'ye yöneltilen eleştirilerin haksızlığı, son olayda bir kez daha ortaya çıkmış oldu. 
Bu aşamadan sonra da Başbakan Erdoğan'ın ısrarını sürdürmesi ve 6 Ekim'den önce Türk Ceza Yasa Tasarısı'nın yasalaşmaması ve zina konusunda düzenleme yapılarak yasalaşması halinde, AB'den esecek olumsuz rüzgarın siyasi sorumluluğu kuşkusuz Başbakan ve AKP'ye ait olacaktır. 
Başbakan Erdoğan'ın bu konuda sergilediği sert ve kararlı tutum, geri adım atmayacağını düşündürüyor. AB'den gelen olumsuz açıklamaları, Türkiye'nin iç işlerine karışma olarak değerlendiren Başbakan Erdoğan'ın amacı da tam anlaşılmış değil. "Avrupa Birliği, Türkiye için olmazsa olmaz değildir" diyerek, bugüne kadar izlediği politikanın tersi bir söyleme geçmesi, hem düşündürücü hem şaşırtıcı olmuştur. 
Sorun, iktidar - muhalefet ilişkilerinde değil, iktidar partisinin kendi içinde görülmektedir. Bugüne kadar iç sorunlarını dışarıya fazla yansıtmadan ve krize dönüştürmeden aşmayı başarmış olan AKP'nin, Türk Ceza Yasası'yla birlikte karşılaştığı durumun ciddi olduğu anlaşılıyor. 
AKP'nin tutumu, bu sorunun bir kırılma noktası olup olmayacağı, TBMM 1 Ekim'de yeniden açılınca belli olacak... 
CHP açısından 1 Ekim'e kadar yapacak bir şey yok. Ancak Meclis yeniden açıldığında Türk Ceza Yasası'nın, 6 Ekim'den önce çıkarılması için yeniden çaba gösterecek. 
CHP'nin tutumu, Türkiye - AB ilişkileri açısından doğru bir tutumdur. 



</TEXT>
</DOC>
