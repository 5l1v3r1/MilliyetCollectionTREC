<DOC>
<DOCNO> 261197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur19.html </URL>
<DATE> 2004/08/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mason Locasına saldırı davası başladı... 
</HEADLINE>
<TEXT>

     Hür ve Kabul Edilmiş Masonlar Büyük Locası Derneği Yakacık Şubesi'ne yönelik silahlı ve bombalı saldırıya ilişkin açılan davanın görülmesine başlandı. 
     Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne 9 Mart 2004 tarihinde düzenlenen silahlı ve bombalı saldırıyla ilgili olarak açılan davanın ''canlı bomba'' olduğu öne sürülen Engin Vural'ın da aralarında bulunduğu tutuklu sanıkları, Kandıra F Tipi Cezaevi'nden Beşiktaş'taki İstanbul Adliyesi'ne getirildi. 
     Ardından davanın ilk duruşması, 13'ü tutuklu 18 sanığın katılımıyla İstanbul 9. Ağır Ceza Mahkemesi'nde başladı. 
     
     ARA VERİLDİ 

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yönelik silahlı ve bombalı saldırıya ilişkin davanın ilk duruşmasına, sanıkların kimlik tespitlerinin ardından ara verildi. 
     İstanbul 9. Ağır Ceza Mahkemesi'ndeki duruşmaya, tutuklu sanıklar Adem Çetinkaya, Engin Vural, Hasan Dağ, Hamza Ali Temiz, Hakan Çalışkan, Mehmet Şifa Yeşil, Mehmet Akkoyun, İrfan Güneş, Halim Taş, Birol Kayalp, Enes Özer, Halil Ekşi ve Bektaş Kukku ile tutuksuz sanıklar Sinan Güneş, Halis Güneş, Yusuf Şengül, Celal Görgün ve Cemil Kızılkaya katıldı. Davanın tutuksuz sanığı Nevzat Karakaya ise duruşmaya gelmedi. 
     Mahkeme Heyeti Başkanı Nurettin Ak, tutuklu sanıklar Birol Kayalp, Enes Özer, Halil Ekşi ve Bektaş Kukku ile tutuksuz sanıklar Yusuf Şengül, Celal Görgün ve Cemil Kızılkaya hakkında açılan 2 davanın dosyasının görülmekte olan bu davayla birleştirildiğini tutanağa yazdırdı. 
     Duruşmada, sanıkların kimlik tespitlerinin yapılması sırasında Mahkeme Heyeti Başkanı Ak tarafından ayağa kalkması istenen tutuklu sanık Adem Çetinkaya, ''Neden kalkmam gerekiyor '' dedi. 
     Heyet Başkanı Ak'ın ''Usul böyle de onun için kalkman gerekiyor'' demesine rağmen, sanık Çetinkaya oturmaya devam etti. 
     Bunun üzerine Mahkeme Heyeti Başkanı Ak, durumu tutanağa geçirerek, Çetinkaya'nın kimlik tespitini otururken yaptı. 
     Sanıkların kimlik tespitlerinin tamamlanmasının ardından duruşmaya, saat 13.00'e kadar ara verildi. 
     
</TEXT>
</DOC>
