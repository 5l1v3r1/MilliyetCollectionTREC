<DOC>
<DOCNO> 266573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko31.html </URL>
<DATE> 2004/08/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tansaş, zararını azalttı... 
</HEADLINE>
<TEXT>

     Tansaş'ın bu yılın ilk yarısındaki zararı, azalan borçlar ve artan operasyonel karlılık sonucunda, geçen yılın aynı dönemine oranla yüzde 33 gerileyerek, 28.7 trilyon lira oldu. 
     Şirketin net satışları aynı dönemde Uluslararası Finansal Raporlama Sistemi'ne UFRS göre TL bazında yüzde 29 artışla 458 trilyon liraya, dolar bazında da yüzde 37 artışla 308 milyon dolara yükseldi. 
     Tansaş'ın ilk yarı yıl sonuçlarının açıklandığı toplantıda verilen bilgiye göre, şirketin günlük ortalama müşteri sayısı, geçen yılın ilk yarısına oranla yüzde 17 artarak 200 bin kişiye, ortalama sepet büyüklüğü de yüzde 20'lik artışla kişi başına 11.5 milyon liraya ulaştı. 
     Şirketin faiz, amortisman ve vergi öncesi karı EBITDA , beklentilerin üzerinde gerçekleşerek, TL bazında geçen yılın aynı dönemine göre 3.3 katlık artışla 18 trilyon liraya yükseldi. 
     Tansaş Yönetim Kurulu Başkanı Aclan Acar, toplantıda yaptığı konuşmada, şirketin, Doğuş Grubu'nun stratejik bir yatırımı olduğunu belirterek, ''Tansaş, grubun perakendecilikteki amiral gemisidir'' dedi. 
     Acar, grubun, perakendecilik faaliyetlerini ileride de sürdürme kararında olduğunu ifade ederek, gıda perakendeciliğinin önemli bir yere geldiğini, önünün açık olduğunu ve büyüme potansiyeli bulunduğunu anlattı. 
     Soruları da yanıtlayan Acar, satış alanının yılın ilk 6 ayında 9 bin metrekare arttığını, yıl sonunda ise artış miktarının 20 bin metrekareye ulaşacağını bildirdi. 
     Acar, Tansaş'ın toplam cirosunun yüzde 60'ını kredi kartı, yüzde 40'ını da nakitin oluşturduğunu söyledi. 
     
     TANSAŞ'IN BORCU 

     Aclan Acar, döviz bazında borçlarının 11 milyon dolara düştüğü için Tansaş için dolar kurunun bir önemi olmadığına dikkat çekerek, şunları kaydetti 
     ''Son 2-3 yıl içerisinde 130 milyon dolardan 11 milyon dolara gelirken, Tansaş'a, kurların hızlı hareket etmemesinin önemli bir katkısı oldu. Devalüasyon öncesi dönemde gelen yük ile devalüasyon sonrasındaki stabilite döneminde gelen avantaj bilançomuz üzerinde birbirini dengeledi.'' Tansaş Genel Müdürü Servet Topaloğlu da, finansal borçlardaki azalmanın devam ettiğini, geçen yılın Aralık ayında 29 milyon dolar olan finansal borcun, bu yılın ilk yarısında 11 milyon dolara gerilediğini belirterek, ''Bu yıl 650-700 milyon dolarlık ciro gelecek. Tansaş'ın sıfıra yakın finansal borcu kalacak. 130 milyon dolardan geliyoruz'' diye konuştu. 
     Topaloğlu, şirketteki 28.7 trilyon liralık net zararın, nakit akışı gerektirmediği için kendilerini rahatsız etmediğini ifade ederek, zararın süratli bir şekilde aşağıya indiğini, performansın esas göstergesinin zarar değil, EBITDA olduğunu vurguladı. 
     Tansaş'ta Haziran sonu itibariyle 12 aylık fiyat artışının yüzde 0.1 ile TÜFE'nin 8.8 puan altında gerçekleştiğini belirten Topaloğlu, ''İlk defa sıfır oldu. Sepeti doldururken geçen yılın aynı dönemindeki parayı ödüyorsunuz'' dedi. 
     Gıda dışı ürünlerde Tansaş'ta fiyatların Haziran sonu itibariyle 12 aylık dönemde yüzde 7.2 oranında düştüğünü ve bu yılın ilk 6 aylık döneminde Tansaş'ta fiyat artışının yüzde 1.2 olarak gerçekleştiğini bildiren Topaloğlu, 6 ayda 12 mağaza açtıklarını anlattı. 
     2002'den beri 40'a yakın mağaza kapattıklarını kaydeden Topaloğlu, ilk yarıda gerçekleşen toplam yatırımın 16.3 milyon dolar olduğunu bildirdi. 
     
     2004-2006 HEDEFLERİ 

     Servet Topaloğlu, UFRS'ye göre net satışlarını bu yılın sonunda 650 milyon dolara, 2005'de 820 milyon dolara ve 2006'da 975 milyon dolara yükseltmeyi hedeflediklerini söyledi. 
     Net satış alanını 2006'da 166 bin metrekareye çıkarmayı planladıklarını kaydeden Topaloğlu, bu yıl sonu için 33 milyon dolar olarak hedeflenen yatırımları, 2005 ve 2006'da 23'er milyon dolara çıkarmayı, EBITDA'yı da 2006'da 50.7 milyon dolar olarak hedeflediklerini açıkladı. 
     Topaloğlu, soruları yanıtlarken de, Ege, Marmara, İç Anadolu, Akdeniz ve Batı Karadeniz bölgelerine odaklandıklarına işaret ederek, karlı büyüme süreçlerine katkıda bulunacak yerlerde mağaza açtıklarını anlattı. 
     Ege'de tartışmasız pazar lideri olduklarını vurgulayan Topaloğlu, ''Arazi sahiplerinin ilk tercihleri Tansaş oluyor. Hala orada bizi isteyen, arazimiz var, buyurun diyen il, ilçe, hatta belde var. Bu bakımdan ister istemez Ege'de büyümeye devam ettik. Arzumuz Marmara ve İç Anadolu'da da aynı sürece girmektir'' diye konuştu. 
     Yeni TL'ye geçiş konusunda kapsamlı bir çalışmaları bulunduğunu bildiren Topaloğlu, Eylül ayından başlamak üzere mağazalarda müşterilerini yeni TL'ye alıştırmak için kampanyalar yapacaklarını ve kasalarda hiçbir problem yaşanmayacağını anlattı. 
     Bütün perakende şirketlerinin kredi kartlarına taksit yaptığını ve gıdada taksidin çok büyük avantajı olmadığını vurgulayan Topaloğlu, bir soru üzerine, Tansaş'ın günde 2.5-3 milyon ürün sattığını bildirdi. 
     
</TEXT>
</DOC>
