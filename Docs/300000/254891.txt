<DOC>
<DOCNO> 254891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur31.html </URL>
<DATE> 2004/07/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tutuklanan eski milletvekili Bayram'ın avukatları mahkemeye itiraz etti 
</HEADLINE>
<TEXT>

     Van'da önceki gün tutuklanan eski milletvekili Mustafa Bayram'ın avukatları, mahkemeye itiraz dilekçesi verdi. 
     Hamit Bayram'ın Emniyet Müdürlüğü'ne ait Bölge Trafik şubesinden kaçırılması olayının ardından tutuklanan babası eski milletvekili Mustafa Bayram'ın avukatları, Van Baro Başkanı Ayhan Çabuk ile Fehim Oflas, Fesih Kınav ve Hüsnü Ayhan, Asliye Ceza Mahkemesi'ne itiraz dilekçesi vermek için Van Adliyesi'ne geldi. 
     Bayram'ın avukatlarından Ayhan Çabuk, Adliye girişinde gazetecilere yaptığı açıklamada, hukuksal olarak yapılan değerlendirme sonucunda Bayram'ın tutuklanmasını gerektiren somut bir kanıtın bulunmadığını bu nedenle de itiraz dilekçesi verdiklerini söyledi. 
     Yargının yerine geçen bazı kişilerin karar vermesini, hukukçu olarak yadırgadıklarını belirten Çabuk, ''Biz hukukçular yargının bağımsız olduğunu öteden beri dile getiriyoruz. Fakat bu süreçte yargının ne kadar dış müdahalelere açık olduğunu gördük'' dedi. 
     Müvekkilinin önceki gün tutuklanarak cezaevine konulduğunu belirten Çabuk, şöyle konuştu 
     ''Hakkındaki suçlama ise bahsi geçen eyleme katılanları azmettirmektir. Aslında hepimizin bildiği gibi müvekkilim tutuklanmadan önce pazarlık diyebileceğimiz bir süreç yaşandı. Israrla oğlunu getirip teslim etmesi istendi. Müvekkilim oğluna ulaşamadı, bunu beyanlarında ve ifade tutanaklarında dile getirdi. Suçların ve cezaların şahsi içeriği gereği bu tür talepleri son derece yadırgadık. Aslında bu tutuklamayla yargıyı yönlendirmenin, yargıyı etki altına almanın çok bariz bir örneğini yaşadık. Yargının yerine geçen bazı kişiler beyanlarda bulundu, kararlar verdi. Bu son derece üzüntü verici bir durumdur.'' 
     
     ''YARGI BASKI ALTINA ALINDI'' 
     Bayram'ın tutuklanma kararının, yargının baskı altına alınmasıyla verildiğini iddia eden Çabuk, sözlerini şöyle tamamladı 
     ''Biz tutuklama kararının yargının baskı altına alınarak verildiği inancında ve kanaatindeyiz. Medyada çıkan yazıların da bu denli kamuoyuna mal olmasının yargı üzerinde manevi tepki yarattığı kanısındayız. İtiraz dilekçesinde, tutuklama kararının ceza muhakameleri kanununa aykırı olduğunu detaylarıyla ifade ettik ve bağımsızlığına inandığımız yargının, yargı mensuplarının müvekkilimin lehine bir karar vereceği inancındayım. Kararı, hep beraber göreceğiz ve bekleyeceğiz.'' 
     
</TEXT>
</DOC>
