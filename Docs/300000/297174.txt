<DOC>
<DOCNO> 297174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun03.html </URL>
<DATE> 2004/12/13/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Iraklılar Türkiye'den de oy kullanabilecek 
</HEADLINE>
<TEXT>

     Uluslararası Göç Organizasyonu, Irak'ta 30 Ocak'ta yapılacak seçimlere, ''yurtdışındaki Iraklılar'' programı çerçevesinde başka ülkelerde yaşayan Iraklılar'ın, aralarında Türkiye'nin de bulunduğu 14 ülkede oy kullanarak katılabileceğini bildirdi. 
     Washington Times gazetesinde yer alan bir habere göre, OCV adı verilen program çerçevesinde, Birleşmiş Milletler'in sağlayacağı 92 milyon dolarlık bir fon kullanılacak. 
     Projenin direktörü Peter Erben, ülke dışında yaşayan Iraklılar'ın 30 Ocak'taki oy kullanma sürecinde, Ürdün'ün merkez işlevi göreceğini belirtti. Iraklılar'ın oy kullanacağı ülkeler arasında Türkiye ve Ürdün'ün yanı sıra Avustralya, Kanada, Danimarka, Fransa, Almanya, İran, Hollanda, İsveç, Suriye, Birleşik Arap Emirlikleri, İngiltere ve ABD bulunuyor. Yurtdışındaki Iraklılar, oylarını 28-30 Ocak 2005 tarihleri arasında kullanabilecek. 
     Washington Times'taki habere göre, ülke dışında ne kadar Iraklı'nın yaşadığı konusunda açık bir rakam olmadığını belirten Erben, Irak'ın batı komşusu Ürdün'de 300 bin Iraklı'nın bulunduğunun tahmin edildiğini ve bunların en azından yüzde 50'sinin oy kullanmasının beklendiğini kaydetti. 
     Seçmen kayıtları ise seçim tarihinden iki hafta önce başlayacak ve seçime bir hafta kala sona erecek. Bütün seçmen sandıkları, oy kullanma işleminden sonra mühürlenecek ve sayım için Bağdat'a götürülecek. 
     
</TEXT>
</DOC>
