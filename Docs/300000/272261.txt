<DOC>
<DOCNO> 272261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun08.html </URL>
<DATE> 2004/09/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiliz Havayolları bine yakın uçuşunu iptal etti 
</HEADLINE>
<TEXT>

     İngiliz Havayolları'nın, gelecek birkaç aylık dönemde Londra'daki Heathrow havaalanından başlayan ve bu havaalanında sonlanan bine yakın uçuşu iptal ettiği açıklandı. 
     Havayollarından yapılan açıklamada, iptallerin günde ortalama 12'yi bulacağına dikkat çekilirken, gerekçe olarak ''şirketin filosunu ıslah etme ve performans yükseltme çabaları'' gösterildi. 
     Bu dönemde yapılacak toplam uçuş sayısının ise 41 bin olduğunu açıklayan havayolları yönetimi, bu uçuşlardan bininin iptaliden, özellikle çok sık uçulan rotaların etkileneceğini bildirdi. 
     Açıklamada, uçuşlarının yüzde ikisini içeren iptal kararının ''önlem niteliğinde olduğu'', havayollarında uçuş güvenliği ya da performansını etkileyecek ciddi sorunlar bulunmadığı vurgulandı. 
     Filonun yenilenmesi ve ıslah edilmesinden sonra uçakların yedeklenmesi şansının elde edilmiş olacağına dikkati çeken İngiliz Havayolları yetkilileri, yapılan çalışmadan sonra teknik sorunları bulunan bir uçağın yerine yenisinin konulmasının mümkün olabileceğini belirttiler. 
     Bu arada sektör uzmanları havayollarının kararını desteklerken, alınan kararın, şirketi finansal olarak etkilemesinin beklenmediği yorumunda bulundu. 
     
</TEXT>
</DOC>
