<DOC>
<DOCNO> 251747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur35.html </URL>
<DATE> 2004/06/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Tedavi olmak için acil servis bastı... 
</HEADLINE>
<TEXT>

     Aydın'da, elinde bıçakla Aydın Devlet Hastanesi Acil Servisi'ne gelen bir kişi, ''Beni tedavi etmezseniz hepinizi rehin alırım'' diye doktorları tehdit etti. 
     Alınan bilgiye göre, psikolojik sorunları olduğu öğrenilen Metin S. elindeki bıçakla Acil Servis'e gelerek kendisinin acilen tedavi edilmesini istedi. 
     Acil Servis'te görevli doktorlar, Abbas Yılmaz, Arif Erkan, Ali Akyol ile hemşireler Meral Çetinkaya, Yasemin Öge, Nalan Kasap ve Ayşe Matçiçek'i bıçakla tehdit eden Metin S. ''Beni tedavi etmezseniz hepinizi rehin alırım'' diyerek bağırmaya başladı. 
     Bu arada, doktorların olayı hastane polisine bildirdiğini fark eden Metin S, hastaneden çıkarak, hızla olay yerinden uzaklaşmak istedi. 
     Hastane polisinin uyarısı üzerine olay yerine gelen ekipler, Metin S'ye ''teslim ol'' uyarısında bulundular. Polislere de direnerek elindeki bıçakla saldırmak isteyen Metin S, yakalanarak gözaltına alındı. 
     
</TEXT>
</DOC>
