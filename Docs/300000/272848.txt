<DOC>
<DOCNO> 272848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/altan.html </URL>
<DATE> 2004/09/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Allah, Allah, hoppalaaa... 
</HEADLINE>
<TEXT>


78 yıldan bu yana iskeleti ve öz yapısıyla, daha çok Hazine'den geçinenler takımının çeşitli kesimlerdeki bürokrat ve politikacılarını kollama hedefine göre düzenlenmiş olan Türk Ceza Kanunu olağanüstü toplantıya davet edilen TBMM'de, anamuhalefet partisiyle de işbirliği yapılarak, 346 maddeyi birden kapsayan köklü bir değişimden geçirildiği ve son 2 maddeye gelindiği sırada, birden geri çekilen yeni TCK tasarısı... 

Hukukçu kimliğiyle politikacı kimliği arasındaki açıyı, elinden geldiğince daraltmaya çalışan Adalet Bakanı ve hükümet sözcüsü Cemil Çiçek 
- Biz de bilirdik, diyordu, durumu idare edip bakan olmanın tadını çıkarmasını. Ama biz görev edindik şu 78 yıllık TCK'nın değiştirilmesini. Az çalışılmadı o yeni tasarı üstünde... 

Olağanüstü toplantıya davet edilen Meclis... 
Yeni tasarının hızla geçmeye başlayan maddeleri... 
Ve derken efendim, son 2 maddeye gelince, tasarının geri çekilmesi... Olağanüstü toplanmış Meclis'e nanik yapar gibi... 

Neymiş "zina" bir kamu suçu sayılmalı ve şikayet üstüne savcılar sanık hakkında harekete geçebilmeliymiş... 
Türkiye'de aile kurumu çok kutsalmış. Adalet ve Kalkınma Partisi de, "muhafazakar" bir parti olduğu için, gelenek ve göreneklerimize uygun olarak liderinin, "zina"yı bir kamu suçu sayılmasını istemesi doğalmış. 
Söylentilere göre Başbakan Tayyip Bey'in üstüne çok baskı gelmiş tabandan. Hatta yine söylentilere göre ikiye çatlamış taban... 

TCK tasarısının, tam yasalaştığı sırada geri çekilmesi genel bir şaşkınlık yarattı... 
Oysa şu ünlü deyim de bizim 
- Eller gider Mersin'e, biz gideriz tersine... 
Aziz Nesin buna, bir de yenisini eklemişti 
- Eller Ay'a, biz yaya... 

Bendenize göre, gelecek 20 yıl bir hayli çalkantılı geçeceğe benzer Türkiye'de... 
Çünkü 
1- 70 milyonluk Türkiye'de sadece 200 - 300 bin kişinin - dünyanın her yerinde geçerli olan - bir mesleği var terzilik, aşçılık, elektrik teknisyenliği, marangozluk, doktorluk vs. gibi... 
2- En büyük rant, politikada. Kadastrosu olmayan topraklar da dahil, her türlü çıkar ve itibar edinmenin şifreleri "politik egemenliğin" elinde. Tabii dış borçlar da, 150 yıldan bu yana Türkiye'nin boynuna takılmış olduğundan büyük oranda dış merkezlerin de elinde... 
3- Türkiye'de politik kavramların hiçbiri, açık seçik bir tanımlamayla yerli yerine oturmuş değil. 
Örneğin "muhafazakarlık" ne demektir, "ilericilik" ne demektir "sağcılık" ne demektir, "solculuk" ne demektir "emperyalizm" ne demektir, "devrimcilik" ne demektir 
Hiçbirinin tanımlaması evrensel kriterlere göre açık seçik yapılmamıştır. Ekonomiyle ilişkili olan tüm bu kavramları, önüne gelen kendine göre kullanmakta... 
4- Türkiye'de hiçbir şey saydam değildir ne kurumlar, ne sektörler, ne bireyler... 

CHP'nin Başkan Yardımcısı, İstanbul milletvekili Ali Topuz'un açıkladığına göre, Başbakan Tayyip Bey'e hem "zina", hem "imamların da politikaya katılabilmesi" konusunda tarikat ve cemaat liderleri iyice bastırmışlar. 
Konuyu nete getirmek gerekir. 
O tarikat ve cemaat liderleri, "İslam"ı ekonomik bir saydamlıkla bütünleştirmedikleri sürece ne kadar layık olmuş sayılacaklardır ki, inandıklarını iddia ettikleri manevi aleme 

Örneğin 
1- 70 bin cami var Türkiye'de. Hangi ekonomik kaynaklardan yararlanılarak ve kimlere neler ödenerek, her biri kaça mal oldu o camilerin Tarikat ve cemaat liderleri, açıklamalıdırlar bunları... 
Suçluluk balyozunu, gizli cinsel ilişkiler üstüne kaldırmaya sıvanırken neden gizli ekonomik çıkarlar konusunda, - sanki avanta, yolsuzluk, cebellezi etmek, İslama uygunmuş gibi - hiçbir tavır almazlar ki 
Yoksa yine bize ait bir atasözünü mü, pekiştirmekten yanalar 
"Halka verir talkını, kendi yutar salkımı"... 
2- Tarikatlar arasındaki farklar, yeterince açık değildir. Yavuz Selim'den sonra, Hz. Peygamber'in vekilliğini, yani "Halife"liği de üstlenmiş olan Osmanlı padişahlarına karşı, tarikat "Veli"lerinin karşı çıkıp durmaları, - Şerif Mardin'in çalışmaları dışında - yeterince incelenip, kamuoyuna mal edilmemiştir. Yüzlerce yıldan bu yana politikanın içinde böylesine kolan vurup durmanın, "çıkarlar" açısından ekonomik boyutları neden hiç araştırılmadı ki 
3- "Kışla" parfümlü politika, ekonomik içerikli her türlü muhalefetin önünü kesti. Ve horlanıp ezilmişlikten kökenlenen toplumsal bir tepki de, eski kanalları izleyerek "Cami" parfümlü politikadan geldi. Elbet büyük ölçüde, Washington'un da İslam profilli dost bir ülkeye gerek duyması sonucu... 
Bütün bunların "Cami" parfümlü siyasete sağladığı ekonomik olanakların boyutları şimdilik ne kadardır 

Bu tür sorunların, şimdiye dek hiç gündeme gelmemiş olması, var olmadıklarını göstermez. 
Olsa olsa Türkiye'nin, 20 - 25 yıllık bir çalkantı döneminden geçme olasılığının da bulunduğunu gösterir. 
Her politik lider, bir yer gelir aşınmaya başlar. Acaba Başbakan Tayyip Bey'de, biraz erken mi başlıyor aşınma evresi Hele hele bir de AB üyeliği için, net bir müzakere tarihi alamazsa... 



</TEXT>
</DOC>
