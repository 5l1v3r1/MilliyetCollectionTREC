<DOC>
<DOCNO> 269415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun52.html </URL>
<DATE> 2004/09/06/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
Son 2 kasırganın Florida'ya ekonomik maliyeti 20 milyar dolar 
</HEADLINE>
<TEXT>

     ABD'nin bir ayda iki kasırgayla karşılaşan Florida eyaletinin ekonomik kaybının 20 milyar doları bulabileceği bildirildi. 
     Uluslararası risk değerlendirme ve sigorta kuruluşlarının tahminlerine göre, 29 kişinin kişinin ölümüne yol açan Charley ve Frances kasırgalarının yol açtığı maddi hasar ve özellikle turizm alanında neden olduğu ekonomik kayıp 20 milyar doları bulabilir. 
     Charley'e göre daha az can kaybına yol açmasına karşın ABD'de iki, Bahamalar'da iki ölü , saatte 165 km hıza ulaşan Frances kasırgasının, binlerce ağaç, elektrik direği ve ekili alana zarar vermesinin yanı sıra eyalette 10 milyar dolara yaklaşan ekonomik kayba neden olduğu belirtiliyor. 
     Frances kasırgasının ardından eyalette 3 milyondan fazla kişinin elektrikten yoksun olduğu, yüz binlerce kişinin su baskınları nedeniyle kullanma sularını kaynatmak zorunda kaldığı kaydediliyor. 
     Turizmin başlıca gelir kaynağı olduğu Florida'nın orta kesimlerinde benzin sıkıntısı çekildiği ve süpermarketlerin kapalı olduğu da gelen haberler arasında. 
     Ayrıca Tampa ve St-Petersburg havaalanları da hala ulaşıma kapalı bulunuyor. 
     New York Times gazetesi ise iki kasırganın yılda 50 milyar dolar turizm geliri bulunan Florida eyaletinde yarattığı ekonomik kaybın 40 milyar dolara yaklaştığını yazdı. 
     Bu arada, 4 seviyesinde ve hızı saatte 205 km hıza ulaşan bir başka kasırga daha bölgeyi etkilemeye hazırlanıyor. 
     Karaibler yönünde gelişimini sürdüren Ivan kasırgasının, yönünü değiştirmezse cumartesi günü Florida'yı etkileyebileceği belirtiliyor. 
     
</TEXT>
</DOC>
