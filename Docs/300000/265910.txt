<DOC>
<DOCNO> 265910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/sazak.html </URL>
<DATE> 2004/08/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bayram Çavuş'un torunu 
</HEADLINE>
<TEXT>


Bergama Ovacık - Çamköy altın madeninde 23.6.2004 tarihli Danıştay kararının geçen hafta uygulanarak İzmir Valiliği'nce işletme faaliyetlerinin durdurulmasının yankıları sürüyor. 
En büyük şoku ekmeğini bu işten çıkaran 400'ü aşkın aile ve Bergama esnafı yaşıyor 
Bergama'daki 'altın savaşı' yeni değil, 'siyanür liçi' yöntemiyle yapılan madenciliğinin insan yaşamına ve çevreye olumsuz etkileri nedeniyle 1996'dan bu yana hukuk mücadelesi veriliyor. Danıştay, Ecevit hükümetinin uygulamasıyla ilgili yürütmenin durdurulmasına karar verdi. Bu gelişmeyi pazar günü 'Bergama zaferi' diye aktarmıştık. 
'Hopdediks' Bayram Çavuş'un madende çalışan Günay Candan adlı torunu başta, yüzlerce köylüden, 'Ekmek mücadelemizi yasaların imkan tanıdığı ölçülerde sürdüreceğiz' diyen faks ve e - mail mesajları aldık. Madeni işleten Normandy'nin Basın ve Halkla İlişkiler Müdürü Hayri Öğüt arayarak bilgi verdi. Geçen 3 yılda 13.7 ton altın üretimi yapılmış. Ovacık altın madeni çalışanları, TÜBİTAK'ın kefil olduğu madende her türlü denetime açık olduklarını savunuyorlar. 
TÜBİTAK'ın Ekim 1999'da verdiği olumlu raporun altında Prof. Naci Görür, rahmetli Prof. Aykut Barka, Prof. Derin Orhon, Prof. Mahir Vardar gibi saygın bilim adamlarının imzaları var 'Siyanürün toprağa karışma olasılığı ihmal edilir düzeyde ve canlılar için tehlike riskinin altında görülmüş. Tamamen geçirimsiz ve sıfır deşarj yöntemiyle tasarlanan atık havuzu övülmüş.' Ancak bu rapor beş yıl önceye uzanıyor. 
O tarihten bu yana, Danıştay'daki davalar ÇED raporları üzerinden sürmüş ve nihayet 23.6.2004 tarihli kararda 6. Daire sonuca gitmiş 
'... Çevre Bakanlığı işleminin yargı kararıyla iptal edilmesinden sonra, işletmeci tarafından çevreye yönelik olumsuz etkileri giderici ya da kabul edilebilir sınırlara çekici önlemler içeren değişiklikleri gösteren yeni bir ÇED Raporu veya ÇED Raporu'na yeni önlemlerin ilave edilmesi suretiyle Çevresel Etki Değerlendirmesi süreci yönünden bakanlık tarafından bir işlem tesis edilmediği açıktır.' 
Danıştay, madenin işletilmesinin devamına izin verilmesinde 'hukuka uyarlık bulunmadığı' sonucuna varmıştır. 
Normandy Madencilik yöneticileri ÇED Raporu için harekete geçtiklerini söylüyor. İş, aş ve hukuk savaşı arasında kalan köylüler Kütahya'da gümüş madenini örnek göstererek Bergama'ya haksızlık yapıldığını savunuyorlar. 
Bayram Çavuş'un torunu Günay Candan, 'Madende çalışarak kazandığım parayla maalesef açlık ve sefalet içinde ölen dedem Bayram Kuzu'nun ailesine destek vermekteyim' diyor. 
Çevrecilerden sonra şimdi de madenciler ayaklandı. Bergama'da 'Madeni açın ' miting ve yürüyüşü gündemde. 



</TEXT>
</DOC>
