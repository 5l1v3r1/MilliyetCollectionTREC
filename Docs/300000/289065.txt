<DOC>
<DOCNO> 289065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur31.html </URL>
<DATE> 2004/11/15/ </DATE>
<TIME> 17.43 </TIME>
<AUTHOR>  </AUTHOR>
<HEADLINE>
Trendeki "kapkaç Terörü" sanığı 2 kişi yakalandı 
</HEADLINE>
<TEXT>

     Tuzla Aydıntepe Tren İstasyonu'nda Gamze Uçankuş adlı lise öğrencisinin telefonunu kapkaç yöntemiyle aldıktan sonra trenden aşağıya atarak yaralanmasına neden oldukları gerekçesiyle 2 kişi yakalandı. 
     Kadıköy Bağdat Caddesi Topağacı Sokak'ta birkaç gün önce şüpheli şahısların bulunduğu ihbarı üzerine İlçe Asayiş Büro ekiplerince gözaltına alınan 5 kişi, Göztepe Polis Merkezi'ne götürüldü. 
     Bu kişilerin üst aramalarında, İbrahim B.'nin 19 üzerinde, Gamze Uçankuş'un kapkaça uğradığına dair gazetelerde yayınlanan bir haberin kupürü bulundu. 
     İbrahim B. ile diğer şüphelilerden E.Ö. 17 , sorgularında 31 Ekim 2004 tarihinde cep telefonunu aldıktan sonra Gamze Uçankuş'u trenden attıklarını itiraf ettiler. 
     Zanlılar, bu olayla ilgili soruşturmayı sürdüren Tuzla polisine teslim edildi. Tuzla Emniyet Müdürlüğü Asayiş Büro Amirliği'nde sorguları tamamlanan zanlılar, daha sonra Tuzla Adliyesi'ne gönderildiler. 
     Tuzla Cumhuriyet Savcısı Mehmet Göker tarafından ifadeleri alınan zanlılar, tutuklanmaları istemiyle Tuzla Nöbetçi Sulh Ceza Mahkemesi'ne sevk edildi. 
     İbrahim B., mahkemedeki sorgusunun ardından tutuklanarak Kartal Cezaevi'ne gönderilirken, diğer zanlı E.Ö. tutuksuz yargılanmak üzere serbest bırakıldı. 
     
</TEXT>
</DOC>
