<DOC>
<DOCNO> 271252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/guncel/gun02.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işi restorasyon 
</HEADLINE>
<TEXT>


Büyük tarih mirası Ayasofya'nın restorasyonundan arta kalan molozlar, ana kubbeye zarar verecek şekilde taşıyıcı kulelere yığılmış, kubbede adam boyu otlar yetişmiş... 

Ömer Erbil 

Her yıl 2 milyona yakın turistin ziyaret ettiği Ayasofya Müzesi'nin kubbelerinde otlar bitiyor, restorasyon sırasında çıkan inşaat atıkları, ana kubbenin taşıyıcıları arasında bulunan ve deprem karşısında direncini artıran Ağırlık Kuleleri'nin galerilerinde duruyor. Müze yetkilileri de, bu molozların kubbeye zarar vereceğini kabul ediyor. 
Binanın iç ve dış tarafında yapılmış restorasyonu yerinde incelemek üzere Ayasofya'ya gittik. Önce kubbenin iç kısmında tam 12 yıldır duran iskeleye çıktık. Bu sürede kubbenin dörtte üçü tamamlanmış. Son bölüm için iskelenin sökülmesi bekleniyor. İhalesi bitmesine rağmen söküm işlemi h l yapılmıyor. 12 yıl önce restore edilen yerler yeniden bozulmaya başlamış. Rutubet alan kubbe mozaikleri ve kalem işleri yine dökülüyor. Müze yetkililerine göre, bunun sebebi duvarların çatlak olması. 

Restorasyon molozları kulede 
İskeleden sonra kurşun kaplı kubbeler üzerinde yürüyerek birinci Ağırlık Kulesi'ne ulaştık. Kulenin içindeki galeride, restorasyondan kalan molozlar yığılıyordu. Yani, ana kubbeyi taşıyıcı ve aynı zamanda depreme karşı direncini artırıcı özellikteki kulenin üzerinde tonlarca ağırlık vardı. Müteahhit bu pislikleri aşağıya indirmek yerine dışarıdan bakıldığında görünmeyen bir noktaya yığmıştı. İkinci kulede de durum aynıydı. 

Kurşunlar yerinden çıktı 
Ana kubbede gördüğümüz manzara da bizi çok şaşırttı. Kubbeyi kaplayan kurşunlarda adam boyu ot yükselmişti. Kurşunların delinmesine ve içerisinin su almasına neden olan otlar için biz daha aşağıya inmeden müze yetkilileri temizlik işçilerini çağırdı. Otlar yolunurken kurşunlar yerlerinden çıkıyordu. 

'Kubbeye zarar verir' 
Müfettiş raporuyla görevinden alındıktan sonra İdare Mahkemesi kararıyla görevine iade edilen Müze Müdürü Mustafa Akkaya ise konuyla ilgili şunları söyledi "1992 yılından 2002'ye kadar kubbenin sadece bir bölümü yapılmıştı. Göreve gelince rapor hazırlattım. Aylardır sebebini bilmiyorum, iskele sökülemedi. İnşaat pisliklerini müteahhitin bırakması doğru değil. Kubbeye bunlar zarar verir. Elimizde yeterince eleman yok." 


</TEXT>
</DOC>
