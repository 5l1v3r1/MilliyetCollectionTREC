<DOC>
<DOCNO> 257411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur08.html </URL>
<DATE> 2004/07/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Telekom, aramaları inceleyip, en uygun tarifeyi faturalarla gönderdi... 
</HEADLINE>
<TEXT>

     Türk Telekomünikasyon A.Ş Genel Müdürü Mehmet Ekinalan, tarife değişikliğinden dolayı çok büyük gelir düşüşü beklemediklerini, özellikle alt gelir gruplarının zarar görmemesi için Hesaplı Hat tarifesiyle gelir kaybını göze aldıklarını söyledi. 
     Ekinalan, yeni tarifelerin Türk Telekom açısından bir başlangıç olduğunu, çeşit çeşit yeni tarifeleri uygulamak üzere hazırlık yaptıklarını bildirdi. 
     Ekinalan, AA muhabirine Türk Telekom'un 1 Ağustos 2004 tarihinden itibaren uygulamaya başlayacağı yeni tarifelere ilişkin açıklamalarda bulundu. 
     Türk Telekom'un uzak mesafe telefon hizmeti lisanslarının verilmesinin ardından rekabet edebilmek için birçok şey yaptığını, yeni tarifelerin bunlardan birisi olduğunu kaydeden Ekinalan, Telekomünikasyon Kurumu'nun da maliyet bazlı rekabet tarifelerine geçilmesini istediğini ifade etti. 
     Ekinalan, şirketin yaklaşık 19 milyon abonesi bulunduğunu ve gelirlerinin yüzde 85'ni telefondan elde ettiğini, uzun dönemde ses gelirlerinde düşme beklentisi nedeniyle gelirlerini data transferine yönlendirmeyi hedeflediklerini söyledi. 
     Telefon görüşmelerine ilişkin yeni tarifelerin şirketin gelirleri üzerinde çok büyük bir etki yapacağını düşünmediğini vurgulayan Ekinalan, pazara yeni giren operatörlerin uzak mesafe aramalardan Türk Telekom'un elde ettiği gelirde değişikliğe yol açacağını, bu açıdan gelir değişimi beklediklerini dile getirdi. Ekinalan, şöyle devam etti 
     ''Tarife değişikliğinden dolayı çok büyük bir gelir düşüşü beklemiyoruz bir takım değişiklikler olabilir, abone sayılarında ve gelirlerde bir takım düşmeler olabilir ama Türk Telekom'un toplam gelirleri içinde bundan dolayı radikal bir gelir düşüşü beklemiyoruz. Özellikle telefonla çok konuşmayan alt gelir gruplarının zarar görmemesi için Hesaplı Hat tarifesi hazırladık. Bu tarifenin bu şekilde uygulanmasından dolayı gelir kaybını göze aldık.'' 
     
     ''DAHA FAZLA MEMNUNİYET'' 
     Ekinalan, yeni tarifeleri anlatırken, Türk Telekom'un yurtdışı ve şehirlerarası aramaları çok olan şirketlere yönelik Şirket Hat seçeneği oluşturduğunu, bu pakette 40 milyon lira sabit ücret karşılığında yurtdışı ve şehirlerarası görüşme ücretlerinin çok cazip hale getirildiğini belirtti. 
     Daha küçük işletmelere yönelik Konuşkan Hat paketinde, 20 milyon lira sabit ücret alınarak eskiye oranla GSM, yurtdışı ve şehirlerarası aramalarda ciddi indirimlere gidildiğini anlatan Ekinalan, telefonu günlük hayatında kullanan insanlar için geliştirilen Standart tarifede de önemli indirimler yapıldığını kaydetti. 
     Ekinalan, daha önce 7 milyon 200 bin lira karşılığında 100 kontör verilmesi uygulamasına benzeyen Hesaplı Hat tarifesi'nde abonelerin aldıkları kontörün karşılığında daha uzun süre görüşebileceklerini söyledi. Ekinalan, saat 20.00'den sabah 08.00'e kadar şehiriçi ve internet kullanımının da yüzde 50 indirimli hale getirildiğini belirterek, ''Bütün paketlerde her konuşma şekline göre bir indirim elde edilebilir. Eskiden bir tarife paketimiz var şimdi ise 5. Türk Telekom, seçenekler ve rekabet açısından müşterilerini çok daha fazla memnun edecek'' diye konuştu. 
     
     ''EN İYİ TARİFEYİ TAVSİYE EDİYORUZ'' 
     Ekinalan, abonelerin Türk Telekom işyerleri, Türk Telekom bayileri ve PTT'nin yanı sıra 444 5 444 numaralı faks aracılığı ile tarife tercihinde bulunabileceklerini, Türk Telekom'un abonelerin tarife seçmesinde yardımcı olmaya çalıştığını dile getirdi. 
     Abonelerin geçen ayki aramalarını incelediklerini ve en uygun tarifenin ne olduğunu bu ayki faturalarla birlikte gönderdiklerini bildiren Ekinalan, bunun tavsiyeden ibaret olduğunu, uygulamayı gelecek ay da sürdüreceklerini belirtti. Aboneleri bilgilendirme sürecinin sürdüğünü kaydeden Ekinalan, şirketin 444 1 444 numaralı müşteri hizmetleri servisi ile internet sayfasından da tarife seçimi konusunda bilgi aktarıldığını anımsattı. 
     Ekinalan, şirketin, başta arıza bakım ekipleri olmak üzere çeşitli çalışanlarıyla özellikle taşradaki abonelere bilgilendirme yaptığını, tarife seçiminde yardımcı olmaya çalıştığını ifade etti. 
     Mevzuat gereği internet üzerinden tarife değişikliği alamadıklarını belirten Ekinalan, tarife değişikliği başvurularında abonelerin ıslak imzasının gerektiğini söyledi. 
     
     YENİ SEÇENEKLER YOLDA... 
     Türk Telekom'da tarife sisteminin yeni paketlerle tamamen değiştiğine işaret eden Ekinalan, şunları kaydetti 
     ''Eskinin devam edebilmesi mümkün değil ama eskiye çok yakın paketler var. Eskinin devamı sayılabilecek ve bütün gelir gruplarını memnun edebileceğini düşündüğümüz tarifelerimiz var. Hesaplı Hatta geçmesi gereken müşterilere mutlaka ulaşıp özellikle bu hatta geçmeleri gerektiğini vurgulamak istiyoruz. Hesaplı Hattın dışında başka bir hatta geçerlerse istemeden çok fazla ücret ödeyebilirler. Bu gruptakiler eğer eski konuşma alışkanlıklarını devam ettireceklerse onları mutlaka Hesaplı Hattın içinde tutmak istiyoruz. 
     Türk Telekom açısından bu bir başlangıçtır. Sektörde rekabet başladı ve burada yeni bir başlangıç yapılmıştır. Çeşit çeşit tarifeler çıkarılmaya devam edilecek. Abonelere o zaman sadece yeni seçeneklere geçmek isteyip istemedikleri sorulacak. Paket çeşitleri artacak, onun için çalışmalarımız devam ediyor. Önümüzdeki 3-4 ay içinde yeni tarifeler için çalışmalarımızı tamamlamış oluruz. 
     
     ''BÜTÜN DÜNYADA SABİT ÜCRET VAR'' 
     Ekinalan, bazı tarifelere konulan sabit ücretin gerekçelerini anlatırken, bütün telekom işletmelerinde sabit ücret uygulamasının bulunduğunu vurguladı. Santralden evlere giden telefon tellerinin bakımı için Türk Telekom'un ciddi para harcadığını dile getiren Ekinalan, şunları söyledi 
     ''Abone telefonu kullansa da kullanmasa da bunların Türk Telekom için bir masrafı var. Eğer rekabetten bahsediyorsak sabit ücret altında bu masrafların tahsil edilmesi gerekiyor. Önceleri sabit ücret yoktu, şimdi konuldu. Standart, Konuşkan ve Şirket Hatta sabit ücret gelmiş olmasına karşın getirilen avantajlar o kadar fazla ki, bu sabit ücret göz ardı edilebilecek kadar küçük kalıyor.'' 
     
     AYNI OPERATÖRE İKİ TARİFE 
     Mehmet Ekinalan, Aycell, Aria ve ortak şirketleri Avea için farklı tarifeler uygulanmasının daha önce bu şirketlerle ayrı ayrı arabağlantı sözleşmesi imzalanmasından kaynaklandığını bildirdi. 
     İki şirket birleştikten sonra yeni şirketle yeni sözleşme imzalanması için görüşmelerin devam ettiğini belirten Ekinalan, arabağlantı sözleşmesi imzalandığında sabit hatlardan iki operatöre aramalarda ücretlerin düşmesini beklediklerini bildirdi. 
     
</TEXT>
</DOC>
