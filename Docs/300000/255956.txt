<DOC>
<DOCNO> 255956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur13.html </URL>
<DATE> 2004/07/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İstanbul'da uyuşturucu operasyonu... 112 bin Extacy hap ele geçirildi 
</HEADLINE>
<TEXT>

     İstanbul, İzmir ve Batman'da düzenlenen operasyonlarda çok sayıda sentetik uyuşturucu, eroin ve esrar ele geçirildi. 
     Emniyet yetkililerinden alınan bilgiye göre, İstanbul Emniyet Müdürlüğü Narkotik Şube Müdürlüğü'nün düzenlediği ilk operasyonda, 2 bin 340 extacy hap ele geçirildi. Bu operasyonla ilgili Köksal A, Sami I. ve Ali Ö. adlı kişiler gözaltına alındı. Olayla ilgili olarak bir kişinin arandığı bildirildi. 
     İstanbul narkotik polisinin bir işyerine düzenlendiği ikinci operasyonda ise 110 bin extacy hap bulundu. Bu olayla ilgili Emin D. ve ismi açıklanmayan 4 arkadaşı gözaltına alındı. 
     İstanbul narkotik polisinin sentetik uyuşturucuyla ilgili soruşturmasının sürdüğü, hapların nereden getirildiğinin araştırıldığı bildirildi. 
     
     EROİN VE ESRAR OPERASYONLARI 

     İzmir Kaçakçılık ve Organize Suçlar Şube Müdürlüğü'nün düzenlediği operasyonda 9 kilo 250 gram eroin ele geçirildi. 
     Eroinin sahibi olduğu bildirilen İhsan T. gözaltına alındı. Olayla ilgili uyuşturucuyu yurtdışından getirdiği belirtilen İran uyruklu bir kişinin arandığı kaydedildi. 
     Batman'da düzenlenen operasyonda ise 18 kilo 750 gram esrar ele geçirildi. 
     Bu olayla ilgili Nesip Y. adlı kişi gözaltına alındı. 
     
     ADANA'DA SENTETİK UYUŞTURUCU OPERASYONU... 

     Öte yandan Adana'nın Pozantı İlçesi'ndeki operasyonda, 240 bin adet sentetik uyuşturucu Captagon hapı ele geçirildi, 5 kişi gözaltına alındı. 
     Yetkililerden alınan bilgiye göre, Adana MİT ve Emniyet Müdürlüğü ekiplerinin ortak çalışmasıyla, Bulgar uyruklu Hristo P. ve G.S.Y'nin Bulgaristan'dan Suriye'ye Captagon taşıyacakları ve İsmail Şevket M'nin bu kişileri Pozantı'da karşılayacağı belirlendi. 
     Ekipler, 12 Temmuz'da Pozantı'da şahısları takibe aldı. Takibe alınan kişilerin uyuşturucu hap yüklü aracı polis denetiminden geçirmek için arızalı süsü vererek bir çekiciye yüklediklerinin belirlenmesi üzerine, ekipler harekete geçti. 
     Pozantı-Adana Otoyolu turnikelerinde gerçekleştirilen operasyonda, Hristo P., G.S.Y., İsmail Şevket M. ile aynı otomobilde bulunan Mehmet M. ve Mehmet Emin C. gözaltına alındı. Bulgaristan plakalı otomobilde yapılan aramada da, benzin deposuna saklanmış, 1 ve 1,5 litrelik 32 pet şişe içinde piyasa değeri yaklaşık 3 trilyon lira olduğu bildirilen 240 bin adet Captagon hapı ele geçirildi. 
     Yetkililer, gözaltına alınan 5 kişinin, ''uluslararası sentetik uyuşturucu kaçakçılığı yapmak'' suçundan adliyeye sevk edileceğini bildirdiler. 

     
</TEXT>
</DOC>
