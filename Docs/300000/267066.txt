<DOC>
<DOCNO> 267066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/axspo01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnansa zaten oynatır 
</HEADLINE>
<TEXT>


Beşiktaş Başkanı Yıldırım Demirören, Sergen konusuna açıklık getirdi, "Onun son durumunu üzülerek izliyorum. Teknik adamlar bindikleri dalı keserler mi Denizlispor karşılaşmasında ne kadar hazır olduğunu gördük" dedi 

ÖZEL RÖPORTAJ BİLAL MEŞE 


BEŞİKTAŞ Başkanı Yıldırım Demirören, Milliyet'e transferde izledikleri politikayı, ilk üç haftada hakemlerin kendilerine olan tutumları ve de en önemlisi Del Bosque ile Mircea Lucescu arasındaki farkları anlattı, çarpıcı yorumlarına devam etti. 

'Literatüre geçtik' 
"Başarı göreceli bir kavram. Şampiyon oluruz, olamayız bilemem. Ancak bildiğim tek şey var Beşiktaş'ı Dünya Takımı yapacağız. Kim ne yaparsa yapsın, sonuçta bir takım şampiyon oluyor, yani öyle iki - üç alternatifiniz yok. Beşiktaş elbette her sezona şampiyonluk hedefiyle başlar. Geçen sezonu bir düşünün 11 puan öndeydik, 14 puan geride bitirdik. Adeta literatüre geçtik. Şimdi 7 puan gerideyiz, sezonu herkesin yedi puan önünde bitirmeyeceğimizi kim iddia edebilir Bugün böyle, ama yarın her şey terse dönebilir. Biz şu ana kadar en zor üç deplasmanı oynadık. Fenerbahçe, Rize'de berabere kaldı Galatasaray, Antep'te yenildi. Peki dünyanın sonu mu geldi 

'Şikayetlerimizi ilettik' 
"Malatyaspor maçında ofsayttan bir gol yedik. Gençlerbirliği karşılaşmasında tamamen hakem hatalarından iki puan kaybettik. Biz bu konudaki şikayetlerimizi Federasyon Başkanı Levent Bıçakçı'ya ve MHK Başkanı Sabri Çelik'e de ilettik. Denizlispor mücadelesinde de yine bir hakem hatası yaşadık. İbrahim Akın'ın düşürülmesi penaltıydı. Ben, hakemin o pozisyonu görmediğini düşünüyorum, art niyet aramıyorum. Ancak bizim iyi niyetimizi de kimse suistimal etmesin. Çünkü biz, Beşiktaş'ın haklarını kimseye yedirmeyiz. Böyle bir tablonun varlığını sezdiğimiz anda, karşılarında bizleri bulurlar." 

'15 maç oynasın yeter' 
"Sergen Yalçın'ın son durumunu üzülerek izliyorum. Ancak başta hocamız olmak üzere, hepimiz Beşiktaş'ın galibiyeti ve başarısı için uğraşıyoruz. Eğer Bosque o gün Sergen'in oynayabileceğine inansa, zaten oynatır. Bizim takımımız içinde kavga olmaz. Ancak görüyoruz ki dün Sergen'i kovanlar şimdi onu 'ilah' ilan ediyor. Sergen'e 'tek kurtarıcı' gözüyle bakıyorlar. Sergen geçen hafta ikinci yarıda oynadı, ne kadar hazır olduğu ortada. Teknik adamlar, bindikleri dalı kesmeyecek kadar akıllıdır. İyi bir Sergen 15 maç oynasın, Beşiktaş şampiyon olur. Bunu geçmişte görmedik mi " 

'26 Beşiktaşlı var' 
"Veysel, Berkant ve İbrahim Akın geçen sezon transfer edildi. Sağolsunlar, Çağdaş'ı beş dakikada bitirdik. Geniş bir araştırma sonrasında Çağdaş'ı aldık. Onu milli takım hocalarına bile sorduk. Ali Güneş bana göre her zaman Milli Takım'da oynayabilecek bir yetenek. Oyuncuların nereden geldiği değil, giydikleri forma, ahlaki yapıları önemli. Takımda Beşiktaşlı kalmadığı söyleniyor. Bana göre bu takımda 26 tane Beşiktaşlı futbolcu var. Hepsi de Beşiktaş ruhunu taşıyorlar. Hertha Berlin'e yenildik, 'hoca istifa etsin' dediler. Bu olaylar, kasıtlı yapılıyor. Bu takım öyle ya da böyle mutlaka başarılı olacaktır. Bizler de zeytin dalı uzatmaya devam edeceğiz." 

'Hocamız mükemmel insan' 
"Mircea Lucescu ile Vicente Del Bosque arasında tek bir fark var. Lucescu, Beşiktaş'ı ve Türkiye'yi çok iyi tanıyordu. Bu açıdan Bosque biraz dezavantajlı. İkisinin benzer yönleri de bir hayli fazla. İkisi de babacan, ama ikisi de çok disiplinli. Yerine göre sevgiyi, yerine göre disiplini ön plana çıkartıyorlar. Bosque'nin bize karşı yaklaşımı mükemmel, o dört dörtlük bir insan ve teknik adam. Hayatında bir ailesi var, bir de futbol. İdmanlarını izliyoruz, her şey mükemmel. Ancak bütün bunlar sahaya yansıtılamıyor. Ama o da yakın biraz sabır, biraz destek... " 

Kartal'ın kanadı kırık 

Mini turnuva 
GAZİANTEPSPOR ile yarın karşılaşacak olan Beşiktaş, bu maçın hazırlıklarına dün Ümraniye Tesisleri'nde devam etti. Basına kapalı gerçekleştirilen idmanda Siyah - Beyazlılar, pas çalışmasının ardından 3 gruba ayrılarak küçük sahada mini turnuva yaptı. Kulüp doktoru Ayhan Optur, sağ kanatta Tayfun Korkut ile sol bölgedeki Juanfran'ın yarınki karşılaşmada forma giyemeyeceklerini açıkladı. 

Nihat 30 milyon Euro 

BEŞİKTAŞ'IN transfer etmek için Real Sociedad'ın kapısını çaldığı Nihat Kahveci'nin bonservisi 30 milyon Euro olarak gösterildi. İspanya Ligi'ndeki futbolcuların bonservis listesini yayınlayan El Mundo gazetesi, haber analizde milli oyuncumuzun Kovaçeviç ile birlikte Sociedad'ın en büyük gol umudu olduğuna dikkat çekti. 


</TEXT>
</DOC>
