<DOC>
<DOCNO> 296451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/spo03.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'dan özeleştiri 
</HEADLINE>
<TEXT>


Divan Kurulu toplantısında Başkan Canaydın, taraftarlara verilen biletler konusunda "Biz bu işlere hiç girmedik" deyince, Kemal Onar "1979'dan beri bedava bilet veriyoruz" çıkışını yaptı 

HALİL ÖZER 


CD'nin içeriği belli 
GALATASARAY'DA önceki gün basına kapalı yapılan Divan Kurulu toplantısındaki ilginç tartışmalar gün yüzüne çıkmaya başladı. Divan Kurulu üyesi ve eski yönetici Kemal Onar'ın, Başkan Özhan Canaydın'a verdiği CD'nin içinde yer alanlar da belli oldu. Onar'ın hazırlattığı CD'de, Canaydın'ın seçim öncesi yaptığı konuşmalarda üyelere verdiği vaadlerin yer aldığı bildirildi. Ayrıca yine Başkan Özhan Canaydın'ın, kredi konusunda aracılık yapan Sahip Som ve Ali Sami Yen Stadı'yla ilgili sözlerinin de CD'de bulunduğu öğrenildi. 

"Ak kaşık değiliz" 
DİVAN'DA en ilginç konuşmaların ise bedava bilet konusunda yapıldığı ortaya çıktı. Canaydın'ın konuşması sırasında, taraftarlara verilen bedava biletler konusunda "Biz hiç bu işlere girmedik" demesi üzerine Kemal Onar'ın söz aldığı bildirildi. Onar'ın, "Sütten çıkmış, ak kaşık değiliz. 1979'da Süha Özgermi, taraftarlara otobüs ve bilet veriyordu. Sonra bu iş Ersan Feray ile devam etti. Ardından Ergun Gürsoy ve Yurdaşen Karahasan bedava bileti sürdürdü. 1996 yılından sonra ise farklı sistemde bu işler yapıldı" dediği vurgulandı. 

"Paralar yönetimden" 
ONAR'IN ilgi çeken konuşmasına şöyle devam ettiği öğrenildi "1996'dan sonra taraftarlara verilen bedava biletlerin parası, yöneticilerden tahsil ediliyordu. Bu biletlerin akibetini ise kimse bilmiyordu. Geçen yıla kadar, ortalıkta dolaşan kısa boylu, şişman ve beyaz saçlı biri tarafından biletler alınıyordu. Hatta bir başkanımız, bu kişinin kızının düğününde nikah şahitliği yaptı". Özhan Canaydın'ın dönemine de rastlayan bu iddialarda adı geçen kişinin Fatih Terim'in yardımcısı Ökkeş Polat olduğu iddia edildi. 

Derbide taşlar değişmeyecek 

Tek idman 
GALATASARAY, pazar günkü zorlu Fenerbahçe derbisinin hazırlıklarına dün sabah basına kapalı olarak yaptığı antremanla devam etti. Yedekler ile as takımı ayrı çalıştıran Gheorghe Hagi, sık sık çalışmayı durdurarak, istediklerini yapamayan oyuncuları uyardı. Sarı - Kırmızılılar, yarın sabahki idmandan sonra Fenerbahçe maçı için kampa girecekler. 

Aynı kadro 
TEKNİK Direktör Hagi, Fenerbahçe maçına Gençlerbirliği karşısındaki on bir ile çıkacak. Rumen hocanın, defansı yine Cihan, Tomas, Song ve Orhan Ak'tan kuracağı, orta sahada Sabri, Conceiçao, Volkan ve Ayhan'ın görev alacağı bildirildi. Forvette ise sezon başından bu yana birlikte oynayan Hakan Şükür ve Necati Ateş forma giyecek. 

Felipe'de geri sayım 

Galatasaray'ın, Brezilyalı yıldız ile iki yıllık anlaşma konusunda prensipte el sıkıştığı, teminat mektubunun gönderildiği iddia edildi 
CÜNEYT KARAKAYA 

İkna edildi 
FATİH Terim döneminde Galatasaray ile yollarını ayıran Felipe, iki yıllık aradan sonra yeniden İstanbul'a dönüş biletini ayırttı. Sarı - Kırmızılı yönetimin, yoğun temaslar sonrası yıldız futbolcuyu dönüş için ikna ettiği öğrenildi. Tarafların iki yıllık prensip anlaşmasına vardığı, sambacının ocak ayındaki ara transfer döneminde yeniden renklere bağlanacağı ifade edildi. 

Kriz aşıldı 
FELİPE'NİN menajerlerinin daha önce yaşanan krizler nedeniyle garanti para istediği, bunun üzerine teminatların devreye sokulduğu ortaya çıktı. Teminat mektuplarının Brezilya'ya ulaşmasının ardından sözleşmeye nokta koyulacağı bildirildi. Felipe'nin gelmesi halinde, Galatasaray'da uzun süredir devam eden 10 numara arayışları da son bulmuş olacak. 

Litmanen'den çağrı 

FİNLANDİYALI yıldız, Galatasaray'a gelmeye hazır olduğu mesajını iletti. Son olarak ülkesinde Lahti takımında forma giyen 33 yaşındaki Litmanen, liglerin bitmesi üzerine bonservisini eline alarak, Türk menajer Göksel Belet aracılığıyla yönetime haber gönderdi. 


</TEXT>
</DOC>
