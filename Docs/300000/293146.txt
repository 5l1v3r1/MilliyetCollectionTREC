<DOC>
<DOCNO> 293146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo31.html </URL>
<DATE> 2004/11/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hagi Futbolcu olarak başarılarım geride kaldı, artık antrenörüm 
</HEADLINE>
<TEXT>

     Galatasaray Teknik Direktörü Georgi Hagi, futbol kariyerinin bu döneminde kendisini ilgilendiren tek konunun Galatasaray'ın şampiyon olması olduğunu söyledi. 
     Atina'da yayımlanan Ethnos gazetesinin haftalık spor ekine demeç veren Hagi, ''Futbolcu olarak elde ettiğim başarılar geçmişimde kaldı. Artık antrenörüm. Geçmişle yaşayamam, yeni beklentiler var. Şu anda beni ilgilendiren tek konu Galatasaray'ın nasıl şampiyon olabileceği'' dedi. 
     Hagi, ''Doğduğum andan itibaren, ilk sıraya yerleşme isteğinin baskısı altında yaşamayı öğrendim. Futbolcu olarak başarılara imza attım ve antrenör olarak da insanlar benden aynı başarıyı bekliyorlar. Şampiyon ruhu taşıyan oyunculardan oluşan bir takım yaratmak istiyorum'' ifadesini kullandı. 
     Galatasaray'da kendini adeta evinde gibi hissettiğini söyleyen Hagi, ''Futbolcu olarak Galatasaray'da çok güzel yıllar geçirdim ancak UEFA kupasını almış bir takımın antrenörü olmak ağır bir sorumluluk. Çok şükür, herşey yolunda gidiyor. Taraftarın sevgisi her geçen gün daha da yoğunlaşıyor. Bu sevginin karşılığını, takıma başarılar kazandırarak vermek istiyorum'' diye konuştu. 
     Hagi, antrenör olarak kariyerinde fazladan birşeyler yapmak isteyen oyunculara ihtiyacı olduğunu belirttiği demecinde, ''Oyuncularımı ruhen ve fiziksel olarak en üst düzeyde tutmaya çalışıyorum. Adı ne olursa olsun hiçbir oyuncuya takımın bel kemiği olduğunu söyleyemem. Ben bunu futbolcuyken yaşadım. Bunun bir oyuncu için zor olduğunu biliyorum'' ifadelerini kullandı. 
     
</TEXT>
</DOC>
