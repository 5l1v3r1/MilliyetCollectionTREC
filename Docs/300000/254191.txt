<DOC>
<DOCNO> 254191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur13.html </URL>
<DATE> 2004/07/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Orman yangını tatbikatı, gerçeği aratmadı... 
</HEADLINE>
<TEXT>

     Bolu'da yapılan orman yangını tatbikatında piknikçilerin gerçekleştirdiği tatbiki yangın, olay yerine 15 dakikada ulaşan arazözlü orman ekipleri tarafından kısa sürede söndürüldü. 
     Orman Genel Müdürlüğü tarafından gönderilen 10 yeni arazöz, yapılan eğitim sonrasında Bolu Orman Bölge Müdürlüğü'ne teslim edildi. 
     Arazöz eğitim kursuna katılan personel, gelen arasözlerin kullanımı için, ''Alo 177'' orman yangını ihbar hattına yapılan yangın ihbarını değerlendirerek, Bolu'nun Salıbeyler ormanlık alanında piknikçilerin tatbiki olarak çıkarttığı orman yangınına müdahale etti. 
     Ekipler, Bolu'ya yaklaşık 10 kilometre mesafede bulunan Salıbeyler ormanlık alanına 15 dakika gibi kısa sürede ulaşarak piknikçilerin tatbiki olarak çıkarttığı yangını kursta gösterilen yangın söndürme tekniklerini kullanarak söndürdüler. 
     
     TATBİKAT GERÇEĞİ ARATMADI 

     Bolu Orman Bölge Müdürlüğü tarafından yapılan tatbikatın gerçeği aratmayacak şekilde planlandığını kaydeden Bolu Orman Bölge Müdürü Veli Baraklı, AA muhabirine tatbikatta kullanılan arazözlerin yangınlarda hayati öneme sahip olduğuna değinerek, ''Çevre ve Orman Bakanlığı tarafından 27 orman bölge müdürlüğüne 640 yeni arazöz tahsis edildi. Bu araçlar 70 derece dik, 35 derece yatay arazilerde çok rahat hareket edebiliyor. Orman yangınlarında arazözler ile yaklaşık 3 kilometre mesafedeki yangınlara birbirlerine eklediğimiz bez hortumlarla kısa sürede müdahale edebiliyoruz'' dedi. 
     Orman yangınları için dizayn edilen arazözlerin, Fransa ve Almanya'dan satın alındığını belirten Baraklı, sözlerine şöyle devam etti ''Bu araçlar 4x4 arazi vitesi özelliğine sahip ve 3.5 ton su taşıyabiliyor. Saatte 80 kilometre hız yapabiliyor. Bu araçlardan 13'ü Bolu'da, 3'ü Düzce'de görev yapacak. Olası orman yangınları 16 yangın gözetleme kulesinden izlenecek. Olası yangınlarda 91 eğitimli personel ve 15 bin 546 mükellef görev alacak.'' Baraklı, Bolu'da geçen yıl yaşanan orman yangınlarında zarar gören alanların 30 ton kozalak toplanarak ağaçlandırıldığını ifade ederek, ''İlkbaharda diktiğimiz tohumlar yeşermeye başladı. Yangında zarar gören alanların yüzde 90'ı bu çalışma ile yeniden yeşillendirilmiş oldu. Bize göre yangının çıkış nedenleri, yıldırım, kasıt, ihmal ve dikkatsizlik, anız yakma, piknikçilerin ve çobanların yaktığı ateşlerdir'' dedi. 
     
</TEXT>
</DOC>
