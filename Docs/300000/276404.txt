<DOC>
<DOCNO> 276404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yasam/yas01.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Berdan'ın katili emziğinin ipi oldu 
</HEADLINE>
<TEXT>


Kartal'da ağzında emziğiyle uykuya dalan 10 aylık Berdan, ipin boğazına dolanmasıyla nefessiz kaldı. Berdan, tüm çabalara rağmen kurtarılamadı 

GÖKHAN KARAKAŞ İstanbul 

Kartal'da boğazına emzik dolanan 10 aylık Berdan, uzun süre nefessiz kalınca öldü. Çarşamba günü, Esentepe Mahallesi, Tuna Caddesi, 25 2 numaralı evde meydana gelen olayda eşi cezaevinde olduğu için kayınvalidesinin evinde kalan Pınar Temur, akşam saatlerinde oğlu Berdan'ı beşiğinde uyutup ev işlerini yapmaya başladı. 
Bebeğinin uzun süre sessiz kalmasından şüphelenen anne, kontrol amacıyla beşiğe bakınca küçük Berdan'ın yüzünün morardığını gördü. Bebeğini kucağına alan anne, boğazına emzik ipinin dolandığını fark etti. 

Cesedi incelenecek 
Anne Berdan ve kayınbiraderi Bayram Temur uzun süre nefessiz kalan küçük bebeği, boğazındaki ipi çözdükten sonra Kartal Dr. Lütfi Kırdar Eğitim ve Araştırma Hastanesi'ne götürdü. Yetkililer, hastaneye getirildiğinde solunumu durmuş olan bebeğin, doktorların müdahalesine rağmen kurtarılamadığını belirtti. Berdan'ın cesedi Adli Tıp Kurumu'na gönderildi. 




</TEXT>
</DOC>
