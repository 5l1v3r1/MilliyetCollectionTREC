<DOC>
<DOCNO> 280671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko25.html </URL>
<DATE> 2005/03/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İTO Başkanı Yıldırım Yalçıntaş'ın adaylığı sürpriz olmadı 
</HEADLINE>
<TEXT>

     İstanbul Ticaret Odası'nda İTO yönetim kurulu başkanı ve yönetim kurulu üyeleri, TOBB delegeleri ve disiplin kurulu üyelerinin belirleneceği seçimlerde başkan adayları Mehmet Yıldırım ve Murat Yalçıntaş, oylarını kullandılar. 
     İTO Yönetim Kurulu Başkanı Mehmet Yıldırım, gazetecilere yaptığı açıklamada, seçimin hayırlı olmasını diledi. 
     Murat Yalçıntaş'ın liste çıkarmasını bekleyip beklemediğinin sorulması üzerine Yıldırım, ''Ben 15 gün öncesinden biliyordum. Bana sürpriz olmadı'' dedi. 
     Önceki seçim dönemlerinde kendisine muhalif olan Gülümser Yıldırım'ın TOBB asil delege adayları arasında yer aldığının ifade edilmesi üzerine Yıldırım, ''Olabilir. Barışmasını bilmeyen, kavga etmez'' dedi. 
     Bu arada, seçime katılan İbrahim Çağlar da başkanlık adaylığından neden çekildiğine ilişkin yazılı bir açıklama yaptı. 
     Yardımcısı Ömer Bal tarafından basın mensuplarına dağıtılan açıklamada Çağlar, ''İTO komite ve başkanlık süreci seçimiyle ilgili değerlendirmelerim sonucu başkan adaylığından çekilmeye karar verdim. Doğru zamanda doğru kararı verenler için daha büyük ve önemli kararların önü açılır. Bu süreçte aday olmam için destek veren değerli oda arkadaşlarıma, bana gösterdikleri güvene, basın mensuplarının ilgilerine teşekkür ederim'' dedi. 
     Bu arada, başkanlık için yarışan Mehmet Yıldırım ve Murat Yalçıntaş, birlikte basına poz vererek tokalaştılar. 
     
     2 LİSTEDEN ORTAK İSİMLER 
     Mehmet Yıldırım başkanlığında hazırlanan Yönetim Kurulu listesine Numan Hocaoğlu, Sinan Babila, Mehmet Emin Şadoğlu, İsmail Aytemiz, Zülfikar Tunç, Alev Yaraman ve Turgay Uzun yeni giren isimler oldu. Böylece başkanla birlikte 11 kişiden oluşan Yönetim Kurulu listesinde 7 isim değişmiş oldu. 
     Yıldırım ve Murat Yalçıntaş başkanlığındaki İTO TOBB delege adayları listesinde 8 ortak isim de yer alıyor. 
     Ortak TOBB delege adayları, İlhan Erem, Çetin Nuhoğlu, Başaran Ulusoy, İbrahim Dumankaya, Ethem Sancak, Atıf Ketenci, Yusuf Dildar ve Osman Yıldırım Coşkun'dan oluşuyor. 
     Bu arada, Yalçıntaş'ın yönetim kurulu asil üye adayları listesinin başında yer alan İbrahim Çağlar, 89 nolu Şehiriçi İnsan Taşımacılığı Meslek Komitesi'nden Aydın Turizm Seyahat Limited Şirketi'nin Genel Müdürü olarak seçimlere katılıyor. 
     Yalçıntaş'ın Yönetim Kurulu asil üye adayları listesinde yer alan Ferruh Gök, Mehmet Yıldırım'ın İTO TOBB asil delege adayları arasında da bulunuyor. 
     Murat Yalçıntaş'ın TOBB delegeleri listesinde yedek adaylar arasında Halk Bankası'nı temsilen Hüseyin Aydın da yer alıyor. 
     Öte yandan, Eminönü Seçim Kurulu Başkanı hakim Erdem Uz'un kararıyla, oyların kullanıldığı İTO Meclis Salonu'na basın mensuplarının girmesine ve görüntü almasına izin verilmiyor. 
     
</TEXT>
</DOC>
