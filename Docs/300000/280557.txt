<DOC>
<DOCNO> 280557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/spo15.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Hentbola Makedon hoca 

HENTBOL Federasyonu, A Milli Erkek Takımı Teknik Direktörlüğü için Makedon Ljubomir Savevski ile anlaştı. Aylık 3 bin Euro alacak olan Savevski, onayların alınmasından sonra Akdeniz Oyunları'nda takımın başında İspanya'ya gidecek. 

99'una kadar sözleşme 

TÜRK futboluna 45 yıldır antrenör olarak hizmet eden 78 yaşındaki Doğan Emültay, 4 yıl önce 25 yıllık sözleşme imzaladı. Altınordu, Karşıyaka, Altay, Denizlispor, Manisaspor ve Adana Demirspor gibi takımları çalıştıran Emültay, deneyimlerini amatörlere aktarırken, sözleşmesi 99 yaşında sona erecek. 

Engellilere 'Özel' plaket 

ÖZEL Olimpiyatlar Dünya Kış Oyunları'nda 8 madalya kazanan zihinsel engelli 4 kayakçıya plaket verildi. Plaketlerini Özel Olimpiyatlar Türkiye Başkanı Mustafa Göçen, Onursal Başkanı Dilek Sabancı, P G Dış İlişkiler Koordinatörü Hayrünnisa Aligil ve Migros Halkla İlişkiler Müdüresi Ahu Başkut Alyanak verdi. 

Alper Uçar buzda elendi 

Moskova'da başlayan Dünya Buz Pateni Şampiyonası'nda Alper Uçar, seçmelerde B Grubu'nda 20. sırayı alarak elendi. Şampiyonada yer alan diğer sporcumuz Tuğba Karademir yarın buz üstüne çıkacak ve elemeleri geçip kısa programa kalabilmek için yarışacak. Karademir, son Avrupa Şampiyonası'nı 19. tamamlamıştı. 

Seçimler 24 Mart'ta 

YENİ kurulan 5 federasyonun başkanlık seçimleri, 24 Mart'ta yapılacak. Bocce, Bowling, Dart Sporları, Mücadele Sporları, Sutopu ile istifa nedeniyle boş bulunan Yüzme ve Atlama Federasyonu başkanlığı için aday olacakların 21 Mart Pazartesi gününe kadar başvuruda bulunabilecekleri belirtildi. 

Minder sahipsiz 

SERBEST ve Grekoromen Güreş Milli Takımı'nda görev yapacak antrenörlerin işi çıkmaza girdi. Grekoromende Kamandar Macidov'un sözleşmesini uzatmayı planlayan Güreş Federasyonu, maaşını 5 bin dolardan 10 bine artırılmasını isteyen Macidov'dan vazgeçti. Serbestte de Rus Yusufov ile anlaşma sağlanamadı. 

Dersimiz Fair - Play 

OKULLARDA Fair - Play derslerinin okutulması gündeme geldi. Gençlik ve Spor Genel Müdür Vekili Mehmet Atalay, sporcu sayısının artırılması için Milli Eğitim ile el ele çalışılması gerektiğini ifade etti. Atalay, bu konuyla ilgili olarak Eskişehir'de beden eğitimi öğretmenleriyle istişare toplantısı düzenledi. 

Filede dün 

Vakıfbank Güneş S. - A.İhtisas .........3-0 

Filede bugün 

Ankara S.Sırrı S.S. 
13.00 Vakıfbank Güneş S. - SSK 
14.30 TED Kolejliler - Şişli 


</TEXT>
</DOC>
