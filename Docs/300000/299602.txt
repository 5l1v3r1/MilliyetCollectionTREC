<DOC>
<DOCNO> 299602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur14.html </URL>
<DATE> 2004/12/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Baba-oğul aynı sınıfta... 
</HEADLINE>
<TEXT>

     Kayseri'nin Talas İlçesi'nde PTT Merkez Müdürü olarak görev yapan Cemil Koç, oğlu ile aynı sınıfta öğrenim görüyor. 
     Erciyes Üniversitesi Kayseri Meslek Yüksekokulu Pazarlama Bölümü 2. sınıf öğrencisi Cemil Koç 56 , AA muhabirine, ilerlemiş yaşına rağmen yüksek öğrenim görmenin heyecanını yaşarken, oğlu ile aynı sıraları paylaşmanın farklı bir duygu olduğunu söyledi. 
     Talas İlçesi'nde PTT Merkez Müdürlüğü'nde 17 yıldır müdür olarak görev yapan Koç, yıllardır üniversite eğitimi almak istediğini, nihayet geçen yıl ÖSS'de başarılı olarak kazandığı okula kayıt yaptırarak bu amacına ulaştığını belirtti. 
     Oğlu Levent Koç ile aynı sınıfta öğrenim görmesinin tamamen tesadüf olduğunu ifade eden Cemil Koç, şunları söyledi 
     ''Yıllar önce Açıköğretim Fakültesi'ne kaydımı yaptırmıştım. Ancak, bir türlü dersleri takip edemedim. Geçen yıl bir gayretle yeniden ÖSS'ye girdim. Aldığım puanla Meslek Yüksekokulu Pazarlama Bölümü'ne kaydımı yaptırabildim. Yaşım ilerlediği için çevremdeki insanlar okula devam etmemi biraz yadırgadılar. Ancak ben gençlere örnek olmak için oğlumla birlikte devam ettiğim okulumda derslerime sımsıkı sarıldım.'' Levent Koç da 28 ÖSS puanına göre bir okula yerleşemediğini, ek kontenjandan faydalanmak için bazı bölümler tercih ettiğini ve tesadüfen babasının kayıt yaptırdığı bölüme yerleştirildiğini anlattı. 
     Babası ile aynı sınıfta öğrenim görmenin bazı avantajlarının yanısıra dezavantajı da bulunduğunu bildiren Levent Koç, şöyle konuştu 
     ''Derslerimize evde babamla birlikte çalışıyoruz, anlamadığımız konularda birbirimize yardımcı oluyoruz. Babamla aynı sınıfta okuduğum için masraflarımı ben söylemeden o biliyor. Yani maddi yönden diğer öğrenciler gibi sıkıntı çekmiyorum. Ancak, babamla sürekli aynı ortamda bulunmam, arkadaş çevremi genişletmem bakımından sorun oluyor.'' Özel bir kurumda çalıştığını söyleyen Koç, okulları ikinci öğretim olduğu için derslerini hiç aksatmadıklarını belirtti. 
     Ders notları iyi olan baba-oğul, sınavlarda bir aksilik yaşamazlarsa, akademik yıl sonunda birlikte mezun olarak diploma heyecanını yaşayacaklar. 
     
</TEXT>
</DOC>
