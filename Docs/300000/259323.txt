<DOC>
<DOCNO> 259323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy08.html </URL>
<DATE> 2004/07/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Babacan Türkiye ekonomisi kırılganlıktan kurtuldu 
</HEADLINE>
<TEXT>

     Devlet Bakanı Ali Babacan, ''Türkiye ekonomisi kırılganlıktan kurtulmuş, zayıf noktalarını güçlendirmiş, köklü yapısal reformlarla geleceğe güvenle bakabilir bir hale gelmiştir'' dedi. 
     Babacan, CHP Eskişehir Milletvekili Mehmet Vedat Yücesan'ın soru önergesine verdiği yanıtta, kararlı bir şekilde yürütülen ekonomik program ve buna bağlı olarak oluşan güven ortamında makroekonomik alanda bir çok önemli başarı elde edildiğini bildirdi. 
     Türkiye'nin üst üste iki yıl yüksek büyüme oranlarını yakaladığını, 2004 yılının başından bu yana elde edilen verilerin de güçlü büyüme trendinin bu yıl da sürmekte olduğunu gösterdiğini belirten Babacan, nitekim 2004 yılının ilk üç aylık döneminde milli gelirin GSMH , 2003 yılının aynı dönemine göre yüzde 12,4 oranında büyüme kaydettiğini vurguladı. 
     Babacan, şunları kaydetti 
     ''Diğer taraftan Türkiye'nin uzun yıllar boyunca ekonomik gelişmesinin önündeki en önemli engellerden birisi olan enflasyon sorununda sona yaklaşılmıştır. Ayrıca uygulanan sıkı maliye ve bununla uyumlu para politikalarımız sonucunda borç stokunda önemli düşüşler yaşanmış, net kamu borcunun GSMH'ye oranı 2 yılda 2001 sonundan 2003 sonuna yaklaşık yüzde 20 oranında düşürülmüştür. 2004 yılının başından bu yana ortaya çıkan makroekonomik gerçekleşmeler, Türkiye ekonomisinin sağlıklı ilerleyişinin ivme kazanarak devam ettiğine işaret etmektedir. 
     Ekonomimizin, küresel dalgalanmalara karşı gösterdiği mukavemet, Türkiye ekonomisinin girdiği yeni süreci teyit eder özellikte olmuştur. Türkiye ekonomisi kırılganlıktan kurtulmuş, zayıf noktalarını güçlendirmiş, köklü yapısal reformlarla geleceğe güvenle bakabilir bir hale gelmiştir. Ekonomideki iyileşmenin moral etkisi de her geçen gün artmakta, toplumun her kesiminin ekonomik sorunların çözümüne ilişkin beklentisi iyileşmekte, güven ortamı daha da güçlenmektedir.'' 
     
     ''GÜVEN TELKİN EDECEK PROGRAM'' 
     Devlet Bakanı Babacan, 2005 ve sonrasında uygulanacak ekonomik programa ilişkin çalışmaların aylar önce başladığını ve önemli mesafe kaydedildiğini, uygulanacak ekonomik programın şekillenmesi aşamasında toplumun tüm kesimleriyle yoğun bir diyaloğun sürdürüldüğüne işaret etti. Bu diyalogun önümüzdeki günlerde de devam edeceğini ve gelinen nokta ve beklentilere ilişkin çeşitli kesimlerin görüş ve önerilerinin alınacağını ifade eden Babacan, açıklamasına şöyle devam etti 
     ''Türkiye'nin ihtiyaçlarıyla örtüşen, ekonominin mevcut sorunlarına odaklanan, sosyal boyutu ağır basan, Türkiye gerçeklerini dikkate alan, uzlaşma ve diyaloga dayanan, ulusal ve uluslararası piyasalara güven telkin edecek bir ekonomik program oluşturmayı hedeflemekteyiz. 
     Enflasyonun kalıcı bir biçimde tek haneli düzeylere indirilmesi, sürdürülebilir yüksek büyüme ortamının sağlanması ve bütçede disiplininin devam ettirilerek borç stokunun GSMH'ya oranının düşürülmesi, orta vadeli programımızın temel unsurlarıdır. 
     Bu bağlamda ilgili tüm birimlerle, sivil toplum örgütleriyle ve uluslararası kuruluşlarla önümüzdeki döneme ilişkin görüşmelerimiz devam edecektir. 2005 yılı, yapısal reformların yoğunlaşacağı, doğrudan yabancı sermaye girişindeki artışın süreceği, işsizlik ve yoksullukla mücadelenin güçlenerek devam edeceği bir yıl olacaktır. Bu program, ekonominin temel ve evrensel gerçeklerini dikkate aldığı kadar Türkiye'ye özgü şartları, Türkiye'nin sosyal ve ekonomik yapısını da gözeten bir program olacaktır. Bir başka ifadeyle, sosyal boyutu ön planda olan kararlı ve güven tesis edici politikalarımız ekonominin ihtiyaçları ve öncelikleri doğrultusunda uygulanmaya devam edecektir.'' 
     
     BORÇ STOKU 
     Ali Babacan, uygulanan sıkı maliye ve bununla uyumlu para politikaları sonucunda borç stokunda önemli düşüşler yaşandığını, net kamu borcunun GSMH'ye oranı 2001 sonundaki yüzde 91 seviyesinden 2003 sonunda yüzde 70,5'e düşürüldüğünü anımsattı. 2004 yılı faizdışı fazla hedefinin üzerinde bir performans gösterildiğinin de ortaya olduğunu bildiren Babacan, açıklamısını ''Bu çerçevede, sosyal politikalarımızdan ödün vermeden ortaya konulan bu performansın sürdürülebilir olduğu ve borç oranlarımızın arzulanan seviyelere düşürülebilir olduğu görülmektedir'' cümlesiyle tamamladı. 
     
</TEXT>
</DOC>
