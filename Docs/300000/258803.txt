<DOC>
<DOCNO> 258803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo17.html </URL>
<DATE> 2004/07/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Canaydın Teknik heyet ve futbolcuların tam destekle arkasındayız 
</HEADLINE>
<TEXT>

     Galatasaray Kulübü Başkanı Özhan Canaydın, 2004-2005 sezonunda çok iyi bir dönem yaşayacaklarına inandığını belirterek, ''Teknik heyet ve futbolcuların tam destekle arkasındayız. Bu birliktelik bizi zaferlere götürecektir'' dedi. 
     Mecidiyeköy'deki Galatasaray Sportif A.Ş. binasında kulüp başkan yardımcısı Turgay Kıran ve yönetici Cengiz Özyalçın ile birlikte basın toplantısı düzenleyen Özhan Canaydın, bu yıl çok ciddi bir transfer çalışması yaptıklarını, ancak spekülasyonlarla yıpratılmaya çalışıldıklarını öne sürdü. 
     Conceiçao'nun transferi sırasında Real Madrid'in kapısında bekletildikleri biçimindeki haberlere şaşırdıklarını kaydeden Canaydın, ''Galatasaray'ın prestijine en küçük zarar getirecek bir davranışta bulunmam. Bu haberler kasıtlı saldırıların devamıdır'' dedi. 
     Galatasaray'ın birlik ve beraberliğe ihtiyacı olduğu bir dönemde bu kasıtlı saldırıların geri döneceğini ifade eden Canaydın, ''Birliği, çatlatmadan götürmek istiyoruz. Taraftarlarımız da bu provokasyonlara alet olmayacaktır'' diye konuştu. 
     Teknik direktör Gheorghe Hagi ile kulüp ikinci başkanı Ergun Gürsoy arasında bir sorun olmadığını, bunu yalnızca medyanın dile getirdiğini savunan Canaydın, bu sezon Avrupa kupalarında yer almayacaklarını, ancak Avrupa ile de ilişkilerini kesmek istemediklerini söyledi. Canaydın, Avrupa Şampiyonlar Ligi ve UEFA Kupası'na katılamayan güçlü takımlarla hazırlık maçları yapmayı planladıklarını, böylece yurtdışındaki taraftarların da Galatasaray'ı izlemesini sağlayacaklarını kaydetti. 
     
     ALİ SAMİ YEN STADI'NA DÖNÜŞ 
     Yeni sezonda Ali Sami Yen Stadı'na dönüş yapacaklarını, bu konuda kendilerine büyük destek veren Şişli Belediye Başkanı Mustafa Sarıgül ve ekibine teşekkür borçlu olduklarını belirten Canaydın, ''Ali Sami Yen Stadı, son 10 yılda yapılmamış bir tadilatla lig başlamadan hazır olacak. Çoğu maçlarımızı da orada oynayacağız. Talep çok olursa bazı maçlarımızı Atatürk Olimpiyat Stadı'nda yapabiliriz'' dedi. 
     17 Ağustos depreminin hasarsız atlatıldığını, stadın benzer depremlere karşı da yeterli güvenliğe sahip olduğunu ifade eden Canaydın, stadın bulunduğu bölgenin İstanbul'un en sağlam zeminlerinden olduğunu vurguladı. 
     Eski açık tribünde güçlendirme çalışmalarının 5 Ağustos'a dek bitmiş olacağını anlatan Canaydın, ''Ali Sami Yen Stadı, 1998 yılından önce yapılmış tüm statlarla aynı deprem riskine sahiptir. Yani bir sorun yok. Yeni sezon için de tüm izinler tamamlanmak üzere'' diye konuştu. 
     Canaydın, Seyrantepe projesiyle de ciddi biçimde uğraştıklarını, Maliye Bakanı Kemal Unakıtan'ın kendilerine gereken ilgiyi gösterdiğini, konunun imza aşamasına geldiğini ve yıl sonuna dek projeyi yaşama geçirmeye çalışacaklarını söyledi. 
     
     100. YIL KUTLAMA PROGRAMI ÇALIŞMALARI 
     Toplantıya katılan kulüp başkan yardımcısı Turgay Kıran da, 100. yıl kutlama çalışmalarıyla ilgili bilgiler verdi. 
     Kıran, 5 Nisan'da çalışmalara başladıklarını ve bugüne dek 87 toplantı gerçekleştirdiklerini, 90'a yakın da proje üretip, yönetim kuruluna sunduklarını söyledi. 
     
</TEXT>
</DOC>
