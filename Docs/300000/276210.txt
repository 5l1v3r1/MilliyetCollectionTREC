<DOC>
<DOCNO> 276210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko26.html </URL>
<DATE> 2004/09/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İş Bankası ve Doğan Holding, POAŞ hissesi sattı... 
</HEADLINE>
<TEXT>

     İş Bankası A.Ş. ve Doğan Şirketleri Grubu Holding A.Ş, yurtdışındaki yatırımcılara Petrol Ofisi A.Ş. POAŞ hissesi satışı yönünde karar aldı. 
     Her iki şirketten Borsa'ya gönderilen açıklamada, iştiraklerinden Petrol Ofisi'ne ilişkin olarak uluslararası sermaye piyasalarındaki olanakları araştırmak ve değerlendirmek amacıyla, yurt dışındaki yatırımcılara, toplam piyasa değeri 150 milyon ABD Doları'na kadar olmak üzere ve bir kısmı iştiraki tarafından ihraç edilecek, bir kısmı da ortak satışı ile karşılanabilecek hisse satışı ve veya toplam piyasa değeri 150 milyon ABD Doları'na kadar olmak üzere hisseye dayalı menkul kıymet Warrant satışına ilişkin değerlendirme ve çalışmalar yapmak üzere, uluslararası yatırım bankalarının dahil olduğu bir konsorsiyum görevlendirildiği kaydedildi. 
     Açıklamalarda, İş Bankası ve Doğan Şirketleri Grubu Holding Yönetim Kurulları'nın dünkü toplantısında alınan kararlara yer verildi. 
     Bu kararlara göre, Petrol Ofisi'nin bugün yapılacak olağanüstü genel kurul toplantılarında mevcut ortakların rüçhan haklarının kısıtlanmasına muvafakat edilecek. 
     Petrol Ofisi'nin mevcut ortakların rüçhan haklarının kısıtlanması suretiyle primli olarak ihraç edeceği hisse senetlerinin satış bedelinin 150 milyon ABD Doları'nın altında oluşması halinde, şirket portföylerinden her biri için en çok 20 milyon ABD Doları tutarına kadar satış yapılacak. 
     Ayrıca, toplam değeri 150 milyon dolara kadar olan bir tutarda, sahiplerine belirli bir süre içinde belirli bir miktarda POAŞ hissesini önceden belirlenmiş bir fiyat üzerinden satın alma hakkını veren bir finansal enstrüman olan ''Warrant'' ihracına ilişkin olarak yatırım bankaları ve ilgili kuruluşlarla sözleşme imzalanacak. Bu çerçevede, gerektiğinde yatırım bankaları ve veya ilgili kuruluşlara, sahip olunan POAŞ hisseleri üzerinde toplam satış değeri 75 milyon ABD Doları'na kadar satın alma opsiyonu verilecek ve buna ilişkin sözleşmeler imzalanacak. 
     Petrol Ofisi A.Ş. küçük ortaklarına, talep etmeleri halinde kısıtlanan rüçhan hakları ölçüsünde ve yurtdışı yatırımcılara satış fiyatı üzerinden Doğan Şirketleri Grubu Holding ve İş Bankası tarafından eşit miktarda karşılanmak suretiyle Petrol Ofisi A.Ş. hissesi satılması ve bu hususta taahhütte bulunulması kararlaştırıldı. 
     Açıklamalarda, söz konusu hisse arzı ile ilgili belgelerin doğrudan ya da dolaylı olarak ABD'de dağıtılmayacağı konusu da bilgilendirme notu olarak yer aldı. 
     
</TEXT>
</DOC>
