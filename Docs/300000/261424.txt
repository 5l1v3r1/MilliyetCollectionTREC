<DOC>
<DOCNO> 261424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur13.html </URL>
<DATE> 2004/08/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Talat Yılmaz, Kızılay Genel Başkanlığı'n seçildi... 
</HEADLINE>
<TEXT>

     Kızılay Olağanüstü Genel Kongresi'nde Talat Yılmaz, 307 oyla genel başkan seçildi. 
     Kongrede seçim sonuçlarının açıklanmasından sonra Talat Yılmaz, teşekkür konuşması yaptı. Yılmaz, kongreye katılan delegelere teşekkür ederken, ''eski yöneticilerin ise delegelerin karşısına çıkmaya yüzleri olmadığı''nı öne sürdü. 
     Olağanüstü kongrede yapılan seçimde, 312 delege oy kullandı. Talat Yılmaz 307 oyla genel başkan seçilirken, 5 oy geçersiz sayıldı. 
     Kızılay Genel Başkanı Talat Yılmaz, ''Kızılay'ı şerefli ve güvenilen bir kurum haline getiremezlerse dolambaçlı yola başvurmadan onurlu insanlar olarak başlarını eğip gideceklerini'' söyledi. 
     Kızılay'ın eski yöneticilerinin aldırmış olduğu ihtiyati tedbir kararına rağmen karayolları Genel Müdürlüğü Salonu'nda gerçekleştirilen Olağanüstü Genel Kongre, seçim sonuçlarının açıklanmasının ardından Yılmaz'ın konuşmasıyla sona erdi. 
     Kongre'de, 307 oyla genel başkan seçilen Yılmaz konuşmasında, Kızılay'ın yeniden yapılanması, yeniden diriliş programının uygulanması ve Kızılay'ın yönetiminde kaos doğmaması için duyarlılık gösteren delegelere teşekkür etti. 
     Delegelerin, kendilerine ''Sizi anladık, Kızılay'a hizmet edeceksiniz. Kızılay sizinle güçlenecek ve bizler de artık bulunduğumuz şehirlerde başı eğik olmaktan kurtulacağız'' dediklerini kaydeden Yılmaz, ''Geldiler, oy verdiler, teşekkür ediyoruz. Emeği geçen herkese teşekkür ediyoruz. Emekler inşallah heder olmayacak'' dedi. 
     Kızılay'ın iyi günlere doğru gideceğini söyleyen Talat Yılmaz, şunları kaydetti 
     ''Hiçbir zorlama, dayatma, etkileme, yönlendirme olmaksızın yurdun her yerinden bu kongreye gelip Kızılay için burada bulunan insanların önüne çıkmaktan utanan ama kanunlardaki çeşitli boşluklardan yararlanarak bu kongreyi engellemeye çalışan insanlara karşı, utanmazlara karşı, delegelerimiz olağan kongrelerde bile olmayan ilgi alaka gösterip buraya geldi. 312 delege burada oy kullandı.'' 
     
     ''KIZILAY'DA KADROLAŞMAYA İHTİYAÇ YOK'' 

     Kongrenin, Kızılay tarihinde ender görülen bir olay olduğunu ifade eden Yılmaz, ''Kızılay'ı sevenler, hizmet ettiğine inanlar hiç korkmadan birtakım örtülü hareketlerin içine girmeden, sizlerin önüne çıkabilmeliydiler'' dedi. 
     Talat Yılmaz, atamayla geldiklerini belirterek, şöyle devam etti 
     ''İyi gitmeyen yönetim yüzünden Kızılay zor durumda diye geldik. Kimsenin Kızılay'daki kadrolaşmaya ihtiyacı yok. Kızılay'da iyi işler, etkin işler üretecek insanlara ihtiyaç var diye geldik. Kısa zamanda Kızılay için önemli işler yaptık. Kızılay'ı sisteme bağlamaya yönelik programı uygulamaya koyduk. Sizler bunu anladınız, onun için buraya geldiniz. Sizi anlayışsızlıkla, doğruyu bulamamakla, hakikati görememekle itham eder tarzda sizin önünüze çıkmaya utananlar, dolambaçlı yollardan bu kongreyi ertelemeye çalıştılar. Siz istediniz, geldiniz, oy verdiniz biz seçildik ama bize çok da büyük mesuliyet yüklediniz. Biz, toplum içerisinde itibarlı insanlarız, kendimize güveniyoruz. Türk halkı da bize güvenir.'' Kızılay'ı güvenilen, hesap veren, şeffaf ve dürüst yönetilen bir kurum haline getirmeye çalıştıklarını ifade eden Yılmaz, ''Atalarımızın bize emanet ettiği 136 yıllık bir kuruluşu, yüce Atatürk'ün himayesinde büyüyen Kızılay'ı olması gereken yere taşımak için verilmiş bir görev olarak kabul ediyoruz. Şunu biliniz ki ben ve arkadaşlarım sizi utandırmayacağız'' diye konuştu. 
     
     ''BAŞIMIZI EĞER GİDERİZ'' 

     Talat Yılmaz, ''Eğer sizleri başını dik tutan insanlar haline getiremezsek Kızılay'ı şerefli, herkesin güvendiği bir kurum haline getiremezsek hiçbir dolambaçlı yola başvurmadan onurlu insanlar olarak başımızı eğer gideriz. Utanmayanları kınıyorum'' diyerek sözlerini tamamladı. 
     Kızılay'ın Olağanüstü Genel Kongresi'nde 30 kişilik Genel Merkez Kurulu üyeliğine Talat Yılmaz, Haldun Ertürk, Sirel Atay, Ahmet Lütfi Akar, Tekin Küçükali, Muzaffer Komit, Mehmet Tunç Çapa, Nihat Adıgüzel, Işıl Baş, Burhan Külünk, H. Hakkı Özsoy, Cengiz Yurdabekçi, Metin Altuğ, Ünal Fırat, Mehmet Kaan Kırali, Mehmet Özumut, Servet Karahan, Seracettin Yazan, Celalettin Çağlar, İbrahim Dokunmazer, Zehra Toska, Cengiz Koç, A. Ruşen Çetin, Mustafa Ayaz, Şevket Demir, Teyfik Belgen, Sare Çiğdem Özgür, Cihanser Eren, Yılmaz Özarslan ve Namık Kemal Demiroğlu seçildi. 
     Genel Merkez Denetçiler Kurulu üyeliklerine ise Rüstem Hacırüstemoğlu, Şenol Bilginer, Turan Aslan, Mustafa Keskin ve Murat Suluoğlu getirildi. 
     
</TEXT>
</DOC>
