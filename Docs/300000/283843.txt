<DOC>
<DOCNO> 283843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur04.html </URL>
<DATE> 2004/10/27/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Zayıflarsa evlenecek... 
</HEADLINE>
<TEXT>

     Zafer TOKUŞ DHA 

SAKARYA'nın Kocaali İlçesi'nde Eski Mahalle Muhtarı 187 kiloluk, 40 yaşındaki Halil Kuş, kendisini zayıflatacaklarını söyleyen ilaç firmalarının gönderdiği ilaçların hiç bir işa yaramadığını, aksine daha fazla kilo aldırdığını ileri sürdü. Halil Kuş, "Zayıflatma uğruna deneme tahtası oldum'' dedi. 
     Aşırı kiloları nedeniyle bir ara televizyon kanallarında haber konusu olunca yurtiçinden ve yurtdışından birçok ilaç firmasının kendisine ilaç gönderdiğini belirten Halil Kuş, "Hapları kullanmaya başlamadan önce 190 kilo civarındaydım. Sonra daha da kilo almaya başladım. Bir ara 207 kiloya kadar çıktım. İlaçları bıraktım ve bitkisel çaylar içip diyet yapmaya başladım. Şu anda 187 kiloya kadar düştüm. Bana gönderilen o ilaçlar nedeniyle bünyem altüst oldu'' dedi. 
     Kendisi gibi kilo sorunu olanlara da çağrıda bulunan Halil Kuş, ramazan ayında oruç tutarak, rejim yapmanın hiçbir yarar getirmediğini söyledi. Kuş, "Aksine iftar sonrasında çok daha fazla yemek yeniliyor. Ben bitkisel çay kullanarak 25 günde 20 kilo vererek 187 kiloya düştüm. Bu yöntemle zayıflayabildiği kadar zayıflayacağım. Zayıfladıktan sonra ilk iş olarak evleneceğim. Çünkü bu halimle kimse bana kız vermiyor'' dedi. 
     
</TEXT>
</DOC>
