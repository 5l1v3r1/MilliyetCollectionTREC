<DOC>
<DOCNO> 274809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun10.html </URL>
<DATE> 2004/09/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
BBC İngiltere'de belediyeler muhtemel bir terör saldırısına hazır değil 
</HEADLINE>
<TEXT>

     İngiliz yayın kuruluşu BBC tarafından yayınlanan bir belgeselde, ülkedeki belediyelerin yarısının muhtemel bir terör saldırısına karşı hiçbir hazırlık ve planları bulunmadığı bildirildi. 
     Her 10 belediyeden 7'sinin kimyasal bir saldırı sırasında kullanılan maddeyle temas etmiş kişileri karantinaya almak gibi bir imkana sahip olmadığına dikkat çekilen BBC belgeselinde, bugüne kadar sadece 28 belediyenin muhtemel bir terör saldırısı karşısında bütün hazırlıklarının tamam olduğunu bildirdiği açıklandı. 22 belediyenin hazırlıkları bulunmadığını bildirdiği, 1 belediyenin ise soruyu yanıtlamaktan kaçındığı açıklandı. 
     Hükümet tarafından hazırlanan anket sonuçlarına da yer verilen belgeselde ayrıca, hükümetin milli sağlık sisteminden hastanelere biyo-terörizme karşı eğitim amacıyla 85 milyon, bu amaçla kullanılacak ekipman için de 56 milyon sterlin aktardığı, ancak bunun da yetersiz kaldığı ifade edildi. 
     En büyüklerin aralarında yer aldığı belediyelerden yarısının, muhtemel bir saldırıda kentlerini boşaltmaya yönelik bir plana sahip olmadığını itiraf ettiğine dikkat çeken BBC, bu belediyelerin yüzde 25'inin, bu yönde bir çalışma yapıldığını, ancak bu çalışmanın ne zaman biteceğinin bilinmediğini açıkladığına işaret etti. 
     Belediyelerin yüzde 77'si ile polis teşkilatlarının yüzde 70'inin bir kimyasal ya da nükleer saldırı halinde halkın bu maddelerin bulaşmasından nasıl korunacağına dair fikre sahip olmadığı, aynı şekilde bu tür maddelerin yayıldığı binaların nasıl kontrol altına alınacağı konusunda her 10 polis teşkilatından 9'unun eğitimsiz olduğu bildirildi. 
     
</TEXT>
</DOC>
