<DOC>
<DOCNO> 262293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/spo05.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana komplo kurdular 
</HEADLINE>
<TEXT>


Görevden alınan Atletizm Federasyonu Genel Sekreteri Ayhan İnanlı, IAFF raporunun medyaya sızmasından Genel Müdür Mehmet Atalay'ı sorumlu tuttu, 'Asıl suçu onlar işledi' diye konuştu 

NECMİ KEPÇETUTAN 


Suçlamaları reddetti 
SÜREYYA Ayhan olayında başsorumlu olarak gösterilen ve önceki gün görevinden alınan Atletizm Federasyonu eski genel sekreteri Ayhan İnanlı, suçlamaları kabul etmedi ve IAAF raporunun medyaya açıklanmasından Gençlik ve Spor Genel Müdürü Mehmet Atalay'ı sorumlu tuttu. Hakkında basına bilgi sızdırdığı için soruşturma açılan İnal, "Ben kuralları uyguladım" savunmasını yaptı. 

Olayı anlattı 
AYHAN İnanlı, "IAAF'ın gönderdiği yazı bir ön savunma istemidir. Bu yazının içeriği IAAF, genel sekreter olarak benim ve sporcu Süreyya Ayhan ile antrenörü Yücel Kop arasında kalmak zorundadır. İAAF'a 'Gönderdiğiniz faksı aldık. İlgili sporcu ve antrenörüne durumu derhal bildirip, istenilen savunma en kısa zamanda yollanacak' cevabını gönderdim" diye konuştu. 

'Şaşkınlıkla izledim' 
CUMARTESİ günü Genel Müdür'ün kendisini aradığını kaydeden Ayhan İnanlı, "Bana böyle bir yazı olup olmadığını sordu. Hemen yollamamı istedi. Aslında vermemem gereken bu yazıyı gizlilik çerçevesi içinde gönderdim. Belgeler benden tehditle alındı. Saat 16.30'da genel müdür canlı yayında tüm kamuoyuna bu yazıyı açıkladı. Açıklamayı şaşkınlıkla izledim. Asıl bu suç" dedi. 

Mahkemeye gidiyor 
GENEL Müdür açıklama yapana kadar kimseye belge vermediğini söyleyen İnanlı, "Her türlü suçlamayı redediyorum. Bana komplo kuruldu. Mahkemeye giderek hakkımı arayacağım. Süreyya'nın daha rahat çalışabilmesi ve etkilenmemesi için sakatlığını paylaşmadık. Zaten şer odakları iki aydır bu işin altyapısını hazırlıyordu" ifadesini kullandı. 

Kaybı büyük 

ATİNA olimpiyatından çekilmek zorunda kalan milli atlet Süreyya Ayhan ve antrenörü Yücel Kop kaçırdıkları olası altın madalya karşılığı toplam 2 bin 250 Cumhuriyet altınından oldu. Ödül yönetmeliğine göre yaklaşık 285 milyar liralık bir ödülün sahibi olma şansını yitiren Ayhan ve Kop, kırılacak bir olimpiyat rekoru karşılığı da bin Cumhuriyet altını 125 milyar lira daha alabilecekti. Yönetmelik gereği olimpiyat şampiyonu sporcular 2 bin, antrenörü 250 Cumhuriyet altını almaya hak kazanıyor. Sporcu rekor kırdığı takdirde ise toplam ödülün yarısı kadar daha altın alıyor. 

Dönüşü ertelendi 

IAAF tarafından doping kontrolüne yerine başkasını sokma, numune vermeme ve sahte imza gerekçeleri ile savunması istenen Süreyya Ayhan ile eşi ve hocası Yücel Kop'un Almanya'dan Türkiye'ye dönüşünün Cumartesi gününe ertelendiği öğrenildi. Ayhan'ı tedavi eden Bayern Münih kulübünün doktoru Wolfhart'ın milli atletin iki seans daha görmesinini istediği, ifade edildi. 

Kulübü beklemede 

SÜREYYA Ayhan'ı bir süre önce transfer eden Toplu Konut İdaresi Spor Kulübü, Ayhan hakkında karar vermek için soruşturma sonucunu bekleyecek. Kulüp Başkanı Levent Akçay olayları yakından izlediklerini belirterek, "Doğrusu şu ana kadar sporcumuzun suçlu olduğunu kesin olarak ortaya koyan bir rapor yok. Böylesine önemli bir değeri yargısız infaz ile yok etmemeliyiz" diye konuştu. 


</TEXT>
</DOC>
