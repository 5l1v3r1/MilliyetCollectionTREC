<DOC>
<DOCNO> 269780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy21.html </URL>
<DATE> 2004/09/07/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Ağar "Bizim meselemiz, ezilen işçinin, köylünün meselesidir" 
</HEADLINE>
<TEXT>

     DYP Genel Başkanı Mehmet Ağar, ''Bizim meselemiz, ezilen işçinin, köylünün, çiftçinin meselesidir. Aş, iş bekleyenlerin, işsizin meselesidir'' dedi. 
     Mehmet Ağar, İzmir'in Tire İlçesi'nde Salı Pazarı'nı gezerek esnaf ve vatandaşların sorunlarını dinledi. Vatandaşlara yönelik konuşan Ağar, Türkiye'nin kötü idare edildiğini ileri sürerek, halkın her geçen gün geçmişi daha çok aradığını iddia etti. 
     İlk genel seçimlerde DYP'nin iktidara geleceğini savunan Ağar, şöyle konuştu 
     ''Bu iktidar, tuzu kuruların iktidarı oldu. Dünden daha iyi bir şey var mı Her şey daha kötüye gidiyor. Hep deneye deneye milletin tahammülü kalmadı. Biz hırsızların yanında olmayacağız. Biz yıllardan beri olduğu gibi, haysiyetli siyaset yapacağız. Bizim meselemiz, ezilen işçinin, köylünün, çiftçinin meselesidir. Aş, iş bekleyenlerin, işsizin meselesidir.'' Partisinin ancak milletin karşısında boyun eğdiğini, milletin dışında kimseye boyun eğmeyeceklerini ifade eden Ağar, ''Bize millet yeter. Ezilen insanların gücü ile büyük millet iktidarını kuracağız. Helal, alın teri ile kazanan, işçi, çiftçi, esnafın yanında olacağız'' dedi. 
     
</TEXT>
</DOC>
