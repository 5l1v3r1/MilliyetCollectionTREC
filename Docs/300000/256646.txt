<DOC>
<DOCNO> 256646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/dunya/axdun01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'tan geri adım 
</HEADLINE>
<TEXT>


Filistin lideri, otoritesine karşı isyana dönüşen krizi aşmak için güvenlik şefliğine atadığı yeğenini görevden aldı 

DIŞ HABERLER SERVİSİ 


Filistin Devlet Başkanı Yaser Arafat, önceki gün Filistin güvenlik şefi olarak atadığı yeğeni Musa Arafat'ı, El Aksa Şehitleri Tugayı gibi silahlı militan grupların yoğun protestoları ve güvenlik güçleriyle çatışmaya girmeleri üzerine görevden aldı. 
Bir Filistinli yetkili, Arafat'ın, geçen hafta kendisinin emriyle görevden ayrılan Tuğgeneral Abdürrezzak Mecidi'yi telefonla arayarak, tekrar görevine dönmesini istediğini söyledi. 

12 kişi yaralandı 
Musa Arafat'ın güvenlik şefi olarak atanmasını protesto eden El Aksa Şehitleri Tugayı'nın Refah'ta güvenlik güçleriyle çatışmasında 12 kişi yaralandı. Musa Arafat'ın derhal istifasını isteyen militanlar Han Yunus'ta da güvenlik güçlerine ait bir nöbet yerini ateşe verdi. Gazze'de bir çok yerde protesto gösterileri yapıldı. İsrail'de düzenlediği intihar saldırılarıyla tanınan terör örgütü El Aksa Şehitleri Tugayı, Arafat'ın lideri olduğu El Fetih'le ilişkili. 
Yaser Arafat'ı akrabalarını kayırmakla suçlayan protestocular, "MOSSAD işbirlikçisi Musa Arafat'a hayır, reforma evet" sloganları attı. 


</TEXT>
</DOC>
