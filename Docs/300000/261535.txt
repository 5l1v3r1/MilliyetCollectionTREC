<DOC>
<DOCNO> 261535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun13.html </URL>
<DATE> 2004/08/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ölüm cezası Irak'ta yeniden... 
</HEADLINE>
<TEXT>

     Irak hükümeti, askıya alınan ölüm cezasının uygulanmasına ilişkin yasanın, cinayet, ulusal güvenliğin tehlikeye atılması ve uyuşturucu madde dağıtımı gibi suçlar için yeniden yürürlüğe konacağını açıkladı. 
     Irak Devlet Bakanı Adnan El Cenabi ve İnsan Hakları Bakanı Bahtiyar Emin, düzenledikleri basın toplantısında, yasanın yeniden yürürlüğe konmasına karşı olduklarını, ancak bombalı saldırı, adam kaçırma, sabotaj ve bunun gibi şiddet suçlarını işleyenlerle mücadele etmek için gerekli olduğunu vurguladılar. 
     El Cenabi ve Emin, ülkede güvenliğin sağlanmasından sonra yasanın kaldırılacağını belirttiler. 
     Yasanın yeniden yürürlüğe konmasının, hükümetin hoşlanmadığı herkesi idam etmek anlamına gelmediğinin altını çizen El Cenabi, ''Bu Saddam'ın yasası değil'' dedi. 
     Ölüm cezası, eski Irak Devlet Başkanı Saddam Hüseyin'in geçen yıl nisan ayında devrilmesinden sonra askıya alınmıştı. 
     Irak Başbakanı İyad Allavi, dün, patlayıcı ve silahlara sahip olmak ya da saldırılarda yer almaya niyetlenmek gibi hafif suç işlemiş ve tutuklanmamış Iraklılar için geçerli olan sınırlı af yasasını imzalamıştı. 
     
</TEXT>
</DOC>
