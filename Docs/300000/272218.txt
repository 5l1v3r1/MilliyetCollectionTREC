<DOC>
<DOCNO> 272218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo15.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Emre tam puan 

ŞAMPİYONLAR Ligi'nde İnter formasıyla Werder Bremen'e karşı 90 dakika forma giyen Emre Belözoğlu, performansıyla alkış aldı. La Gazzetta dello Sport, yıldız oyuncunun müthiş bir dönüş yaptığını belirtirken, Teknik Direktör Mancini, "Emre'den çok memnunum" açıklamasını yaptı. 

Çankaya güldü 

HENTBOLDA GSGM Kupası'nı, Halk Bankası'nı 29 - 24 yenen Çankaya Belediyesi kazandı. Ankara ekibi maçın ilk yarısını da 15 - 12 önde tamamladı. Bayanlar Federasyon Kupası'nda ise şampiyonluğa Ankara Havelsanspor ulaştı. Havelsan, Üsküdar Belediye'yi 29 - 26'lık skorla devirdi. 

Fatura kesildi 

PROFESYONEL Futbol Disiplin Kurulu, İkinci Lig A Kategorisi takımlarına ceza yağdırdı. Kurul dün yaptığı toplantıda Karagümrük, Sarıyer ve Kocaelispor kulüplerinin sahasını çıkan olaylar nedeniyle birer maç kapatma kararı aldı. 

Yat heyecanı 

19. Amiraller Kupası Yat Yarışları Mudanya'da yapıldı. İki kategoride gerçekleştirilen yarışlarda, Sedat Gülçağlayan "Oğuzhan Too", Deniz Harp Okulu Komutanı Tuğamiral İbrahim Akın ise "Orsa" adlı yatlarıyla zirveye çıktı. 

Vize çıkmadı 

ALMANYA'NIN B.Leverkusen Kulübü'nde forma giyen Yıldıray Baştürk'ün sahalara dönüşü doktorunun isteğiyle gecikti. Sakatlığı nedeniyle takımdan uzak kalan Milli futbolcunun, tam anlamıyla iyileşmediği bildirildi. 

Bielsa bıraktı 

ARJANTİN Milli Takım Teknik Direktörü Marcelo Bielsa görevinden istifa etti. 49 yaşındaki teknik adam, "Altı yıldır bu takımın başındayım. Kendimde görevi taşıma adına artık enerji bulamıyorum" ifadelerini kullandı. 


</TEXT>
</DOC>
