<DOC>
<DOCNO> 284118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo23.html </URL>
<DATE> 2004/10/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gaziantepspor, Rizespor'u yenip yeniden çıkışa geçmek istiyor 
</HEADLINE>
<TEXT>

     Gaziantepspor, Çaykur Rizespor maçının hazırlıklarını galibiyet hedefiyle sürdürüyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, Çaykur Rizespor maçında galip gelip, yeniden çıkışa geçmek istediklerini söyledi. Çaykur Rizespor'un güçlü bir takım olduğunu ve çok zorlu bir karşılaşmaya hazırlandıklarını ifade eden Sağlam, şöyle konuştu 
     ''Rakibimiz, özellikle deplasman maçlarında çok iyi mücadele eden güçlü bir ekip. Ani ataklara kalkabilen çevik oyunculara sahipler. Rakip de bizim gibi sahaya galibiyet amacıyla çıkacak. Her iki takım da 15 puana sahip ve rakibimiz averajla bir üst sıramızda yer alıyor. Denk kuvvetlerin mücadelesi şeklinde geçecek olan bu karşılaşmadan galibiyetle ayrılmak istiyoruz. 
     Tüm hesaplarımız galibiyete yönelik, başka bir sonucu düşünmek dahi istemiyoruz. Tabii ki bu zorlu karşılaşmada, taraftarlarımıza da büyük görev düşüyor. Desteğe ihtiyacımız var, 12'nci adam olan ve başarıda önemli bir paya sahip olan taraftarlarımızı sahada, takımlarının yanında görmek istiyoruz.'' Sakat olan kaleci Kenan Hasagiç dışında eksik futbolcuları bulunmadığını kaydeden Sağlam, şunları söyledi 
     ''Kart cezalısı olan Mehmet Polat ile sakatlıkları düzelen Lazarov ve Hasan Özer de Çaykur Rizespor maçında forma giyecek. Bu önemli maç öncesinde tek dezavantajımız kalecimiz Hasagiç'in sakatlığı. Ancak, bu futbolcumuzun yerine kalecimiz Kaya görev yapacak. Kalecimiz Kaya'nın da bu görevi başarı ile sürdüreceğine inanıyorum. 
     Futbolcularım yoğun bir hazırlık döneminden geçiyor, hırslı ve istekli çalışıyorlar. Moralimiz yüksek, çalışmalarımız keyifli ve zevkli bir ortamda geçiyor.'' 
     
</TEXT>
</DOC>
