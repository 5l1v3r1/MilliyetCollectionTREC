<DOC>
<DOCNO> 265417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yasam/axyas02.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazı Dağı'ndan kız kaçırma .. 
</HEADLINE>
<TEXT>


Antalya Mazı Dağı'nda iki sevgili saldırıya uğradı. Erkeği vuran "eşkıyalar", genç kadını da kaçırdı 

TESLİME TOSUN Antalya DHA 

Antalya Mazıdağı'na otomobille çıkan Adem Üçüncüoğlu ve kız arkadaşı Ayşe Yiğiter, silahlı saldırıya uğradı. Şehir eşkıyaları, Üçüncüoğlu'nu yaralarken, Yiğiter'i saçlarından sürükleyerek kaçırdı. 
Mazı Dağı'nın eteklerine pazar günü giden mobilyacı Üçüncüoğlu 23 ve Yiğiter 24 otomobilde otururken, kimliği belirsiz kişilerin saldırısına uğradı. BMW marka otomobile yaklaşan saldırganlar, Üçüncüoğlu'nun cinsel organına, omzuna ve kulağına 3 el ateş etti. Kanlar içinde kalan genç kıvranırken, sevgilisi Yiğiter'i saçlarından sürükleyen saldırganlar, olay yerinden uzaklaştı. Cep telefonuyla yardım isteyen Üçüncüoğlu, Akdeniz Üniversitesi Tıp Fakültesi Hastanesi'ne kaldırıldı. Yoğun bakıma alınan ve konuşamayan Üçüncüoğlu'nun hayati tehlikesinin sürdüğü belirtildi. 

Helikopterle aranıyor 
Geniş çaplı operasyon başlatan polis, otomobil ve olay yerinde, Yiğiter'in çantasıyla yolunmuş bir tutam saç buldu. 
Polis, Antalya Serbest Bölge'de bir tekstil firmasında çalıştığı belirlenen genç kızı bulmak için helikopterle ormanlık alanları ve uçurum bölgelerini havadan inceledi, fakat sonuç alamadı. 
6 yıl önce eşini kaybeden anne Yüksel Yiğiter, kızının neden ve kimler tarafından kaçırıldığını bilmediğini söyledi. Anne Yiğiter, "Ne bir telefon, ne bir haber. Kızım öldürülmüşse yaşayamam" dedi. Üçüncüoğlu'nun mobilyacı babası Metin Üçüncüoğlu da, "Bunu kimlerin yaptığına dair en küçük bir ipucu yok. Düşmanımız da yoktu. Oğlumun yoğun bakımdan çıkması için dua ediyorum" diye konuştu. 




</TEXT>
</DOC>
