<DOC>
<DOCNO> 287868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas09.html </URL>
<DATE> 2004/11/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Uzman tavsiyesi "Eşinizi cinsel isteklerinize göre seçmeyin" 
</HEADLINE>
<TEXT>

     Cumhuriyet Üniversitesi Eğitim Fakültesi Dekanı Prof. Dr. Nevzat Battal, ''Eşinizi iyi seçerseniz, bunun ödülünü yaşam boyu alırsınız'' dedi. 
     Prof. Dr. Battal, AA muhabirine yaptığı açıklamada, insan hayatındaki en kritik anların doğum, dikkatsizlik ve tedbirsizlik sonucu meydana gelen kazalar, iş seçimi ve eş seçimi olduğunu belirtti. 
     Eş seçiminde temel kriterlerin ''kişilik ve karakter yapısı, kültür uyumu, cinsel çekicilik ve ekonomik yeterlilik'' olduğunu ifade eden Prof. Dr. Battal, şöyle dedi 
     ''Eşini ve işini seven insanın depresyon geçirdiği, mutsuz olduğu görülmemiştir. Bu nedenle evleneceğiniz kişinin kişilik ve karakter yapısını tanımak çok önemlidir. Eşinizi iyi seçerseniz, bunun ödülünü yaşam boyu alırsınız.'' Eşin cinsel isteklere göre değil, akıl ve mantığa göre seçilmesi gerektiğini belirten Prof. Dr. Battal, sözlerini şöyle sürdürdü 
     ''Evlilik öncesi duyulan cinsel ihtiyaçlar, karşınızdakinin gerçek kişiliğini görmenizi etkiliyor. Aşık olunca kötü özellikleri, nefret duyunca iyi özellikleri göremiyorsunuz. Kişilik yapısı evlendikten sonra da değiştiremezsiniz. Değiştirmeye çalışırsanız acı çeker ve acı çektirirsiniz.'' ''Kusursuz dost ararsanız dostsuz kalırsınız, kusursuz eş ararsanız evde kalırsınız'' diyen Prof. Dr. Battal, şöyle devam etti 
     ''Aynayı kendinize tutun. Acaba karşınızdakinde aradığınız özelliklere siz ne kadar sahipsiniz Öncelikle siz demokratik kişilik özellikleri sahip olmalısınız. Eğer siz otokratik bir kişilik yapısına sahipseniz, ne kadar demokratik bir eşe sahip olursanız olun birgün yüzünüze sırtını döner.'' Prof. Dr. Nevat Battal, gerçek kişilik yapısını anlamak için olağan durumlarda değil, olağanüstü durumlarda beden dilini doğru okumak gerektiğine işaret ederek şunları söyledi 
     ''Olağan durumlarda insanlar gerçek kişiliklerini saklayabilirler. Olağanüstü durumlarda sizin zafiyetinizi kullanıyor mu, bencil ve egoist davranıyor mu buna bakın Size olan davranışlarına değil, sizin dışınızdakilere nasıl davrandığına dikkat edin. Çevresine acı çektiriyorsa, size de acı çektirecektir. Kişiliğine ve düşüncelerine güvendiğiniz dostlarınızın düşüncelerine kulak verin. Bu kişiler sizin gibi cinsel dürtüleriyle değil, mantıklarıyla değerlendirirler.'' ''İki gönül bir olduğunda her zaman samanlığın seyran olmayacağını vurgulayan'' Prof. Dr. Battal, gençlerin, kendi ayakları üzerinde durmayı öğrenmeden evlenmemesi gerektiğini belirtti. 
     
</TEXT>
</DOC>
