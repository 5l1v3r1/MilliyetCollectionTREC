<DOC>
<DOCNO> 298541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur01.html </URL>
<DATE> 2004/12/17/ </DATE>
<TIME> 06.20 </TIME>
<AUTHOR>  </AUTHOR>
<HEADLINE>
Kar yağınca 'Türk işi' ihbarlar 
</HEADLINE>
<TEXT>

     DHA 

VAN'da iki gün etkili olan kar yağışı ve soğuk hava hayatı felç etti. Kapalı köy yollarını açmak için Köy Hizmetleri karla mücadele ekipleri seferber oldu. Van ve Edremit İlçesi'nde İlköğretim ve liselerde eğitime 1 gün ara verildi. Edremit İlçesi'ne bağlı Kavurma köylüleri, kardan kapanan yollarının açılması için hastaları' olduğunu Köy Hizmetleri'ne bildirdi. Köye yolu açarak güçlükle ulaşan ekipler ihbarın asılsız olduğunu öğrendi. Köy Hizmetleri 9'uncu Bölge Müdürü Yusuf Kavşut, "Yoğun kar yağışı olduğu günlerde acil müdahale ekiplerinin işleri asılsız ihbarlar yüzünden aksıyor. Bu ihbarlarda bulunanlar hakkında suç duyurusunda bulunacağız'' dedi. 
     Van'da aniden bastıran kar yağışıyla birlikte kent merkezinde kar kalınlığı 1 metreye ulaştı. Kar esaretinin yaşandığı kent merkezinde ulaşım güçlükle yapılırken, 296 köyün yolu kardan kapandı. Kapalı köy yollarını ulaşıma açmak için Köy Hizmetleri karla mücadele ekipleri seferber oldu. Ancak, kar yağışı yüzünden yolaçma çalışmaları yetersiz kalırken, asılsız ihbarlar da çalışmaların aksamasına neden oldu. 
     Edremit İlçesi Kavurma Köyü'nde 'acil hasta var' ihbarı üzerine harekete geçen Köy Hizmteleri ekipleri, grup köy yolu üzerinde bulunan köye güçlükle ulaşmayı başardı. Ancak ekiplerin geldiğini gören köylüler, hastalarını götürdüklerini ve gerek kalmadığını söylemekle yetindi. Yapılan araştırmalar sonrası ihbarın asılsız olduğunu ve köyün yolunun açılması için böyle bir yola başvurulduğu öğrenildi. 
     
     RİZE DE AYNI İHBAR... 
     RİZE'nin Zincirliköprü Köyü'nde bir diyaliz hastasının kar nedeniyle mahsur kaldığı ihbarı üzerine seferber olan ekipler yolu açarak kısa sürede köye ulaştı. Ancak, köyde diyaliz hastası çıkmadı. 
     Rize'de yoğun kar yağışının etkisiyle 350 köy yolunun kapanması nedeniyle Köy Hizmetleri ekipleri, dün sabah erken saatlerden itibaren yol açma çalışmalarına başladı. Ekipler, önceliği hasta ve cenaze bulunan köylere verdi. Sabah saatlerinde İl Müdürlüğü'ne gelen bir ihbarla ekipler merkeze bağlı Zincirliköprü Köyü'ne yönlendirildi. Zincirliköprü Muhtarı Kadem Yazıcı, köylerinde durumu çok acil olan bir diyaliz hastası bulunduğunu bildirerek hastanın bir an önce hastaneye kaldırılması için yollarının açılmasını istedi. Köy Hizmetleri İl Müdürü Orhan Yazıcı da yolu açtırarak ekipleriyle birlikte belirtilen eve ulaştı. 
     Zincirliköprü'ye 3 saatlik çalışma sonucu ulaşan ekipler köyde diyaliz hastası olmadığını görünce muhtarı çağırttı. Muhtar Kadem Yazıcı, "Sizi yanıltmadık. Rukiye Yazıcı diyaliz hastasıydı. Dün önceki akşam durumunun iyi olmadığını söylediler. Daha sonra yollar kapandı, telefonlar da çalışmadığı için kendisiyle irtibat kuramadık. Bugün dün onun için yardım istemiştik, ama gece geç saatlerde yakınları onu hastaneye götürmüş'' diye konuştu. Kar kalınlığının 1 metreye ulaştığı köye çıkmakta zaman zaman zor anlar yaşayan ekipler bunun üzerine açtıkları yoldan döndü. 
     Rize Köy Hizmetleri İl Müdürü Orhan Yazıcı ve 11'inci Bölge Müdürlüğü yetkilileri, yanlış ihbarlar nedeniyle zor durumda kaldıklarını belirterek, "Yolları kapanan tüm köyleri sıraya aldık. Özellikle doğum ve böbrek sancıları ile ilgili çok sayıda ihbar alıyoruz. Yolları açtıktan sonra bizi karşılayan köylüler genelde hastaları bulamıyor'' diye konuştu. 
     
</TEXT>
</DOC>
