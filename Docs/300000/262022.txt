<DOC>
<DOCNO> 262022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun39.html </URL>
<DATE> 2004/08/10/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
BM, Afganistan'da cilt hastalığı salgınına karşı savaş açtı 
</HEADLINE>
<TEXT>

     BM'ye bağlı Dünya Sağlık Örgütü'nün DSÖ , Afganistan'da başgösteren ve kontrol altına alınamayan bir çeşit cilt hastalığı salgınına karşı acil kampanya başlattığı bildirildi. 
     BM Basın Merkezi'nden yapılan açıklamada, kurbanlarını zayıf düşüren cilt hastalığı salgınının kum sinekleri tarafından taşınarak hızla yayıldığı belirtildi. Açıklamada, başlatılan kampanyada hem hastalara yönelik ilaç tedavisinin, hem de hastalığı yayan sineklere karşı ilaçlamanın öngörüldüğü kaydedildi. 
     Genelde elde ve yüzde çıkan ve tıp dilinde ''leishmaniasis'' olarak bilinen salgın hastalığın ciddi kalıcı cilt bozulmalarına sebep olduğu ve özellikle kadın ve çocukların sosyal yaşamlarına büyük darbe indirdiğine dikkat çekildi. 
     DSÖ'nün Belçika hükümeti tarafından bağışlanan kaynakla Kabil'deki Mesud Vakfı ve HealthNet International ortaklığıyla başlattığı kampanyada, iki yıldan daha az bir sürede hastalığın kontrol altına alınması hedefleniyor. 
     Afganistan'da toplam 200 bin leishmaniasis hastası bulunduğu, bunlardan 67 bin 500'ünün başkent Kabil'de olduğu belirtildi. 
     Belçika hükümetinin sağladığı 200 bin Euro'luk bağışın, özellikle Eylül ve Ekim aylarında daha sık görülen hastalığın daha fazla yayılmadan önlenmesi konusunda kullanılacağı ifade edildi. 
     
</TEXT>
</DOC>
