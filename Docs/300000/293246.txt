<DOC>
<DOCNO> 293246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/guncel/axgun01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Valinin aracına tren çarptı 2 ölü 
</HEADLINE>
<TEXT>


Bilecik Valisi Çevik'in tamire götürülen makam aracına, Sakarya'da hemzemin geçitte tren çarptı. Alev topuna dönen otomobilde bulunan Çevik'in kardeşi ile şoförü, yanarak can verdi 

SAKARYA, BİLECİK DHA 

Bilecik Valisi Ayhan Çevik'in bakıma götürülen makam otomobili, dün Sakarya Geyve'ye bağlı Ali Fuat Paşa beldesi yakınlarında, ışıklı ve sesli uyarının bulunduğu hemzemin geçitte trenin altında kaldı. Kazada valinin kardeşi Osman Çevik ile polis Fatih Esin Ertürk öldü. Olay yerine gelen Vali Çevik, fenalık geçirdi. Çevik, Çankırı valisiyken 5 Mart 1999'da aracına yerleştirilen bombanın uzaktan kumandayla patlatılması sonucu ağır yaralanmış, korumalığını yapan polis yaşamını yitirmişti. 
Vali Çevik'in koruma ve şoförlüğünü yapan Ertürk'ün, egzoz arızası nedeniyle Adapazarı'ndaki servise götürdüğü Mercedes marka makam aracına valiyi ziyaret eden kardeşi Osman Çevik de bindi. Pamukova Emniyeti'nde görev yapan Müçteba Hoşgör de, görev yerine gitmek için otomobile bindi. 

Ana yola çıkamadı 
Hoşgör'ü bırakan Ertürk, otomobille, saat 11.00'de Ali Fuat Paşa'ya 1.5 kilometre mesafede tali yol üzerindeki hemzemin geçitten anayola çıkarken, Eskişehir'den İstanbul'a giden makinist Arif Taşdelen yönetimindeki İç Anadolu Ekspres Treni'nin altında kaldı. 

Kurtulamadılar 
Çan sesi çıkaran sesli ve ışıklı uyarı bulunan, ancak bariyer olmayan hemzemin geçitte çarpma sonucu sürüklenen araç alev aldı. Araçtan çıkamayan Ertürk ile Çevik, yanarak can verdi. 
Olay yerine gelen Bilecik Valisi Ayhan Çevik'e gösterilmeyen cesetler, incelenmek üzere Adli Tıp Kurumu'na gönderildi. Aracı kazadan 5 saniye önce hemzemin geçitte gördüğünü belirten makinist Taşdelen, "Orası kör noktaydı" dedi. 


</TEXT>
</DOC>
