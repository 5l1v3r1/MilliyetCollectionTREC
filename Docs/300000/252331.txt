<DOC>
<DOCNO> 252331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun10.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede pişkinlik 
</HEADLINE>
<TEXT>


'Dövmek istesek bir polis yeterdi' 

ÜMİT KILIÇ Ardahan DHA 

DEHAP Ardahan Merkez İlçe Başkanı Ferhat Kaya'ya kötü muamele ettiği iddiasıyla 10 meslektaşıyla birlikte yargılanan polis memuru Nebile Karaman, "Suçsuzuz. Dövmek isteseydik, 11 değil bir polis yeterdi" diye konuştu. 
Kaya'yı 5 Mayıs'ta gören Polis Memuru Ergün Karakuş, mahkemeden nüfus kayıt örneği istendiğini belirterek, Polis Merkezi'ne gelmesini bildirdi. İddialara göre Kaya, daha sonra geleceğini bildirmesi üzerine merkeze sürülerek götürüldü. Merkezde Karaman, avucunun içiyle Kaya'nın yüzüne vurdu. Daha sonra diğer polisler, yere yatırdıkları Kaya'ya işkence yaptı. Ertesi gün adliyeye çıkarılan Kaya, "görevli memura mukavemet"ten tutuklandı ve Ardahan Kapalı Cezaevi'ne konuldu. Cumhuriyet Başsavcılığı'na suç duyurusunda bulunan Kaya, 11 polisin kendisine dayak attığını ve işkence yaptığını belirtti. Cumhuriyet Savcılığı'nın hazırladığı iddianame üzerine 11 polis hakkında 5 yıla kadar hapis cezası istemiyle dava açıldı. 


</TEXT>
</DOC>
