<DOC>
<DOCNO> 279254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas22.html </URL>
<DATE> 2004/10/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
'Eğreti Gelin'in yazarı ''Denizli'de 1 değil, 6 eğreti geline ulaştım'' 
</HEADLINE>
<TEXT>

     Eğreti Gelinler adlı romanın yazarı Şükran Kozalı, Denizli'de 6 eğreti geline ulaştığını söyledi. 
     Kozalı, Şubat ayında gösterime girecek olan ''Eğreti Gelin'' filminin çekildiği Kastamonu'da, Kastamonu Meslek Yüksek Okulu'nun düzenlediği konferansta, ''Eğreti Gelinler'' kitabı hakkında bilgi verdi. 
     Eğreti Gelinler kitabını 15 yılda yazdığını belirten Kozalı, ''Karşıma o kadar çarpıcı olaylar çıktı ki... Örneğin Denizli'de bir tane eğreti gelin olmadığını öğrendim. Denizli'de 1 değil, 6 tane eğreti geline ulaştım'' dedi. 
     Eğreti Gelin filmini çeken Yönetmen Atıf Yılmaz'ın, kitabından sadece bir bölüm alarak sinemaya uyarladığını, ancak bununla ilgili çok tartışma yaşandığını ifade eden Kozalı, şöyle konuştu 
     ''Sayın Atıf Yılmaz, Eğreti Gelinler kitabımın sadece bir bölümünü beğendi. Bizim orada oynak kadınlara ''tatlı dilli'' derler. Şunu kesinlikle belirtmek istiyorum ki çünkü Atıf Yılmaz öyle yansıtmak istedi. Bu kadınlar asla para karşılığında bu işi yapmıyorlardı. Para karşılığında yapmadıkları için herhalde bu kadınlara kesinlikle fahişe diyemeyiz. Çok namuslu da denilemez ama ikisinin de ortasında bir kadın... Atıf Yılmaz dahil bütün magazin dünyası Eğreti Gelin'in peşine takılmışlar, sanki bu koca kitap Eğreti Gelin'den başka bir şey anlatmıyor.'' Kitabında anlatılan olayların hayal ürünü değil, gerçekten yaşanmış hikayeler olduğunu belirten Şükran Kozalı, şöyle devam etti 
     ''1920'li yıllarla 1940'lı yıllar arasında zengin aileler, 16-17 yaşındaki çocuklarını evliliğe hazırlamak ve kadın bedeniyle tanıştırmak için, bizim oralarda ifade edilen adıyla kulağı kesik kadınları evlerinin bir odasına alırlar ve onu delikanlıyla baş başa bırakırlarmış. Ancak bu gelenek, sadece zengin ailelerin arasında yürütülürmüş.'' Kastamonu'da çekimlerine başlanan ve senaryosunda, Denizli'de geçtiği aktarılan filme, AK Parti Denizli Milletvekili Mehmet Yüksektepe, Denizli Belediye Başkanı Nihat Zeybekci ve bazı kent yöneticileri tepki göstermiş, çekimlerin durdurulmasını istemişlerdi. 

     
</TEXT>
</DOC>
