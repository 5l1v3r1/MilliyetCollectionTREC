<DOC>
<DOCNO> 295293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur21.html </URL>
<DATE> 2004/12/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çırağan Sarayı satılmayacak... 
</HEADLINE>
<TEXT>

     Milli Emlak Genel Müdürü İlyas Arlı, irtifak hakkı tesis ettirilen Hazineye ait taşınmazların satışına ilişkin düzenlemeden İstanbul Çırağan Sarayı'nın yararlanamayacağını belirtti. 
     Arlı, Çırağan Sarayı'nın sit alanı üzerinde bulunduğunu, bu nedenle devletin daha önce kiraladığı tesislerin rayiç bedellerle satılmasına ilişkin düzenleme kapsamı içinde değerlendirilmeyeceğini söyledi. Arlı, ''Bize bu konuda talep gelse bile satış yetkimiz yok'' dedi. Arlı, Savanora Yatı'nın da taşınmaz statüsünde ele alınmayacağını vurguladı. 
     
     EYÜP AŞIK'TAN ARSA TALEBİ 
     Devlet eski Bakanı Eyüp Aşık, Düzce'de 400 kişinin çalışacağı kapasitede bir tekstil fabrikası için arsa talebinde bulundu. 
     Milli Emlak Genel Müdürlüğü'nden bir üst düzey yetkili, gazetecilerin soruları üzerine, Devlet eski Bakanı Aşık'ın talep ettiği arsanın 7 dönüm kadar olduğunu, milyon dolarlarla ifade edilen bu yatırım talebine ilişkin kararın imzada olduğunu kaydetti. 
     Yatırım teşvik yasası kapsamında hazine arazisi talebinde bulunmada 300 milyon dolarlık yatırım ile Afyon'un ilk sırada yer aldığını ifade eden aynı yetkili, İkbal şirketinin de bu ilde 38 milyon dolarlık bir yatırım için arsa talebinde bulnduğunu bildirdi. 
     
</TEXT>
</DOC>
