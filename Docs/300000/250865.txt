<DOC>
<DOCNO> 250865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy01.html </URL>
<DATE> 2004/06/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
CHP'li gençler kampta buluşacak... 
</HEADLINE>
<TEXT>

     CHP Gençlik Kolları üyesi gençler, doğanın ve yaz mevsiminin oluşturduğu ortam içinde akademik ve güncel konularda bilgilenmek amacıyla, önümüzdeki Temmuz ayında Trabzon'da Eğitim Kampı düzenleyecek. 
     CHP Gençlik Kolları, Temmuz ayında Trabzon'da Eğitim Kampı düzenleyecek. Türkiye'nin 81 ilinden 300 genci buluşturacak olan kamp ile gençlerin üç gün boyunca doğanın ve yaz mevsiminin oluşturduğu ortam içerisinde akademik ve güncel konularda bilgilendirilmesi sağlanacak. 
     Kamp süresince kurulacak yaklaşık 200 metrekarelik çadırda, her biri konusunun uzmanı olan akademisyen ve siyasetçi "İnsan Hakları", "Türk Dış Politikası", "Küreselleşme", "Siyaset-Din İlişkisi ve Laiklik", "Yüksek Öğretim Kurulu" gibi dokuz ayrı konuda ders verecek. Dokuz ders için dokuz ayrı eğitmen görevlendirilirken, kamptaki dersler kameraya alınacak ve CD'ye aktarılıp çoğaltılarak, yerel bazda uygulanması amacıyla bütün il gençlik kolları örgütlerine gönderilecek. 
     
     SOSYAL FAALİYETLER 
     Eğitim kampında çadırlarda kalacak olan CHP'li gençlerin, birbirlerini yakından tanımaları amacıyla sosyal faaliyetler de düzenlenecek. Gençler arasında iletişim ve dostluğu güçlendirmek amacıyla futbol, satranç ve tavla turnuvaları düzenlenecek. Gençler ayrıca kamp kapsamında, Trabzon Atatürk Köşkü ve Sümela Manastırı'nı da gezecek. 
     
</TEXT>
</DOC>
