<DOC>
<DOCNO> 276501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko36.html </URL>
<DATE> 2004/10/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Toyota, Prius için Türkiye'deki şartları inceleyecek... 
</HEADLINE>
<TEXT>

     Japonya ve ABD gibi ülkelerde müşterilerin sıra oluşturduğu Toyota'nın hibrid otomobili Prius'un Türkiye'de de satılabilmesi için, Japonya'dan gelecek uzmanlar önümüzdeki yıl inceleme başlatacaklar. 
     İlk versiyonu 1997 yılında Japonya'da piyasaya çıkan ve bu yıl başında geliştirilen, benzinli ve elektrikli iki ayrı motoru bulunan hibrid teknolojili Toyota Prius'un Türkiye'deki tanıtımı ve test sürüşü İstanbul'da yapıldı. 
     Toyotasa Satış ve Pazarlama Direktörü Fatih Çantalı, toplantıda yaptığı konuşmada, Toyota Prius'un gelişmiş teknolojiye sahip olması nedeniyle ithalata başlama prosedürünün yalın olmadığını kaydetti. 
     Yalnızca Toyotasa ağının mükemmelliğinin yeterli olmadığını, kullanılan yakıt teknolojisi, benzin istasyonları ve yol koşulları gibi birçok teknik gereksinimlere ihtiyaç bulunduğunu anlatan Çantalı, geçtiğimiz günlerde Japonya'ya giderek bu konuyu ele aldıklarını anlattı. 
     2005'de Japonya'dan Türkiye'ye gelecek ekiplerin incelemelerde bulunacağını belirten Çantalı, Toyota Prius'un Türkiye'ye geliş tarihinin o görüşmelerden sonra belli olacağını, Toyotasa olarak kendilerinin bu prosesi başlattıklarını bildirdi. 
     Fatih Çantalı, Toyota'nın dizel araçlarının ne zaman Türkiye'ye getirileceğinin sorulması üzerine, kaliteli yakıt satan istasyonların yaygınlaşmasını beklediklerini, 2005 yılı içinde bu konuyu daha yakından takip edeceklerini kaydetti. 
     Çantalı, aracın fiyatına ilişkin olarak da D segmenti düzeyinde, 45-50 milyar lira fiyat seviyelerinde olabileceğini söyledi. 
     Toyota Prius'un şu anda ABD ve Japonya pazarı başta olmak üzere piyasa verildiği tüm pazarlarda 6-7 ay gibi uzun bekleme sıraları bulunduğunu, bu nedenle Toyota'nın Japonya'daki Prius üretim kapasitesinin 100 bin adetten 150 bin adede yükseltildiğini bildiren Çantalı, Toyota'nın hibrid sistemini geleceğin teknolojisi olarak gördüğünü ve önümüzdeki yıllarda her türlü motorla birarada kullanmayı planladığını vurguladı. 
     Benzinli ve elektrikli motorların birarada bulunduğu Toyota Prius, sıfırdan 100 kilometre hıza 11 saniyenin altına ulaşıyor. Ortalama 4.3 litre yakıt tüketen Prius'da, dünyanın ilk, tamamen elektrikle çalışan otomobil kliması da kullanılıyor. 
     
     ''OTOMOBİLDE PAZAR LİDERLİĞİNE YÜKSELMEK İSTİYORUZ'' 
     Sektöre ilişkin değerlendirmelerde bulunan Fatih Çantalı, otomobil pazarının bu yıl 430 bin adet olarak gerçekleşeceği öngörüsünü dile getirerek, ''2005 yılında pazarın küçülerek 400 bin adet civarında olacağını tahmin ediyoruz'' dedi. 
     Toplam 140 pazarda faaliyet gösteren Toyota'nın bu pazarların 45'inde pazar lideri olduğunu ifade eden Çantalı, Toyotasa olarak orta vadede Türkiye'de otomobilde pazar liderliğine yükselmek istediklerini kaydetti. 
     Bu yılın başında kendilerine 30 bin adetlik satış hedefi koyduklarını anımsatan Çantalı, ''Şu anda bu hedefimiz çerçevesinde satışlarımıza devam ediyoruz. Mayıs ayında pazardaki gerilemeye rağmen hedeflerimizden herhangi bir sapma içinde değiliz'' dedi. 
     Satışlarının son 3 aydaki olumlu gidişinin pazar paylarına ve sektör sıralamasına da yansıdığını anlatan Çantalı, ''Toyota'nın Avrupa'da son yıllarda yaşanan büyük çıkışıyla beraber Türkiye'de de aynı şekilde yukarı doğru çıktığını, Avrupa ile aynı paralelliği gösterdiğimizi düşünüyoruz'' diye konuştu. 
     Çantalı, pazar paylarını daha da artırabilmek için 3 yıllık zaman dilimi içinde lüks segmentte, ticari araç segmentinde, dizel modellerde ve çevreci modellerde yeni ürünleri Toyota plazalarda müşterilere sunacaklarını belirtti. 
     
</TEXT>
</DOC>
