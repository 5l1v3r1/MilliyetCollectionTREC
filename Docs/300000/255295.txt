<DOC>
<DOCNO> 255295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/yasam/yas01.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin cinneti 
</HEADLINE>
<TEXT>


Eşini baba evinde öldüren polis memuru, Kayseri'de meslektaşlarına ecel teri döktürdü. Yapılan 'Teslim ol' çağrılarına ateşle karşılık verip, 3.5 saatte ikna oldu... 

DEMET ÖZTÜRK, İBRAHİM ÖZÇEKİÇ, RECEP İSTEK DHA 

Kayseri Emniyet Müdürlüğü'nde görevli polis memuru İlhami Duman 30 ile eşi Canan Duman 23 arasında yaşanan tartışmanın sonu kanlı bitti. 
Polis memuru Duman, aralarında şiddetli geçimsizlik bulunan eşi Canan ile önceki gün kavga etti. Bunun üzerine Sivas'tan gelen yakınları Canan Duman'ı, Gemerek'e bağlı Yeniçubuk Beldesi Yenidoğan Mahallesi'ndeki babaevine götürdü. 

Keskin nişancılar geldi 
Bu durumu hazmedemeyen Duman, dün sabah erkenden Gemerek'e giderek, eşini getirmek istedi. Burada çıkan kavgada silahını çeken Duman, eşini öldürdü ve otomobiliyle görev yaptığı Kayseri'ye kaçtı. 
Cinayetin ardından Kayseri Sivas Caddesi'ndeki Filiz Apartmanı'ndaki evine gelen Duman, kendisini yakalamaya gelen meslektaşlarına kapıyı açmadı. 
Teslim olmayacağını söyleyen Duman, balkona çıkarak havaya üç, apartmanın önünde duran otomobiline de bir el ateş etti. Bunun üzerine polis ekipleri çevrede geniş güvenlik önlemi alırken, kentin en işlek bölgesi olan Sivas Caddesi ile Fuzuli Caddesi'nin bir bölümü araç ve yaya trafiğine kapatıldı. 
Bu arada olay yerine Kayseri Emniyet Müdürü Orhan Özdemir de geldi. Özdemir'in teslim olmasını istediği Duman, bunu da reddedince, öfkeli polis memurunu ikna etmesi için bir psikolog getirildi. Buna karşın eylemini sürdüren Duman'ın operasyonla yakalanması için hazırlık başlatıldı, çevreye keskin nişancılar yerleştirildi. 
Daha fazla kan dökülme ihtimali üzerine Emniyet Müdürü Özdemir, Duman'la bir kez daha görüşerek teslim olmaması ahlinde operasyon yapılacağını söyledi. 

'Seviyorum, pişmanım' 
Kısa görüşmeden sonra Özdemir'in ikna ettiği Duman, 3.5 saat süren eylemden sonra teslim oldu. Gözaltına alınarak Emniyet Müdürlüğü'ne götürülen Duman ilk ifadesinde iddiaya göre şöyle dedi 
"Gemerek'e giderek, yakınlarına eşimi niye götürdüklerini sordum. Saldırdılar. Otomobilime binerken silahıma sarıldım, korkutmak için ateş ettim. O sırada eşim kanlar içinde yere yığıldı. Onu çok seviyordum, pişmanım." 



</TEXT>
</DOC>
