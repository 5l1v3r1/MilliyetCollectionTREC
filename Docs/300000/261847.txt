<DOC>
<DOCNO> 261847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur24.html </URL>
<DATE> 2004/08/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Irak'a su götüren kamyon şoförü 40 gündür kayıp 
</HEADLINE>
<TEXT>

     Irak'a yük taşıyan Gaziantepli Türk kamyon şoförünün eşi Nuriye Çaparuşağı, Irak'taki ABD askerlerine su götüren Ramazan Çaparuşağı'ndan 40 gündür haber alamadığını söyledi. 
     Nuriye Çaparuşağı, Serinevler Mahallesi'ndeki evinde gazetecilere yaptığı açıklamada, eşinin hayatından endişe ettiğini belirterek, ilgililerden yardım istedi. 
     Ramazan Çaparuşağı'nın durumuna ilişkin şoför arkadaşlarından bilgi edinmeye çalıştığını belirten Nuriye Çaparuşağı, ''Arkadaşları farklı ifadelerde bulunuyor. Kimi eşimin trafik kazası yaptığını, kimi Irak polisi tarafından tutuklandığını söylüyor'' dedi. 
     44 yaşındaki eşinin borçlu olduğunu, yurtiçinde taşımacılık yaparak borcunu ödeyemeyince Irak'a yük taşımaya başladığını ifade eden Nuriye Çaparuşağı, şunları söyledi 
     ''Eşim 25 yıldır kamyonculuk yapıyor ve en son Dursel Nakliyat adına yüklediği suyu Irak'a götürdü. Irak'ın kuzeyindeki Zaho'dan, Kılıç Nakliyat adına yük aldı. Ancak daha sonra kendisiyle bağlantımız koptu, bir daha haber alamadım. 
     Dursel firmasının yetkilileriyle görüştüm ama bir sonuç alamadım. 4 çocuğumla birlikte, endişeyle eşimden bir haber bekliyorum. Kadınım, çocuklarımı bırakıp eşimi aramaya gidemem. Nereden ve kimden yardım istemem gerekiyor bilemem, bana yardım edin.'' Nuriye Çaparuşağı, Irak'ta Türk kamyon şoförlerinin öldürüldüğüne ya da kaçırıldığına ilişkin haberleri dikkatle izlediğini, bu haberlerin de endişesinin giderek artırdığını söyledi. 

     
</TEXT>
</DOC>
