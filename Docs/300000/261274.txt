<DOC>
<DOCNO> 261274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/axgun01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış kardeşliği 
</HEADLINE>
<TEXT>


Kınalıada Ermeni Kilisesi'nde bir araya gelen yüzlerce Hırıstiyan ve Müslüman, Irak'ta katledilen Türk şoförlere dua ederken, tüm dünyada kalıcı barış diledi 

Gökhan Karakaş İstanbul 

İstanbul'da yaşayan Hıristiyan dininin çeşitli mezheplerine mensup yüzlerce kişi, Kınalıada Ermeni Kilisesi Surp Krikor Lusavoriç'de bir araya gelerek terör kurbanları için dualar edip "Amen" dedi. Duaya Müslüman vatandaşlar da katıldı. 
Irak'ta artan terör olayları üzerine Ermeni Patriği Mesrob II, Kınalıada Surp Krikor Lusavoriç Kilisesi'nde geniş katılımlı bir dua ayini düzenledi. Önceki gece gerçekleşen duaya, Süryani Metropoliti Yusuf Çetin, İngiliz Ortodoks Metropoliti Abba Seraphim, Alman Kilisesi Vaizi Holger Nollman, Avusturya St. George Rahibi Franz Kangler, Latin Katolik Kilisesi'nden Peder Lorenzo da katıldı. Ayin için pek çok mezhepten vatandaştaş da, vapurlarla adaya akın etti. Kilise bahçesinde toplanan farklı mezheplerden Hıristiyanlar ve Müslüman vatandaşlar birlikte oturarak klasik müzik konserini dinledi. Daha sonra yapılan slayt gösterisiyle Irak'taki savaşın kanlı yüzü gözler önüne serildi. 
Türkiye Ermeniler Patriği Mesrob II, "Sevgili kardeşlerim" diye başladığı konuşmasında, Türk şoför Murat Yüce'nin tüm dünyanın gözü önünde katledildiğini belirterek şunları söyledi "Murat Yüce adlı savunmasız vatandaşımız, arkasında gözü yaşlı bir eş ve çocuklar bıraktı. Daha olayın etkisinden çıkmadan ülkemiz sınırlarına yakın bir yerde gerçekleştirilen toplu katliamda Osman Alişan adlı masum vatandaşımız öldürüldü. Pazar günü, Bağdat'ta kiliseler intikam hırsıyla gözü dönmüş teröristlerin bombalı saldırısına uğradı. Böylesi eylemler, siyasi, ekonomik ve milli kökenli çatışmaların içine dinleri katma çabasıdır. 
Biz NATO Zirvesi'nde Bush'a verdiğimiz mektupta, şiddetin şiddet doğurduğunu ve Irak'ta uygulanan politikaların İncil'in barış mesajı ışığında yeniden gözden geçirilmesi gerektiğini ifade ettik. Bu gece şiddetin acımasızlığında yaşamını yitirmiş tüm insanlar için dualar ediyoruz. Yüce Tanrı'dan ruhları için huzur diliyoruz. Hangi ulustan olursa olsun, Rab kalıcı bir barış için çalışan tüm barışseverleri kutsasın ve soylu çabalarının bol ürün vermesi için bereketlesin." 


</TEXT>
</DOC>
