<DOC>
<DOCNO> 257833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun08.html </URL>
<DATE> 2004/07/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Der Spiegel Almanya'daki Türkler, gittikçe daha dindar oluyor... 
</HEADLINE>
<TEXT>

     Alman Der Spiegel dergisi, Almanya'da yaşayan Türklerin gittikçe daha dindar olduğunu yazdı. 
     Dergide, merkezi Essen kentinde bulunan Türkiye Araştırmalar Merkezi'nin TAM Kuzey Ren Vestfalya eyaletinde yaptığı araştırmaya dayanarak verilen haberde, eyalette yaşayan ve dindar olduğunu söyleyen Türklerin oranının 2000 yılından bu yana yüzde 14 artarak yüzde 71 olduğu belirtildi. 
     TAM Direktörü Faruk Şen, kendilerini ''çok dindar'' olarak nitelendiren Türklerin oranının da aynı süre içinde yüzde 8'den yüzde 20'ye yükseldiğine dikkati çekti. 
     Bunun başlıca sebebinin, Almanların çoğunun İslamiyet'e karşı mesafeli tavır takınmalarından kaynaklandığını savunan Şen, ancak bu gelişmenin köktendinciliğin arttığı şeklinde yorumlanmaması gerektiğini, nitekim dini kuruluşlara üye olanların sayısında gerileme kaydedildiğini söyledi. 
     Şen, eyalette yaşayan Türklerin yaklaşık yüzde 30'unun ekonomik durumunu ''kötü'' olarak nitelendirdiğini, yüzde 80'inin de ülkede yetersiz kabul görmekten şikayetçi olduğunu belirterek, Türklerin yüzde 39'unun Türkiye'ye daha fazla bağlılık, yüzde 31'inin Almanya'ya daha fazla bağlılık, yüzde 24'ünün de her iki ülkeye aynı derecede bağlılık hissetiğini kaydetti. 
     Almanya'da sürekli yaşamak isteyen Türklerin oranının da yüzde 60 civarında olduğunu ifade eden Şen, ancak Türkiye'ye dönmek isteyenlerin oranının 2001 yılından bu yana yüzde 8 oranında artarak yüzde 30'a ulaştığını, diğerlerinin ise kararsız olduklarını söyledi. 
     
</TEXT>
</DOC>
