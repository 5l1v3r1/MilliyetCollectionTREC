<DOC>
<DOCNO> 260705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/spo02.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandıra'da Alex şov 
</HEADLINE>
<TEXT>


Brezilyalı yıldız, dün Fenerbahçe'deki ilk antrenmanına çıktı, çift kale maçta attığı goller ve muhteşem paslarıyla şov yaptı. Alex, görev verilmesi halinde Rize'de oynayabileceğini belirtti 

YUSUF KOBAL 


Eşine stadı gezdirdi 
FENERBAHÇE'NİN flaş transferi Alex de Souza dün Samandıra Tesisleri'ndeki ilk çalışmasını yaptı. Antrenman öncesi idari menajer Volkan Ballı ile birlikte kendisine ev bakan Alex, ardından eşine Şükrü Saracoğlu Stadı'nı gezdirdi. Brezilyalı yıldız, takım arkadaşlarıyla kısa sürede kaynaşacağına inandığını söyledi, "Bu konuda şanslıyım, çünkü dört tane Brezilyalı arkadaşımla olacağım" açıklamasını yaptı. 

Bugün gidiyorlar 
ALEX, akşam katıldığı antrenmanda ise takım arkadaşlarını adeta büyüledi. Brezilyalı yıldız çift kale maçta attığı goller ve muhteşem paslarıyla adeta şov yaparken, Teknik Direktör Daum'a hazırım mesajı verdi. Alex'in idman öncesi de takım hakkında bilgiler aldığı Alman hocaya, "Rize maçında oynamak istiyorum" dedi. Fenerbahçe bu sabah yapacağı antrenmanla hazırlıklarını tamamlayacak. Öğleden sonra Rize'ye gidecek. 

Daum'dan erken uyarı 

CÜNEYT KARAKAYA 

TEKNİK Direktör Daum, Samandıra Tesisleri'nde Rizespor maçı öncesi futbolcularıyla özel bir görüşme yaptı. Alman hoca, koyduğu kurallara herkesin uymasını istedi, saha içinde bir makine düzeni içinde çalışmaları gerektiğini belirtti. Tecrübeli çalıştırıcı, yeni oyun düzenleri içinde boş alan yaratamamaları halinde başarının hayal olacağını vurguladı. 
DAUM, "Şampiyonlar Ligi'ne kadar tüm maçlarımızı kazanmalıyız. Sakın sezon başı diye ligi boşlamayın. Geçen seneki İstanbulspor mağlubiyetini aklınızdan çıkarmayın. Rize'de güzel futbol ve üç puan istiyorum" dedi. Savunma oyuncularının da dikkatini çeken Alman hoca, rakibe geniş alan bırakılmamasını istedi. 

Moral gecesi 

LİGİN ilk maçını yarın Rizespor ile oynayacak olan Fenerbahçe'de, dün yönetim, teknik heyet ve futbolcular Faruk Ilgaz Tesisleri'nde biraraya gelerek moral yemeği yedi. Yemeğe tüm yabancı futbolcular eşleriyle katılırken diğer oyuncular geceye tek geldi. Başkan Aziz Yıldırım bu sezonun Fenerbahçe camiası için önemli olduğunu ve üç cephede de başarılı olacaklarına inandığını söyledi, futbolculardan Fenerbahçe'ye yakışır şekilde mücadele etmelerini istedi. 


</TEXT>
</DOC>
