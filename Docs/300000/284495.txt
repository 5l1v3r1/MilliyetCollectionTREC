<DOC>
<DOCNO> 284495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas12.html </URL>
<DATE> 2004/10/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Otomobilin motoruna giren kedi 3 günde çıkarıldı 
</HEADLINE>
<TEXT>

     Mesut IŞIK DHA 

KOCAELİ'nin Gebze İlçesi'nde yavru bir kedi 3 gün önce girdiği otomobilin motor bölümünden güçlükle çıkartıldı. Gebzespor Kulüp Başkanı Şükrü Serbest'e ait otomobilde sıkışan kediyi kutarmak için kulüp yöneticileri ve gazeteciler seferber oldu. 
     Gebzespor Kulübü'ne gelen basın mensupları kulübün girişinde bulunan ve Gebzespor Kulüp Başkanı Şükrü Serbest'e ait otomobilin motor bölümünden gelen kedi sesi duydu. Olayın kulüp başkanı Serbest'e bildirilmesinin ardından basın mensuplarına bilgi veren Başkan Serbest'e, "3 gün önce nereden, nasıl girdiğini bilemediğim bir yavru kedi arabamın motor kısmına girerek buraya sıkıştı. Bütün uğraşlarıma rağmen kediyi çıkaramadım. Otomobilin içinde 3 gündür benimle birlikte her yere gidip geliyor'' dedi. 
     Başkan ayrıca yavru kedinin çok ses çıkarması üzerine otomobilini kulübün önüne bırakıp arkadaşlarından temin ettiği başka bir araçla ulaşımını sağladığını belirtti. Kulüp önünde bulunan basın mensupları ve Gebzesporlu yöneticiler 1 saatlik uğraş sonucu kediyi 3 gün sıkışıp kaldığı otomobilin motor kısmından çıkardı. Basın mensuplarından biri yavru kediyi eline aldığı sırada ısırıldı. Bunun üzerine Gebze Devlet Hastanesi'nde doktor kontrolünden giden gazeteciye kuduz aşısı yapıldı. Yavru kedi ise Gebzespor'lu yöneticiler tarafından sütle doyuruldu. 
     
</TEXT>
</DOC>
