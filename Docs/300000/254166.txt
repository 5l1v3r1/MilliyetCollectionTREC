<DOC>
<DOCNO> 254166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo15.html </URL>
<DATE> 2004/07/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
MHK Başkanlık seçimi kızışıyor... Sarvan da iddialı konuştu... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanlığı'na adaylığını daha önce açıklayan eski FIFA kokartlı hakem Oğuz Sarvan, ''Türk futbolunda büyük gelişmeler olmasına rağmen, Türk hakemliğinde aynı gelişmeyi göremediğim için aday oldum'' dedi. 
     Işık Sigorta tarafından Kalyon Oteli'nde düzenlenen ''11 Altın Adam'' yarışması jüri toplantısına konuk olarak katılan Oğuz Sarvan, neden aday olduğuyla ilgili bir soru üzerine şunları söyledi 
     ''Geçmiş 40 yıla baktığımda, Türk futbolunda büyük gelişmeler olmasına rağmen, Türk hakemliğinde aynı gelişmeyi göremediğim için. Şu andaki durumu yeterli bulmadığım için arkadaşlarımla birlikte talip olduk. Ancak kazansak bile hemen değişiklik beklememek lazım. Çünkü yeni sezona şu an görevde olan MHK'nin yaptığı klasmanlarla gireceğiz. Hakem değişikliği yapmak mümkün olmayacak. Kısa vadede, hakemlere duyulan güvenin yeniden sağlanması, 'dışarıdan yapılan telkinlerle hakem atamaları yapılıyor' şeklindeki düşünceleri ortadan kaldırmak ve hakem hatalarını en aza indirmek için çalışacağız.'' Çeşitli kriterleri göz önüne alarak, ilkeleri ve vizyonları doğrultusunda isimlerle yola çıktıklarını belirten Oğuz Sarvan, ''Yola çıkarken bazı baskılara maruz kalabileceğimizi düşünerek bizi yarı yolda bırakıp kaçmayacak, hakkında olumsuz söylenti yapılmamış arkadaşları listeye almaya dikkat ettik'' diye konuştu. 
     Oğuz Sarvan, kural hatası yaptığı belirtilen ve hakemliği bırakan FIFA kokartlı eski hakem Ali Aydın'ın neden listesinde olduğu ile ilgili soruya ise, ''Ali Aydın iyi niyetli ve dürüst bir arkadaşımız. Güvenilir biridir. Kuralları da iyi bilir. Zaten hata yaptığı söylenilen maçta da şahsen kural hatası değil, görüş hatası olduğunu düşünüyorum'' şeklinde cevap verdi. 
     Kimseyle görüşüp, oy istemediklerini Oğuz Sarvan, ''Bir tek Kulüpler Birliği Başkanı Cemal Aydın'ı ziyaret ettik. Diğer 2 başkan adayıyla ise icazet almak için değil, bilgi vermek için görüştük. İyi ilişkiler içinde olmaya çalışmamız da son derece normal, çünkü kazandığımızda zaten içlerinden biriyle çalışmamız gerekecek'' dedi. 
     Sarvan, ''İlkelerimizi ortaya koyduk. Eğer teker teker insanlarla görüşüp oylarını istersek bunun daha sonra bize farklı şekillerde dönebileceğini biliyoruz. Bu yola girmeye ihtiyacımız yok'' diyerek sözlerini tamamladı. 
     
</TEXT>
</DOC>
