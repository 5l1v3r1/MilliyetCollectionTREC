<DOC>
<DOCNO> 269480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy15.html </URL>
<DATE> 2004/09/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'li Koç'tan Başbakan'a "Atma Recep hepimiz din kardeşiyiz" 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın ''Tarım üreticisinin kazancının bu yıl daha iyi olduğunu, herkese çikolata yedireceğini'' söylediğini bildirerek, ''Atma Recep hepimiz din kardeşiyiz... Çikolatacı Başbakan...'' dedi. 
     Koç, Parlamento'da düzenlediği basın toplantısında, tarım üreticilerinin sorunlarını anlattı. Basın toplantısına buğday başağı, buğday taneleri ve bir ekmek getiren Koç, bir kilo buğdayın fiyatının bir ekmek fiyatına bile denk gelmediğini söyledi. 
     Hafta sonu seçim bölgesine yaptığı ziyaret sırasında buğday üreticileri ile görüştüğünü bildiren Koç, ''Türk köylüsü sıkıntı içinde, perişan durumda. Başbakan da köylü ile alay ediyor'' dedi. Türkiye'nin sistemli politikalar sonucunda buğday ithal eden bir ülke durumuna getirildiğini ifade eden Koç, ''Diğer hükümetler gibi AKP Hükümeti de çiftçiyi eziyor. Buğday 260-280 bin lira, bir ekmek 400 bin lira. Bu durumda çiftçi bir dahaki sene buğday ekmeyecek. Göçe zorlanan çiftçinin boşalttığı tarım arazileri satışa çıkartılacak'' dedi. 
     Başbakan Erdoğan'ın sorunlar içinde kıvranan çiftçilere ''Bu sene kazancınız iyi, Allah kazancınızı arttırsın'' dediğini ifade eden Koç, ''Başbakan süslü protokol törenleri içinde köylüden kopuk, onların yaşadığı ıstıraplarla alay ediyor'' diye konuştu. 
     
     ''MARİE ANTOİNETTE'İ HATIRLATIYOR'' 
     Koç, Başbakan Erdoğan'ın açılış törenlerinde ''Herkese çikolata yedireceğiz'' dediğini belirterek, sözlerini şöyle sürdürdü 
     ''Marie Antoinette'i hatırlatıyor Sayın Başbakan. Halkından kopuk, Fransız devrimi sırasında Fransız Sarayı Versailles'den yapılan açıklama geliyor insanın aklına. Ekmek bulamayan Fransız halkına, kraliçe dönüp Ekmek yoksa pasta yesinler diyor. Açız diye bağıran köylüye Başbakan çikolata yedirecek. Bu benim sözüm değil, köylünün adına şunu söylüyorum Atma Recep, hepimiz din kardeşiyiz . Bu kadar olmaz... Alın şimdi de çikolatacı Başbakan çıktı başımıza. Köylülerin konuştuklarını bir duysanız, bu hükümet ve Sayın Başbakan hakkında söylediklerini bir duysanız. Duysa herhalde Sayın Başbakan, tarım ve köylü ile ilgili konuşmalarında çok daha özen gösterir, hiç değilse yaşanan sıkıntılara saygılı olur, köylü ile alay etmez.'' Üreticilerin geçen yıldan devletten 370 trilyon lira alacağı olduğunu, 2004 yılı ödemelerinin ise hiç yapılmadığını anlatan Koç, ''Tarım Bakanı'nı güneş çarpmış... Tarım Bakanı'nı köylüye verdiği sözleri yerine getirmemek çarptı'' dedi. 
     Koç, ''Türkiye'nin neresinde neyin ekileceğine Türklerin karar vereceği bir politikanın '' tarım sorunlarını çözeceğini bildirdi. 
     
</TEXT>
</DOC>
