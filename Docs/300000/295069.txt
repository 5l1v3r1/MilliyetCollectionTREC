<DOC>
<DOCNO> 295069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/spo04.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor mutsuz 
</HEADLINE>
<TEXT>


Çaykur Rizespor galibiyetine rağmen, yeni hoca konusunda net bir adım atılamaması, Gökdeniz'e edilen küfürler ve seyircinin tribünden kaçması yönetimi huzursuz ediyor 


Bulutlar dağılmadı 
TRABZONSPOR'DA, Rizespor karşısında alınan galibiyet bile kara bulutların dağılmasına yetmedi. Teknik direktör sorununu bir türlü çözemeyen yönetim, takımın futbolundan memnun olmazken, tribünlerin özellikle Gökdeniz ve Yattara'ya gösterdiği tepkiden endişe duymaya başladı. Yaşanan gerginlikler ve seyircinin ilgisizliği yöneticileri kara kara düşündürüyor. 

Başkan dertli 
BAŞKAN Atay Aktuğ, "Gökdeniz'e yapılanların boyutunu bilmiyorum. Tribünlerin futbolcularımıza hakaret etmesi kadar çirkin bir şey olamaz. Bu takım bizim, futbolcular bizim. Futbolcuya karşı böyle davranılmamalıdır" dedi. Gökdeniz ise kendisine tepki gösterenlerin moralini çok bozduğunu belirtti. Savunmada oynayan Erdinç ise, "Bu seyirciyle böyle gitmez" ifadesini kullandı. 

'Hoca bulmalıyız' 
BASIN Sözcüsü İbrahim Şahin, "Puan maçıydı, kazandık ve zirve mücadelesini sürdürüyoruz. Ancak tribünler bomboştu. Takımda bir rehavet havası sezinledim. Bir an önce teknik direktör bulmak istememizin sebebi de buydu. Ama özellikle tribünleri hareketlendirmeliyiz. İnsanları coşturmalıyız. Sanki üzerimizde ölü toprağı var. Bu havadan mutlaka kurtulmalıyız" diye konuştu. 

Transfer atağı 

BORDO-Mavililer'in transfer listesinde yer alan Kocaeli kalecisi Hakan ile Dardanelsporlu Hasan Kabze için pazarlıklar sürüyor. İki oyuncuya bir trilyon bonservis ücreti istendiği Trabzon'un 500 milyar önerdiği öğrenildi. 

Ege'ye yol göründü 

ALMANYA'DA karıştığı taciz olayından sonra Trabzonspor'un gündemini dört aydır meşgul eden İbrahim Ege'nin devre arasında satılacağı öğrenildi. Ziya Doğan'ın ısrarı üzerine affedilmesine rağmen takım içinde istenmeyen genç oyuncunun, Trabzonspor ile bağlarının kesilmesine karar verildi. 


</TEXT>
</DOC>
