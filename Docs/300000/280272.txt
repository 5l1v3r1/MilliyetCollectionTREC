<DOC>
<DOCNO> 280272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/yazar/sazak.html </URL>
<DATE> 2004/10/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Günay'ı ihraç 
</HEADLINE>
<TEXT>


CHP'li Ertuğrul Günay'ın Ankara İl Disiplin Kurulu'nca verilen ret kararına rağmen, genel merkez baskısıyla partiden 'ihraç edilmesi' sosyal demokrasinin evrensel ilkelerinin bir kez daha çiğnenmesi anlamına geliyor. 
Günay'ın iç hukuk yollarını tükettikten sonra, haklarını bundan böyle CHP'nin de üyesi bulunduğu Sosyalist Enternasyonal içinde araması gerekecek. Çünkü 'sol'da durduğunu iddia eden CHP'de mahkemelerin verdiği kararlar da 'üyeliğin' sürdürülmesinde 'güvence olmaktan' çıkmıştır. 
Temmuz 2004'teki son kurultaydan itibaren CHP yönetimi, parti içi demokrasi mücadelesi veren muhalefeti tasfiye amacıyla çeşitli yollara başvurmuştur. Kurultayı erkene almaktan, delege ihraçlarına, jandarma desteğiyle salonu üyelere kapatmaya kadar uzanan önlemler sonucu Baykal yönetimi yerini korumuştur. CHP bu nedenle Yargıtay Cumhuriyet Başsavcılığı'nca uyarıldı. 
Uyarıların tersine CHP liderliği Meclis Grubu'nda 30'lar diye anılan milletvekillerinden 3'ünü ihraç etmiştir. 
Ahmet Güryüz Ketenci, Mehmet Tomanbay ve Hasan Aydın, Yüksek Disiplin Kurulu kararıyla partiden uzaklaştırıldılar. Ancak bu haksız karar, yargıdan döndü. 
Ankara Asliye 5. Hukuk Mahkemesi ihraçları durdurdu. 
YTP lideri İsmail Cem'in Baykal'ın davetiyle CHP Grubu'na seslendiği toplantıda, kürsüdeki konuktan daha fazla ilgi çeken, 3 milletvekilinin geri dönüşleri oldu. 
Ketenci, Tomanbay ve Aydın mahkeme kararıyla yeniden CHP üyesi oldular 
Gerekçeli kararda, yargı CHP yönetimine 'parti içi demokrasi' dersi veriyor. Yönetimi eleştirmenin 'ihraç sonucu' doğurmayacağı belirtiliyor. 'Parti yönetiminin ve yönetim anlayışının tenkidi hususlarının hukuk anlayışı, demokratik kurallar çerçevesinde değerlendirilmesi gerekmekte olup ihraç sonucuna gidilmesi tüzük hükümlerine uygun bulunmamıştır' deniliyor. 
CHP açısından ağır ve üzücü olan, bu uygulamaların Barolar Birliği başkanlığı yapmış, hukukçu Önder Sav'ın genel sekreterliği döneminde gerçekleşmiş olmasıdır. 
Üç milletvekilinin mahkeme kararıyla Meclis Grubu'na döndüğü gün siyasi etik, bu işleme yol açanların istifasını, en hafif deyimle mahcubiyetlerini gerektirirdi. Cem'in transferiyle bu ayıp gizlenmeye çalışıldı. 4 Ekim 2004 tarihli yargı kararına rağmen bu kez de 30 yıllık CHP'li Ertuğrul Günay partiden ihraç edildi. Mersin'de 8 delegenin ihracıyla ilgili karar da mahkemece iptal edilmiş. 
CHP'den uzaklaştırılanların 'suçları' Baykal yönetimine muhalif olmaları. Potansiyel aday olarak gözükmeleri. 
Sosyal demokrat bir partide, demokratik mücadele tasfiye nedeni olamaz. Muhalifler savunmasız 'giyotin'e gönderilmez. 
CHP'yi demokrasi çizgisine çekebilmek için son çare Sosyalist Enternasyonal'in hakemliğine başvurmak olmalıdır. 



</TEXT>
</DOC>
