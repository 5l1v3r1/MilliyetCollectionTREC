<DOC>
<DOCNO> 271500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonyas05.html </URL>
<DATE> 2004/09/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere'de tuz tüketimini azaltmak için kampanya başlatıldı 
</HEADLINE>
<TEXT>

     Dilek Kocabaş 

İngiltere'de hükümet, birçok hastalığın önüne geçebilmek amacıyla tuz tüketiminin azaltılması için kampanya başlattı. 
     İngiltere Gıda Standartları Kurumu, aşırı tuz tüketiminin nüfusun yaklaşık yarısından çoğunda risk oluşturduğunu, yeni kampanyanın bu kişileri uyarmayı hedeflediğini açıkladı. 
     Yapılan istatistikler, İngiltere'de özellikle erkeklerin günlük önerilen 6 gram tuzun çok üzerinde günde 11 gram tuz tüketimiyle sağlıklarını riske soktuklarını gösteriyor. Kadınların günlük tuz tüketimi ortalaması ise 8,1 gram olarak belirlendi. 
     İngilizlerin bu yüksek tuz oranda tuz tüketiminin yaklaşık yüzde 75'lik bölümünün hazır gıdalardan aldıklarına işaret eden Gıda Standartları Kurumu uzmanları, fazla tuzun yüzde 10-15'lik bölümünün müşteri tarafından eklendiğini, yüzde 10-15'lik bölümünün de gıdaların içinde bulunan doğal tuz olduğunu bildirdi. 
     Kampanya sırasında halka yüksek oranda tuz tüketiminin yüksek tansiyona ve buna bağlı olarak kalp ve damar hastalıklarına yol açtığı çeşitli yollarla anlatılmaya çalışılacak. 
     Yüksek tansiyonun yılda 170 bin kişinin ölümüne neden olduğu ülkede, kampanyanın başarıya ulaşması halinde kalp ve damar hastalıkları oranında ciddi düşüş yaşanacağı ve hükümetin giderek kabaran hastane faturalarından bir bölümünü ödemek durumunda kalmayacağı düşünülüyor. 
     Bu arada, tuz üreticileri, hükümetin kampanyasına karşı çıkarak, ''insan yaşamı için son derece gerekli bir maddenin hedef alınmasını'' eleştiren açıklamalar yapıyor. 
     Gıda Standartları Kurumu ise nüfusun yaklaşık yarısının her gün önerilen 6 gramlık tuz tüketiminin çok üzerine çıktığını belirterek, herhangi bir tüketim maddesi ve bu maddeyi üreten herhangi bir sektörü haksız olarak hedef almadıklarını vurguluyor. 
     
</TEXT>
</DOC>
