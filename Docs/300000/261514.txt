<DOC>
<DOCNO> 261514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/yazar/bila.html </URL>
<DATE> 2004/08/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yoğun ilgi 
</HEADLINE>
<TEXT>


Ankara - İstanbul arasındaki tren seferleri dün başladı. Bu hattı kullanan doğu seferleri de. 
Pamukova'da meydana gelen hızlandırılmış tren kazası nedeniyle üç haftaya yakın süredir yapılamayan tren seferlerinin başlaması kamuoyuna duyuruldu. Bu duyuruda dikkat çeken bir yön, "trene yoğun ilgi" vurgusuydu. İki gündür, resmi ve özel televizyon kanallarında tren seferlerinin başlaması öyle yansıtılıyor ki sanki vatandaş, "İyi ki Pamukova kazası oldu, hadi biz de trenle seyahat edelim" diyerek trenlere hücum etmiş gibi... 
Demiryolları, biletlerin tamamına yakınının saat bilmem kaça kadar satıldığını "gururla" duyuruyor. Buradaki amaç belli. Hızlandırılmış tren faciasıyla büyük darbe yiyen ve güvensizlik yaratan Ulaştırma Bakanlığı ve TCDD yönetimi, "Bu kaza oldu ama, halkımız etkilenmedi, bunu olağan karşıladı. Tren seyahatinden kaçınmak bir yana, aksine trenlere hücum etti" mesajı vermeye çalışıyor. Böylece de, Pamukova faciasını sıradanlaştırıyor. 
Bu yaklaşım yanlıştır. Sefere başlayan trenler, normal trenlerdir. Normal hızla giden, "hızlandırılmamış" seferlerdir. Üç haftaya yakın süredir kapalı olan Ankara - İstanbul hattında meydana gelen yolcu birikmesi dikkate alınırsa, vatandaşın normal tren bileti almasında abartılacak bir şey yoktur. Demiryolu, hala en ucuz ve en güvenli ulaşım seçeneğidir. Normal tren seferlerinin başlaması ve biletlerinin satılması, "Pamukova faciasının normal karşılanması", bakan ve genel müdürün sorumlu görülmediği, yolcu ve kamuoyu vicdanında aklandığı anlamına gelmez. 
Normal hızla trenlerin sefere başlaması Pamukova faciasının üstünün örtülmesi için kullanılmamalıdır. 
Sefere başlayan, bu faciaya yol açan "hızlandırılmış" tren değildir. Eğer hızlandırılmış tren yeniden sefere başlasaydı ve insanlar bu trenle seyahat etmek için istasyonlara koşsalardı yukarıda eleştirdiğimiz duyuru yapılabilirdi. Ulaştırma Bakanlığı ve TCDD'nin bu kazadan sonra sağlamaları gereken, normal trenlere değil, hızlı trene karşı duyulan güvensizliği giderebilmektir. Bunun yolu da normal tren reklamı yaparak bir şey olmamış gibi davranmak değil, hızlandırılmış tren projesini, Pamukova kazasını gerektiği şekilde sorgulamak ve sorumlularını ortaya çıkarmaktır. 
Bakan ve genel müdürün sorumluluk kabul etmediği bir ortamda bunun yapılacağına olan güven de giderek azalmaktadır. 
Yoğun ilgi normal trenlere değil, Pamukova kazası faciasının üzerinedir. 



</TEXT>
</DOC>
