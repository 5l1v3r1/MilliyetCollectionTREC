<DOC>
<DOCNO> 292279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/civaoglu.html </URL>
<DATE> 2004/11/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Fransa'dan işaretler 
</HEADLINE>
<TEXT>


Fransa Cumhurbaşkanı Chirac'tan bir işaret 
"Ben 3.5 yıl daha Cumhurbaşkanıyım. 
Önümüzdeki 5 - 6 aylık iç politika dalgalarını aştıktan sonra, AB'ye tam üyeliği için Türkiye'nin tam arkasında olacağım. 
Şu birkaç aylık iç politika sürecini aşmam lazım. 
Benden sonra gelecek olan başkanın da bozamayacağı bir koridor inşa edeceğim. 
Belki bir 7 yıl daha kalabilirim. O zaman zaten Türkiye'nin tam üyeliği töreninde Fransa Cumhurbaşkanı olarak bulunurum." 
Bu söylemi, en az 30 yıldır Türkiye'nin uluslararası ilişkilerini en duyarlı lobilerle yürüten ve 30 yıldır hiç "sapması" olmamış bir dost isimden dinledim. 
Onun, ABD ve AB üst düzey isimleriyle ilişkilerini yansıtan raporlarını geride kalan dönemlerin başbakanlarının masalarında görmüşümdür. 
Bunlar "çok özel" yazılardı. 

Beaujolais Nouveau 
Geride kalan hafta, Osmanlı dönemi Fransız Büyükelçiliği Cumhuriyet dönemi başkonsolosluğu olan Palais Français binasında "Beaujolais Nouveau" gecesi vardı. 
Dünyanın her yerinde, 21 Kasım'da görücüye çıkan bu Fransız taze şarabının tadıldığı geleneksel gecede, Fransa'dan getirilmiş jambonlar, peynirler ve ekmeklerle lezzet orjisi yaşandı. 
Ama... 
Daha önemlisi... 
Fransa'nın yeni Ankara Büyükelçisi Paul Poudade'ın o geceyi açış konuşmasıydı. Beaujolais şaraplarını birkaç cümleyle andı. 
Geçiniz... 
Fakat... 
"Türkiye'nin AB'ye tam üyelik müzakerelerinin başlayacağını" adeta altını çizercesine vurguladı. İşte bu önemliydi. 
Böyle bir vurgulamayı herhangi bir büyükelçi yapsa da önemlidir. 
Devletinin çizdiği sınırların dışına çıkamaz. 
Bunun ötesinde... 
Yeni büyükelçinin bir önceki görevi, Fransa Cumhurbaşkanlığı'nın genel sekreterliğiydi. 
Chirac'ın, tüm konuları paylaştığı sağ kolu... 
Onun Türkiye'ye büyükelçi atanması ve Beaujolais tadım gecesinde "Türkiye'nin tam üyelik müzakerelerinin başlayacağı" söylemi ciddi bir işarettir. 
Chirac'a gönderme yapılan, "Daha 3.5 yıl Fransa Cumhurbaşkanıyım" diye başlayan ve yukarıdaki satırlarda yansıttığım söylemi, bir bakıma kanıtlıyor. 

Kıbrıs kartı 
Gene geçtiğimiz günlerde AB'nin üst düzey yöneticilerinden biriyle konuşmamızı anımsıyorum. 
17 Aralık için uyarmıştı 
"Fransa bir şekilde bu sorunu iç kamuoyunun gazını alacak bir formülle aşacaktır. 
Ancak... 
Asıl Kıbrıs'a dikkat edin. 
Orada ciddi bir bedel ödemeniz gerekebilir. 
Hatta bu, gerekecek." 
Bunu Türk medyası şişirir, sorun haline getirirse, sürecin daha zorlaşacağına işaret etmişti. 
Ve bir de örnek göstermişti 
"Bakınız... 
Tam İlerleme Raporu öncesi Türkiye, sessiz sedasız Kıbrıs Rum Cumhuriyeti'yle gümrük birliğini uygulamaya koydu. 
Ne bir basın toplantısı... Ne bir açıklama. 
Bu uygulama, İlerleme Raporu'nu bilemeyeceğiniz kadar olumlu etkiledi." 
Şimdi gene Türkiye'den "bir şeyler" bekleniyor. 
Ancak... 
17 Aralık öncesi hiçbir şey sessiz sedasız olmaz. 
Gene de... 
Nobel ödüllü John Nash'ın "Win Win Kazan Kazan " teorisini yansıtan ve iki tarafın da kazanımını öngören formüller üretilemez mi 
Böyle formülleri üretmek sıradışı sıraüstü devlet adamlığının gereğidir. 
Bugün için siyaset üretmek, politikacılıktır. 
Gelecek nesilleri de kucaklayan siyaset üretimi ise "devlet adamlığı..." 



</TEXT>
</DOC>
