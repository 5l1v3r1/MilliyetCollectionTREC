<DOC>
<DOCNO> 283320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/spo06.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne olacak şimdi 
</HEADLINE>
<TEXT>


Önce Kiev, sonra Bilbao hayal kırıklıkları, şimdi de Galatasaray yenilgisi. Ne ilginçtir ki, bunları yaşayan Ziya Doğan, Lyon maçından sonra Daum'u kastederek "Biz olsaydık sokağa çıkamazdık" demişti 

TAMER BAĞLAN 


Herşey bir kenara, Trabzon'daki zor mücadelenin maç sonu özeti "Cim Bom bunu hep yapıyor" olmalı. Ardından, 1995'ten bu yana Trabzon'da yenilgi yüzü görmeyen Galatasaray, kısıtlı ve yaşı ilerlemiş kadrosuna rağmen ilk 10 haftada gösterdiği beklenmedik randıman nedeniyle bolca alkış almalı. Şu sıralar herkes sahiplense de, geçen sezonun 27. haftasından beri şüpheyle bakılan Hagi'ye gönderilecek alkışlar ise, onu birkaç kez sahneye çağıracak kadar uzun tutulmalı. Herkes Sabri'yi beklerken, en zor deplasmanda Baliç'i kullanarak gösterdiği üç puanlık cesaret, iyi bir teknik adam tercihi olarak takdir almalı... 
Şaka, maka derken ve pek hoşnut kalınmayan transfer dönemi sonrası doğrusu kimsenin aklında yokken Galatasaray şampiyonluk kupasının bir kulpuna sıkı sıkıya sarıldı şimdiden. Gerçi daha çok zaman ve puan var, ancak ara transferde en azından kulübeyi güçlendirecek bir, iki küçük takviye ile Sarı - Kırmızılılar'ın ilk ikinin en güçlü adaylarından biri olacağı kesinleşti. Sezona erken giren ve bu nedenle birkaç haftadır düşüşe geçen Trabzon cephesinde ise gülen çehreler biraz sertleşti. Önce Dinamo Kiev, sonra Bilbao, şimdi de ligde alınan 6 puan değerinde ağır bir yara... Bu iyi bir ders olmalı, Lyon maçından sonra Daum'u kastederek "Biz olsaydık sokağa çıkamazdık" diyen Ziya Doğan'a... 
Fenerbahçe'nin birbirinden güzel, hele 7 şık pasla ulaşılan üçüncüsü çok özel gollerinden sonra gelen galibiyetini, "Buldular garibanı" başlığıyla yorumluyorsa gazeteler, vay Kanarya'nın ve Türk spor medyasının haline. Boy ölçülmesi çok zor bir kadroya sahip olmak ve rakiplerden daha geniş imkanlarla rahat galibiyetler almak ne zamandan beri suç Türkiye Ligi'nin en çok kazanan, hiç yenilmeyen, en çok gol atan ve en az gol yiyen takımı olarak liderlik koltuğunda oturmak ne zamandır utanılacak bir durum Hal böyle ise, peki ne yapmalı kendisinden çok daha geniş imkanlara sahip Avrupalı rakiplerine yenilince yerden yere vurulan Sarı - Lacivertliler. Biraz ayıp olmuyor mu, beyler Fenerbahçe zenginleşmeye, alt yapıya, kurumsallaşmaya önem vermeye, yani büyümeye devam ederse, gelecekte puan cetvellerini de ters verebilir bu aklı evveller .. 
İyi oynamadan kazanılabilen nadir takım oyunlarındandır futbol. Onu cazip kılan en önemli özelliklerinden biri de budur zaten. İş bu nedenle etkisiz ve pasif oyuna rağmen Kartal'ın aldığı 4-1'lik galibiyet "olacak şey değil" şeklinde değerlendirilmemeli. Ancak, Oktay Demiray gibi umutla bakılan bir genç hakemin verdiği ve vermediği penaltı kararlarına kesinlikle hayret edilmeli. Herşeye rağmen Beşiktaş'ın Ankara seferinden çıkardığı üç puana, altından da öte paha biçilmeli. Adı 'derbi' de olsa, liderin karşısına 9 puanla 14. sırada, yani ateş hattında çıkmamak oldukça önemli... 

HAFTANIN PORTRESİ 
ELVİR BALİÇ G.Saray 
Bursaspor'da estirdiği fırtınayı Fenerbahçe'de taçlandırmış, ancak İspanya'da Real Madrid'te yaşadığı müzmin sakatlık kariyerini sekteye uğratmıştı. Yeni bir sayfa açmak için Galatasaray'a geldiğinde uzun süre kafalarda soru işareti olarak kaldı. Ancak yeni sezonun başlamasıyla birlikte Hagi'nin ısrarla kendini bulması için yaptığı çabalar sonuç verdi, Baliç eski kimliğine dönüş sürecine girdi. Trabzon maçında kaybettiği yılların acısını çıkarır gibiydi, futbolu ve attığı golle "işte ben buradayım" dedi. Hem 10 numara arayışlarına anlamlı bir yanıt verdi, hem de kendisini sabırsızlıkla bekleyen gönüllere su serpti. 

HAFTANIN KARMASI 
Metin Aktaş Kayseri 
Kürşat Rize 
Burhan D.Bakır 
Tomas G.Saray 
Baliç G.Saray 
Cenk Samsun 
Ayman Malatya 
M.Yozgatlı F.Bahçe 
İ.Akın Beşiktaş 
Balili Kayseri 
Nobre F.Bahçe 

HAFTANIN TAKIMI 
GALATASARAY Bir asırlık tarihine şampiyonluk düğümü atmak isteyen Galatasaray, 22 yıllık özlemi gidermek için işine dört elle sarılan Trabzonspor'a hem de Avni Aker'de ilk yenilgisini tattırdı. Oyun disiplinine olan bağlılıkları, kusursuz işleyen sistemleri ile iki sezondur uzak kaldıkları yarışa ayrı bir hava kattılar. 

HAFTANIN HOCASI 
GHEORGHE HAGİ Ağır bir yükün altına girdi, ancak hiçbir zaman bunu dert etmedi. Futbolculuğundan kalan hırslı yapısını ve kazanma isteğini takımına aktarmak için gece gündüz çalıştı. Yıllarını verdiği kulüpte oyuncular üzerindeki sorumluluk duygularını pekiştirdi, hiç kuşkusuz Trabzonspor galibiyeti onun doğrularının eseriydi. 

HAFTANIN HAKEMİ 
ÖZGÜÇ TÜRKALP Konya - Gaziantep İlk kez bu sezon Süper Lig'de düdük çalmaya başlamasına rağmen kısa sürede klasını gösterdi, yönettiği dört maçta da sahadan alnının akıyla ayrıldı. Konya'daki çekişmeli mücadelede verdiği isabetli kararlarla oyunun güzelliğine katkı sağladı. Pozisyonlara yakındı, performansıyla övgü aldı. 

GOL KRALLIĞI Futbolcu Takım Maç Gol Necati Ateş Galatasaray 10 8 Fatih Tekke Trabzonspor 10 8 Van Hooijdonk Fenerbahçe 10 7 Marcio Nobre Fenerbahçe 10 7 Cenk İşler Samsunspor 10 7 

GOL PASI Futbolcu Takım Maç Gol Pası Alex de Souza Fenerbahçe 8 5 Celil Sağır Samsunspor 10 5 Fatih Tekke Trabzonspor 10 5 

ALTIN ELDİVEN Futbolcu Takım Maç Gol Rüştü Reçber Fenerbahçe 6 3 Michael Petkovic Trabzonspor 10 6 Kerem İnan Samsunspor 6 6 Aly Mondragon Galatasaray 10 7 

KART CEZALILARI 
Kırmızı Bülent Akın Malatyaspor , 
Adnan Samsunspor 
Sarı Hürriyet B.B.Ankaraspor 

HAFTANIN SONUÇLARI 
Fenerbahçe - Sakaryaspor 6 - 0 
Mehmet Dk.23 , Nobre Dk.27 ve 33 , Serhat Dk.74 , Servet Dk.78 , Hooijdonk Dk.82 
İstanbulspor - Malatyaspor 0 - 2 
Atilla Dk.76 , M'Bayo Dk.90 3 
Samsunspor - Gençlerbirliği 2 - 0 
Adnan Dk.10 , Cenk Dk.50 
Konyaspor - Gaziantepspor 2 - 2 
Okan Dk.24 , Hasan Özer Dk.45 , Bouazizi Dk.70 , Zafer Biryol Dk.72 
Trabzonspor - Galatasaray 0 - 1 
Baliç Dk.70 
Ankaragücü - Beşiktaş 1 - 4 
Faruk Namdar Dk.5 Pen. , Carew Dk.15 Pen. , Mustafa Doğan Dk.45 , İbrahim Akın Dk.63 , Juanfran Dk.86 
Çaykur Rizespor - Denizlispor 2 - 0 
Murat Sözkesen Dk.5 , Okan Dk.61 
Diyarbakır - B.B.Ankaraspor 1 - 0 
Sinan Kaloğlu Dk.76 
Kayserispor - Akçaabat Sebat 4 - 1 
Mithat Dk.9 , Balili Dk.21 ve 70 , Mehmet Topuz Dk.25 , Orhan Dk.50 

HAFTANIN MAÇLARI 
ÇARŞAMBA Türkiye Kupası 1. kademe maçları, CUMA Trabzon - Diyarbakır, CUMARTESİ Denizli - Samsun, Gaziantep - Ç.Rize, Gençlerbirliği - İstanbulspor, Beşiktaş - Fenerbahçe, PAZAR Ankaraspor - Ankaragücü, Malatya - Kayseri, Sakarya - Konya, Galatasaray - Akçaabat Sebat 


</TEXT>
</DOC>
