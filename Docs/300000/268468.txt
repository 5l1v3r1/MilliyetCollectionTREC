<DOC>
<DOCNO> 268468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy01.html </URL>
<DATE> 2004/09/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
AKP'de Meclis Başkanlığı için parti içi yarışa izin yok 
</HEADLINE>
<TEXT>

     AKP yönetimi, CHP'lilerin "Eşi türbanlı olmayan bir AKP'liye destek verebiliriz" açıklamaları üzerine Başbakan Recep Tayyip Erdoğan tarafından belirlenecek "parti adayı" dışında AKP'lilerin kişisel olarak TBMM Başkanlığına adaylıklarına izin verilmemesini kararlaştırdı. 
     Meclis Başkanlığı için yapılacak seçimler yaklaştıkça CHP'lilerin AKP'den Bülent Arınç dışında aday işaret eden açıklamaları AKP yönetimini önlem almaya itti. CHP'lilerin açıklamalarını, "TBMM Başkanlığı seçimini AKP içinde gruplaşmalar yaratmaya yönelik girişimler" olarak değerlendiren parti yönetimi, buna izin vermeyecek bir adaylık stratejisi izlenmesini benimsedi. Bir süredir bazı çevrelerin yeni dönemde parti içinde bölünmeler olacağına ilişkin senaryolar üretmeye çalıştıkları, Meclis Başkanlığı seçiminin de buna malzeme sağlamasının amaçlandığı görüşünden hareketle parti yönetimi "AKP içinden birden fazla aday çıkmaması" gerektiği görüşünde birleşti. 
     Buna göre TBMM'nin 1 Ekim'deki açılışından hemen önce Kızılcahamam'da yapılacak kampta "partinin adayı" biçimlenecek. Aday parti yönetimi tarafından kulaktan kulağa fısıldanarak tüm AKP'lilerden partinin adayını desteklemeleri istenecek. TBMM İçtüzüğü'ne göre siyasi parti grupları Meclis Başkanlığı için aday gösteremiyorlar, ancak bu parti yönetimlerinin belli adayların yanında olmalarını engellemiyor. Parti yönetimi tarafından desteklenecek adayın dışında hiçbir AKP'linin, "kişisel" ya da başka tanımlar adı altında aday olmalarına izin verilmeyecek. 
     Başbakan Erdoğan'ın hem parti içinde yeni tartışmalara, hem de parti dışından yakıştırmalara neden olmamasını da sağlamak amacıyla Bülent Arınç'ın görevine devam etmesinden yana olduğu öğrenildi. 
     
</TEXT>
</DOC>
