<DOC>
<DOCNO> 293657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/siyaset/siy01.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı helikopter İçişleri'ne emanet 
</HEADLINE>
<TEXT>


Erdoğan'a Sikorsky'nin Helibus tipi VİP helikopter alınıyor. Helikopterin parasını ise, "Bu tür şeylerin aslı yok" diyen Hisarcıklıoğlu'nun başkanlığını yaptığı TOBB ödeyecek 

BARKIN ŞIK Ankara 


Türkiye Odalar ve Borsalar Birliği'nin TOBB finansmanı ile Başbakan Recep Tayyip Erdoğan'a gezilerinde kullanması için alınması planlanan helikopterde karar kılındı. Sikorsky firmasının S 92 Helibus modelinin alımı için İçişleri Bakanlığı'nın geçen hafta onay verdiği öğrenildi. TOBB Başkanı Rıfat Hisarcıklıoğlu, yakın çevresine ve basın kuruluşlarına helikopterin alınmayacağını açıklıyordu. 
Yurtiçi gezilerinde Emniyet Genel Müdürlüğü'ne ait polis helikopterlerini kullanan Erdoğan'a VİP helikopteri alınıyor. İçişleri Bakanlığı'nın bütçe sıkıntısını gerekçe göstererek, TOBB'dan helikopter hibe etmesini istemesinin birliğin yönetim kurulunca kabul edilmesinin ardından, bakanlık seçimini yaptı. İçişleri Bakanlığı, Sikorsky S 92 ve Agusta-Bell ortak üretimi AB 139 ile ilgili yaptığı değerlendirme sonucunda fiyatı 20 milyon doların üzerinde olan Sikorsky S 92'nin alımına karar verdi ve geçen hafta helikopterin alımı onaylandı. Alınacak helikopter, Emniyet Genel Müdürlüğü envanterine girecek ve Erdoğan'a tahsis edilecek. TOBB'un finansmanıyla alınacak helikopterin yer, bakım ve pilot hizmetleri İçişleri'nce karşılanacak. 
Helikopteri TOBB'un alacağı yönündeki haberi demeçlerinde doğrulamayan Hisarcıklıoğlu, Milliyet'in sorusu üzerine alımı doğruladı. Başbakan'ın kendisinden talebi olmadığını, helikopterin, "güvenlik ihtiyacı nedeniyle İçişleri adına alındığını" belirten Hisarcıklıoğlu, faturayı TOBB'un ödeyeceğini söyledi. 
Hisarcıklıoğlu'nun iş ortağı ATO Başkanı Sinan Aygün ise konuyu geçtiğimiz hafta Hisarcıklıoğlu'na sorduğunu ve "Yok öyle bir şey" yanıtını aldığını söyledi. Hisarcıklıoğlu, helikopter alımı ile ilgili 14 Kasım'da da bir gazeteye şu demeci vermişti 
"Bu tür şeylerin aslı yok. Benim TOBB Başkanı olarak helikopter için fiyat teklifi almam söz konusu olamaz mı Alamaz mıyım Her şeyin teklifini alırım." 

5 yıldızlı uçan otobüs 

Sikorsky'nin uçan otobüsü olarak adlandırılan S 92 modelinin gövdesi çarpmalara karşı kuvvetlendirilmiş. 20 yolcu taşıma kapasitesine sahip ve saatte 280 kilometre hız yapabilen S 92 Helibus'lar, denizde petrol çıkaran büyük şirketler tarafından kullanılıyor. VİP modellerinin içinde, 6 - 8 koltuk, 2 bölgeli air condition, yatak, çalışma masası, lavabo banyo ve mutfak bulunan helikopterin boyu 6 metre 10 santim. 


</TEXT>
</DOC>
