<DOC>
<DOCNO> 254090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun41.html </URL>
<DATE> 2004/07/09/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
KKTC'de UBP, Ab paketini eleştirdi. 
</HEADLINE>
<TEXT>

     KKTC'deki anamuhalefet Ulusal Birlik Partisi UBP , Avrupa Komisyonu'nun Kıbrıs Türk halkına yönelik açıkladığı ekonomik paketi eleştirdi. 
     UBP Genel Merkezi'nden yapılan yazılı açıklamada, ''ortaya konulan paketin Kıbrıs Türk halkına referandumlar öncesi vaat edilenlerini içermediği'' ifade edilerek, ''Beklentilerimizi ve hak ettiklerimizi karşılamıyor'' dendi. 
     Komisyonun yaptığı çalışmaların uygulanıp uygulanmayacağının henüz kesinlik kazanmadığı kaydedilen açıklamada, şöyle denildi 
     ''Uzman görüşlerine göre uygulamada birçok sorun ortaya çıkması mümkündür. Rum tarafı konuyu benimsemediğini açıklamış buna karşı mücadele vereceğini ilan etmiştir. 
     Yapılacağı iddia edilen açılımların güzide bir kuruluşumuz kullanılarak 'Kıbrıs Cumhuriyeti' şemsiyesini Kıbrıs Türk halkının üzerine giydirme ve Kuzey Kıbrıs Türk Cumhuriyeti makamlarını dışlamaya yönelik olması bizim açımızdan kabul edilmezdir. UBP'nin şiddetle eleştirdiği Kuzey Kıbrıs Türk Cumhuriyeti'ni 'Kıbrıs Cumhuriyeti'nin etkisinin uzanamadığı bölge olarak gösteren Yeşil Hat Tüzüğü mantığı devam ediyor. 
     Avrupa Komisyonu'nun yeni paketi de Kıbrıs Türk halkının asıl ilerlemesini sağlayacak turizm sektörü için büyük önem taşıyan hava ulaşımı konusunda ise en küçük bir yaklaşım getirmemektedir. 
     Bize göre, yapılan bu çalışmanın asıl amacı Türkiye'nin Rum tarafı ile gümrük birliğine gitmesi hatta Türkiye'nin Rum tarafını resmen tanımasını sağlamaktır. 
     Oysa Avrupa Birliği doğru adımlarla Kıbrıs Türk ve Rum taraflarının ekonomik ve siyasi eşitliğini sağlamalıdır. 
     Türkiye Başbakanı Sayın Recep Tayyip Erdoğan'ın yapılan açılımların beklentileri karşılamadığını belirtmesi endişelerimizin ve saptamalarımızın ne denli yerinde olduğunu göstermektedir. 
     Bize göre, Anavatan Türkiye ve KKTC'nin tüm siyasi güçleri olarak tecrit ve ambargo politikalarının hiç eksiksiz ve hemen kaldırılması, Kıbrıs Türk halkı ve onun devletinin Avrupa Birliği tarafından yasal muhatap kabul edilmesi konusunda elbirliği içinde çalışmalıyız. Zaman kısır çekişmeler zamanı değil, birlik ve beraberlik zamanıdır.'' 
     
</TEXT>
</DOC>
