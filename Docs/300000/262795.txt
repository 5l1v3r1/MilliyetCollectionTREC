<DOC>
<DOCNO> 262795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy04.html </URL>
<DATE> 2004/08/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CASA'ların uçuşu durduruldu 
</HEADLINE>
<TEXT>

     BARKIN ŞIK Ankara 

Türk Silahlı Kuvvetleri envanterindeki CASA uçaklarının uçuşları, "rudder" dikey stabilize adı verilen kuyruk bölümündeki parçalarında arıza tespit edilmesi üzerine 15 gün durduruldu. Arızanın giderilmesi için Endonezya'ya parça siparişi verildi. 
     Uçakların sağa - sola hareketini sağlayan kuyruk bölümündeki parçada sorun tespit edildi. Bunun üzerine uçakların birkaçı acil durumlar için ayrılırken, diğerlerinin uçuşları durduruldu. Dikey stabilize, uçağın yerde ve havada sağa - sola hareketlerinin kontrolünü, inişlerde de yandan gelen sert rüzgarların minimize edilmesini sağlıyor. Stabilizeleri havada kontrol dışında kalan uçakların kurtulma şansının bulunmadığı belirtildi. 
     
     Üç kazada 41 kayıp 
     2001'in Ocak - Mayıs ayları arasında meydana gelen üç CASA kazasında 37'si asker 41 kişi hayatını kaybetti. Genelkurmay Başkanlığı'nın o dönemde kapsamlı bir inceleme başlatmasına da neden olan kazaların nedenleri sırasıyla şöyle oldu 
     Kayseri Erkilet 12. Hava Ulaştırma Ana Üs Komutanlığı'na bağlı uçak eğitim uçuşu sırasında düştü. İki pilotla teknisyen şehit oldu. Kazanın pilotaj hatasından kaynaklandığı belirtildi. 
     Malatya Diyarbakır'dan kalkan uçak, kötü hava koşulları ve pilotaj hatası nedeniyle Malatya yakınlarında düştü. 34 asker şehit oldu. 
     Ankara kazası Deniz Kuvvetleri için üretilen uçak TAI'deki test uçuşu sırasında düştü. Kazanın TAI'nin üretim hatasından kaynaklandığı tespit edildi. Üç İspanyol mühendisle bir sivil Türk teknisyen öldü. 
     
</TEXT>
</DOC>
