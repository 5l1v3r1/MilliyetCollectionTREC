<DOC>
<DOCNO> 274905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas04.html </URL>
<DATE> 2004/09/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dikenli incir ciltteki kırışmayı önlüyor... 
</HEADLINE>
<TEXT>

     Akdeniz ve Ege Bölgesi'nde yabani olarak yetişen ''dikenli incir''in yapraklarındaki yüksek nem ve suyu bünyesinde tutma özelliği ile cilt kırışıklıklarını önlediği bildirildi. 
     Anavatanı Güney Afrika olan, kıraç alanlarda, kurak ve kireçli topraklarda yetişen dikenli incir, halk arasında ''Hint inciri'' olarak da biliniyor. Meyvesi, dikenli kabuğundan özel yöntemlerle çıkarılarak yenen kaktüs türü bitkinin yapraklarından elde edilen cilt, vücut ve saç bakım ürünleri, doğal kozmetik sektörünün gözdesi oldu. 
     Adana'da 1999 yılından beri Toros Dağları'ndan toplanan çeşitli bitkilerle doğal kozmetik ürünleri imal eden bir firmanın sahibi ve Genel Müdürü Pırıl Dikici, AA muhabirine yaptığı açıklamada, bitkisel kozmetik ürünlerinin cildin gıdası olduğunu söyledi. 
     Dikici, tüm dünyada güzelliğine düşkün kadınların artık doğal ürünleri tercih ettiğini belirterek, ''Boyar madde içeren ve bünyesinde alkol bulunan klasik kozmetik ürünlerinin neden olduğu dermatolojik sorunlar bitkisel ürünlere olan ilgiyi artırdı'' dedi. 
     
     ALOE VERADAN DAHA ETKİLİ 

     Dikici, kozmetikte kullandıkları bitkileri, dağ köylüleri aracılığıyla Toros Dağları'ndan toplattığını ifade ederek, ''Biberiye, at kuyruğu, alıç, öküz gözü calendula , aloe vera, lavanta, kekik, papatya, okaliptus yağı, greyfurt yağı, ardıç yağı, çay ağacı yağını ürünlerimde yumuşatıcı ve nemlendirici olarak kullandım. Son olarak keşfettiğim dikenli incirin bunların hepsinden daha etkili olduğunu belirledim'' diye konuştu. 
     Dikenli incir yaprağını kaynatarak elde ettikleri nemlendirici ve cilt bakım ürünlerinin diğerlerine oranla cildi daha uzun süre kurumadan koruduğunu ifade eden Dikici, şunları kaydetti 
     ''Dikenli incir yaprağının en büyük özelliği nem oranının yüksek ve suyu uzun süre bünyesinde tutması. Bu sayede bitkisel kozmetik cilde sürüldüğünde uzun süre nemini muhafaza ediyor, bu sayede de kırışma ve ciltte oluşabilecek çizgiler önleniyor. Uzun süre kullanımda cildi taze, zinde, pürüzsüz ve genç tutuyor.'' 
     
</TEXT>
</DOC>
