<DOC>
<DOCNO> 265129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/dunya/adun.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadr, Hz. Ali Türbesi'ni Sistani'ye devretti 
</HEADLINE>
<TEXT>


Radikal Şii lider, ABD askerleriyle şiddetli çatışmalara sahne olan Hz. Ali Türbesi'nin anahtarlarını Irak'taki en büyük Şii otorite Büyük Ayetullah Ali Sistani'nin Necef'teki makamına teslim etti 

DIŞ HABERLER SERVİSİ 


Amerikan askerleriyle geçici Irak yönetimine bağlı güvenlik güçlerine Necef'teki Hz. Ali Türbesi çevresinde 2 haftadan beri meydan okuyan radikal Şii lider Mukteda El Sadr, önceki gece ve dün ABD savaş uçaklarının düzenlediği yoğun bombardımanına rağmen bölgeyi terk etmeyeceklerini bildirdi. Sadr, Hz. Ali Türbesi'nin anahtarlarını da Şiilerin en yüksek dini otoritesi sayılan ve geçirdiği kalp ameliyatının ardından halen Londra'da tedavi görmekte olan Büyük Ayetullah Ali Sistani'nin Necef'teki makamına teslim etti. 

Çelişkili bilgiler 
Anahtar teslimi hazırlığı yapılırken Sadr'a bağlı Mehdi Ordusu milislerinin kutsal mek ndan ayrıldığı ve Irak polisinin de türbede denetimi ele alarak 400 milisi tutukladığı yolunda haberler alındı. Ancak, akşam saatlerinde El Sadr grubu, Amerikan işgali sürdüğü sürece ölene dek bölgeden ayrılmayacaklarını yinelerken, ABD Savunma Bakanlığı Pentagon da türbenin Irak polisinin denetimine geçtiği yolundaki haberleri yalanladı. 
Bu arada Mukteda El Sadr'ın kayıp olduğu yolundaki iddialar üzerine sözcüsü Ahmed Şeybani, Sadr'ın Necef'te olduğunu ve kenti terk etmeyeceğini söyledi. Şeybani, Katar'ın El Cezire televizyonuna verdiği demeçte, "Seyyid Mukteda El Sadr, Necef'in çocuğudur ve Necef'teki Mehdi'nin Ordusu'nun lideridir. Şehit olmadıkça Necef'i terk etmeyecektir" dedi. 
Geçici yönetimin Başbakanı İyad Allavi, önceki akşam Sadr'a son bir şans tanıyarak "silahları bırakın, türbeyi terk edin" diye ültimatom vermişti. Amerikan AC - 130 savaş uçakları ve helikopterleri, önceki gece Mehdi Ordusu mevzilerini akıllı bombalar ve güdümlü füzelerle vurmuştu. Necef hastane kaynakları, kentteki son çatışmalarda 77 kişinin öldüğünü, 70 kişinin yaralandığını bildirdi. Necef'te dün de çatışmalar yer yer sürdü. 

2 ABD askeri öldürüldü 
Irak'ın başkenti Bağdat'ın kuzeyindeki Samarra kenti yakınlarında ise 2 Amerikan askeri pusuya düşürülerek öldürüldü. Amerikan ordusu, saldırıda 3 askerin de yaralandığını belirtti. 


</TEXT>
</DOC>
