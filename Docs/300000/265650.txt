<DOC>
<DOCNO> 265650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun22.html </URL>
<DATE> 2004/08/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Talat Rumlar ruhen Türklerden mal almaya hazır değil... 
</HEADLINE>
<TEXT>

     KKTC Başbakanı Mehmet Ali Talat, KKTC'den Güney Kıbrıs'a ticari mal akışını düzenleyen Yeşil Hat Tüzüğü'nün yürürlüğe girmesiyle ilgili olarak, mal akışında pürüz olabileceğini, çünkü Rumların Türklerden mal almaya ruhen hazır olmadığını söyledi. 
     Tüzüğün bugün uygulamaya girmesiyle AB tarafından menşe belgelerini vermek üzere yetkili kılınan Kıbrıs Türk Ticaret Odası'na başvurular başladı. 
     Talat, yaptığı açıklamada, Yeşil Hat Tüzüğü'ne rağmen Rum kesimine ticari mal akışında siyasi pürüz olabileceğini, çünkü serbest ticaret tüzüğünü engellemek veya ertelemek için Yeşil Hat Tüzüğü'nü öne çıkarsalar da Rumların ruhen Kıbrıs Türk mallarını almaya hazır olmadıklarını söyledi. 
     
     ''DÜZENLEMELERİ ÖNCEDEN YAPTIK'' 
     Başbakan Talat, hükümet olarak, Güney'e mal satışıyla ilgili düzenlemeleri daha önceden yaptıklarını anımsattı ve bundan sonra işlemlerin Ticaret Odası'nca yapılacağını belirtti. 
     Rum kesimine mal satışının olup olmayacağının gelecek günlerde görüleceğini ifade eden Talat, şunları kaydetti 
     ''Yalnız bize gelen enformasyon, Türk malı alma korkusunun içselleştiği yönündedir. Yani adeta bunu almanın bir suç olduğu gibi bir izlenim Güney Kıbrıs'ta vardır. Bunu aşabilirse Kıbrıs Rum yönetimi, Yeşil Hat Tüzüğü işe yarayabilir.'' Talat, Yeşil Hat Tüzüğü'nün tek başına Kıbrıs'taki ticareti olması gerektiği gibi sağlamayacağı endişesi bulunduğunu belirterek, Avrupa'nın da görüşünün bu yönde olduğunu bildirdi. 
     
     İNCELEMELER BAŞLADI 
     Bu arada, Yeşil Hat Tüzüğü'nün yürürlüğe girmesiyle başvuru kabul eden Ticaret Odası, ilk başvuruları alıp incelemelerine başladı. 
     Ticaret Odası Genel Sekreteri Janel Burcan, başvuru yapanlarla ilgili incelemelerin yapılacağını, varsa eksiklik ve aksaklıkların giderilmesinin isteneceğini, gerekli şartların yerine getirilmesinin ardından da menşe sertifikalarının verileceğini söyledi. Burca, ilk sertifikanın işlemlere bağlı olarak bugün veya yarın verilebileceğini belirtti. 
     Ticaret Odası'na menşe sertifikası başvurusu yapanların yanı sıra bilgi almak için başvuranların olduğunu kaydeden Burcan, Ticaret Odası olarak ticaret yapmak isteyenlere gerekli bilgileri aktardıklarını ifade etti. 
     
     İÇERİK VE KURALLAR 
     Yeşil Hat Tüzüğü'ne göre, Kuzey Kıbrıs'ta üretilmiş veya yeterli katma değer ilavesiyle üretilmiş ürünler, bugünden itibaren Güney Kıbrıs'a veya Güney Kıbrıs üzerinden diğer ülkelere gönderilebilecek. 
     Canlı hayvan, hayvansal ürünler ve hayvan yeminin Güney Kıbrıs'a satılması ise yasak olacak. 
     Yeşil Hat Tüzüğü gereği Güney Kıbrıs'a orada tüketilmek üzere veya üçüncü bir ülkeye gönderilmek amacıyla geçirilecek ürünler için Ticaret Odası'ndan bir malın üretildiği veya yapıldığı ülkeyi gösteren belge olan menşe belgesi alınması gerekirken, tarım ürünlerinin bir kısmı için ise ayrıca sağlık belgesi gerekli. 
     
</TEXT>
</DOC>
