<DOC>
<DOCNO> 259460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gun03.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Tazminat caydırmalı 
</HEADLINE>
<TEXT>


Yargıtay Hukuk Genel Kurulu, doktor hatasından ölen bir hastanın kardeşlerine de manevi tazminat verilmesini uygun buldu. Kararda, "Yaşamın yitirilmesinin ıstırabını hiçbir değer telafi edemez" denildi 

ANKARA Milliyet 

Yargıtay Hukuk Genel Kurulu, doktor hatası sonucu ölen hastanın, kocası ve çocuklarının yanı sıra kardeşlerine de manevi tazminat verilmesini yasaya uygun buldu. İçtihat niteliğindeki kararda tazminatın "caydırıcılık" unsuruna ağırlık verilmesi gerektiği belirtilerek, "Aslolan insan yaşamıdır. Yaşamın yitirilmesinin ıstırabını, hiçbir değer telafi edemez" denildi. 
İstanbul'da özel bir hastanede ameliyat olan kadının hayatını kaybetmesi üzerine, eşi, çocukları ve kardeşleri maddi ve manevi tazminat istemiyle dava açtı. Kadıköy 1. Asliye Ticaret Mahkemesi, Adli Tıp Kurumu'nun raporu doğrultusunda, hastane ve ameliyat eden doktoru, kadının kocasına 9 milyar 800 milyon lira maddi, 16 milyar lira manevi, 3 çocuğuna 15'er milyar lira manevi ve 3 kardeşine 4'er milyar lira manevi tazminat ödemeye mahk m etti. Yargıtay 13. Hukuk Dairesi de, kararı manevi tazminatı fazla bularak bozdu. Yerel mahkemenin ilk kararında direnmesi üzerine dosya, Yargıtay Hukuk Genel Kurulu'na geldi. Genel Kurul, yerel mahkemeyi haklı buldu. 
Kararda, manevi tazminatın, maddi tazminattan farklı olarak, ne tazminat, ne de ceza olmadığı belirtilerek şöyle denildi "Bu, zarara uğrayanda bir huzur duygusu uyandırmaktadır. Miktar, elde edilmek istenilen tatmin duygusunun etkisine ulaşmak için gerekli olan kadar olmalıdır." 

İyi bakılsın diye 
Ameliyatın yüksek risk içermediği, doktorun 8'de 4 kusurlu bulunduğunun anımsatıldığı kararda, hastanın daha iyi bakılması için özel hastanenin tercih edildiği vurgulandı. Kararda, "Amaçlanan sadece bir nebze olsun rahatlama duygusu vermek zarar veren yanı da dikkat ve özen göstermek konusunda etkileyecek bir yaptırımla, caydırıcı olabilmektir" denildi. 


</TEXT>
</DOC>
