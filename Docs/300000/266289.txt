<DOC>
<DOCNO> 266289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko37.html </URL>
<DATE> 2004/08/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Avrupalı sigortacılar uçaklara teminat vermek istemiyor... 
</HEADLINE>
<TEXT>

     Avrupalı sigorta şirketlerinin, uçaklara yönelecek terör saldırılarını teminat dışı tutmaya hazırlandığı bildirildi. 
     Alman havayolu şirketleriyle sigortacılarından alınan bilgiye göre, söz konusu hazırlık, kimyasal, biyolojik ve nükleer saldırıları kapsıyor. 
     Sigorta ve havayolu şirketlerinin bu girişimiyle, 11 Eylül saldırıları sonrası işleri bozulan havayolu şirketlerini kurtarmak için ABD'nin uygulamaya koyduğu devlet garantisinin bir benzerinin Avrupa'da da başlatılmasını sağlamaya çalıştığı ifade ediliyor. 
     ABD, 2008 yılına kadar geçerli olacak ilgili kararıyla havacılık alanında teminat altına alınmayan risklere karşı devlet garantisi sağlamıştı. 
     Alman ulusal havayolu Lufthansa sözcüsü Thomas Ellerbeck, hava taşımacılığı sektöründe terörle ilgili bazı risklere karşı özel sigorta şirketlerinin teminat vermeyi durdurması halinde bu sorumluluğun devletler tarafından üstlenilmesi gerektiğini belirterek, ''Bu ayrıca Kuzey Atlantik'in iki yakasında haksız rekabetin giderilmesiyle de ilgili'' dedi. 
     Lufthansa, havayolu ve sigorta şirketleriyle devletler arasında yapılacak üçlü görüşmelerle konuya çözüm bulunabileceğini kaydetti. 
     Sigorta şirketlerinin terör risklerine teminat vermeme hazırlığında olduğuna dair haberleri doğrulayan Alman reasürans şirketi Hannover Re, İngiliz Lloyds öncülüğünde sigorta şirketlerinin yürüttüğü çalışmaların, gelecek yıl 1 Ocak'tan itibaren uygulamaya konulacağını bildirdi. 
     Yeni çalışmayla kirli bomba diye adlandırılan radyoaktif maddeler ve elektromanyetik dalgalar ile kimyasal ve biyolojik silahlarla uçaklara yöneltilecek terör saldırıları ''sigorta edilemez'' kapsamına alınması bekleniyor. 
     Almanca olarak yayınlanan Financial Times Deutschland gazetesi de dünyanın önde gelen reasürans şirketlerinden Munich Re sözcüsüne dayandırdığı haberinde şirketin, ''risklerini hesaplamak mümkün olmadığı için bu tür terör saldırılarına karşı teminat vermek istemediğini'' yazmıştı. 
     
</TEXT>
</DOC>
