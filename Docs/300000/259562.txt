<DOC>
<DOCNO> 259562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy08.html </URL>
<DATE> 2004/07/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Baykal "Emekli maaşından vergi alma fikri aynı hızlı tren gibi.." 
</HEADLINE>
<TEXT>

     CHP Genel Başkanı Deniz Baykal, vatandaşın daha önceki ekonomik kriz dönemlerinde çok çektiği için hükümete iki yıldır destek verip kredi açtığını belirterek, ''Gelinen nokta ortada. Artık hükümetin balayı dönemi bitiyor'' dedi. 
     Baykal, yurt gezileri kapsamında, özel uçakla önce Adana'ya geldi ve daha sonra seçim otobüsü ile Hatay'ın Erzin İlçesi'ne geçti. 
     Baykal, Erzin Belediye Başkanı Mehmet Güven ile görüştükten sonra, belediye binası önünde toplanan kalabalığa hitap etti. 
     Türkiye'nin en bilinçli çiftçiliğinin Erzin'de yapıldığını ve narenciye üretimi açısından önemli yeri bulunduğunu belirten Baykal, ''Bu yıl narenciyede aradığınızı buldunuz mu '' diye sorup ''Hayır'' yanıtını alınca, şöyle devam etti 
     ''Çiftçi sıkıntı içinde. Bugüne kadar, iktidarlar çiftçiyi ezdi geçti. CHP de iktidara yıllardır tam olarak gelemedi. İki yıl önce iktidara gelen bu hükümet için vatandaş 'sorunları çözer diye' umut etti. Çoğunlukla iktidara geldiler, her şeyi yapabilecek güçteydiler. Biz de kendilerini engelleyici tutum sergilemedik. Ama değişen bir şey olmadı. 
     Çiftçinin girdileri artıyor. Geçen yıl 400 bin lira olan greyfurt 50 bin liraya düştü. Bu istikrarsızlık diğer narenciye ürünlerinde de aynı. Buğdayda da durum farklı değil. Buğday 300 bin liranın altına düştü. TMO çekildi. Bu çiftçiyi kaderine terk etmek demektir. Çiftçi, dünyanın her yerinde destekleniyor. Tarım desteklenmezse olur mu Tarım en çileli iş, mutlaka destek olunmalı. Ancak, bunlar yapılmadı.'' 
     
     TÜRKİYE'NİN SOSYAL DEMOKRASİ İHTİYACI 
     Vatandaşın daha önceki ekonomik kriz dönemlerinde çok çektiği için hükümete destek verip kredi açtığını ifade eden Baykal, ''İki yıl oldu, sorunlar çözümlenemedi. Gelinen nokta ortada. Artık hükümetin balayı dönemi bitiyor'' dedi. 
     Türkiye'ye sahip çıkmanın mücadelesini verdiklerini kaydeden Baykal, konuşmasını şöyle sürdürdü 
     ''Bunların dönemi geldi geçiyor. Önümüzdeki dönemde dört başı mamur, CHP dönemini getirelim. Son seçimlerde vatandaş diğer siyasi partileri tasfiye etti. Bir partiyi iktidara getirirken bize de 'nöbette bekleyin' dedi. Biz de yıllardır nadastayız. 
     Demokraside ebedi iktidar olmaz. Demokrasilerde millet getirir, istediği zaman da indirir. Yeni dönemde 'hadi' diyeceksiniz, biz de gerçek sosyal demokrat dönemi Türkiye'de gerçekleştireceğiz. Türkiye'nin sosyal demokrasiye ihtiyacı var. Türkiye'de sosyal demokrasi bir sağlam gelse ülkenin önü açılır.'' Baykal, bugünkü bazı gazetelerde yer alan emekli maaşından vergi alınması konusundaki haberlere de dikkati çekerek, ''Emekli maaşından vergi alınması, 'cin fikirliktir', hızlı tren gibi...Emekli tüketici olarak zaten vergisini ödüyor. Çılgınca bir şey, olacak iş değil.'' 
     
     İSTİHDAM SORUNU VE EĞLENCE MEKANLARI 
     Baykal, daha sonra İskenderun İlçesi'ne bağlı Karayılan Beldesi'ne giderek, Belediye Başkanı Erdal Kayış'ı makamında ziyaret etti. 
     Vatandaşlarla sohbet eden Baykal, bir gencin, işsizlikten yakınıp İSDEMİR'de bölge insanının istihdam edilmediğini söylemesi üzerine, şunları kaydetti 
     ''İktidar, var olan işyerlerini haksız şekilde kullanıyor. İSDEMİR, yöre insanı için istihdam ve iş kaynağı. Ancak, bu yapılmıyor. 
     Hükümet, yatırıma yönelmiyor, var olanı da kendi hesaplarına göre kullanıyor. Rantları kendi yandaşlarına dağıtıyor. Vatandaştan vergi toplanmasına rağmen yatırım adına hiçbir şey gerçekleştirilmiyor. Türkiye'nin acı bir tablosu var. Gençler nasıl iş bulacak, tarım çökmüş, esnaf ayakta kalmanın mücadelesinde.'' Baykal, bir vatandaşın, iktidarın arkasında çok güçlü bir medya desteği bulunduğunu ifade etmesi üzerine de ''Türkiye tarihinde, bugüne kadar medya tarafından desteklenmiş böyle bir iktidar olmadı. Türkiye sorumsuzca yönetiliyor. Türkiye'nin yarınını düşünen yok. İstanbul'un eğlence yerleri dolu. Vur patlasın çal oynasın. Bunlarla Türkiye'nin ilgisi var mı Bir avuç insan. Gel Anadolu'nun haline bak. Türkiye yanıyor, perişan halde'' dedi. 
     Muhalefet olarak gerekenleri yaptıklarını ifade eden Baykal, burada da demiryollarının durumuna değinerek, şunları söyledi 
     ''Hızlı tren ciddi değildi, altyapısı yoktu. Gösteriş olsun diye aldılar bu kararı. 150 yıllık demir yollarında değişiklik yapılmamış. 39 insanımızı göz göre göre kaybettik. Niye bu oldu, senin hevesinden, hazırlıksızlığından. Bunu hesabı sorulmayacak mı Bir hukuk devletinde, hiçbir şey olmamış gibi bir hükümet devam edebilir mi '' Baykal ve beraberindekiler daha sonra Hatay'daki programı kapsamındaki ziyaretleri için buradan ayrıldılar. 
     
</TEXT>
</DOC>
