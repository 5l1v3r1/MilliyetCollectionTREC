<DOC>
<DOCNO> 266983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur39.html </URL>
<DATE> 2004/08/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Cezaevinde müstehcen penguen 
</HEADLINE>
<TEXT>

     Sivas E Tipi Cezaevi Müdürlüğü, Leman, LeManyak, Yeni Harman ve Penguen dergilerini müstehcen kabul ederek, mahkumlara verilmesini yasakladı. 
     Türkiye mizah anlayışı açısından, 30 yılda Gırgır dergisi okuduğu için öldüresiye dövülüp linç edilmeye çalışılan öğrenciler aşamasından cezaevlerinde mizah dergisi yasaklama aşamasına geldi. Edinilen bilgiye göre Sivas E Tipi Cezaevi'nde siyasi mahkumlara getirilen Leman, LeManyak, Yeni Harman ve Penguen dergileri önce cezaevi idaresi tarafından alındı. Dergilerin kendilerine ulaştırılmadığını farkeden siyasi mahkumlar, durumu cezaevi idaresine sordu. 
     Sivas E Tipi Kapalı Cezaevi İdaresi ise söz konusu dergilerin "müstehcen" olduğunu bildirerek, bu dergilerin mahkumlara verilmesinin yasak olduğunu belirtti. Dergiler, mahkum yakınlarına da iade edilmedi. 
     
     CEZAEVLERİ MÜDÜRLÜĞÜ "YANLIŞ ANLAŞILMA OLMALI" 

     Konuyla ilgili gazetecilerin sorularını yanıtlayan Adalet Bakanlığı Ceza ve Tevkif Evleri Genel Müdürlüğü yetkilileri, söz konusu dergilerin yasak yayınlar olmadığını bildirdi. Cezaevi Komisyonu'nun pornografik ve erotik yayınlarla ilgili inceleme yaptığını buna göre, yayınların cezaevine girişine izin verdiğini kaydeden yetkililer, "Bir yanlış anlaşılma olmuş olabilir" şeklinde konuştu. 
     
     LEMAN "ADLİ MAHKUMLARA UYGULANMIYOR" 

     Uygulamayı eleştiren Leman Dergisi Yazı İşleri Müdürü Zafer Aknar ise şöyle konuştu 
     "Uygulama Türkiye'deki çifte standartın bir göstergesi. Bazı yerlerde bu dergiler rahat okunuyor. Bu sadece keyfiyet. AB uyum yasalarını herkes keyfine göre uyuyor. Uygulama çok komik. Süreç böyle işletildiği sürece bir adım ileriye gitmemiz mümkün değil. İki yüzlülüğün, riyakarlığın bir göstergesi. Herşeyimiz göstermelik. Amerika'ya endeksli bir ülkenin yapacakları da ancak bunlar olurdu. Adli hükümlülere bu uygulanmıyor. Leman'ı çok rahat okuyabiliyorlar. Bir sürü mektup arkadaşları ediniyorlar. Hep mektuplardan takip ediyorum. Bu dergi siyasi mahkumlara 'müstehcen' ama adlilere 'müstehcen değil'. Cezaevi idaresi Muzır Kurulu mudur Yayın uzmanı mı Cezaevinde kimin böyle bir yetkisi var. Demokrasi yorumu bir tane, ama orada gardiyan bile kendini Hükümet sanıp, bunları yapabiliyor." ANKARA SİVAS ANKA 


     
</TEXT>
</DOC>
