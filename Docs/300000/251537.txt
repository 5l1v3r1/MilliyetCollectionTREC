<DOC>
<DOCNO> 251537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/guncel/gun02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne Ziyal'e son görev 
</HEADLINE>
<TEXT>


GÜRKAN AKGÜNEŞ İstanbul 

Dışişleri Bakanlığı Müsteşarı Büyükelçi Uğur Ziyal'in önceki gün vefat eden annesi Fatma Sabahat Ziyal 94 dün son yolculuğuna uğurlandı. Cumhuriyet'in ilk kadın öğretmenlerinden olan Ziyal için dün Fatih Camii'nde cenaze töreni düzenlendi. İzmir'de uzun yıllar öğretmenlik yapan ve birçok öğrenci yetiştiren Türkçe öğretmeni Ziyal'in cenaze törenine oğlu Müşteşar Ziyal'in yanı sıra, akraba ve aile yakınları katıldı. Cenaze namazı sırasında ön safta dua eden Uğur Ziyal, NATO Zirvesi'ne katılmadığını söyledi. Cenazenin ardından da Ankara'ya döneceğini belirten Ziyal, acı bir gün yaşadığını vurguladı. Fatih Camii'nde kılınan öğle namazının ardından Uğur Ziyal ve yakınlarının omuzunda bir süre taşınan cenaze, Edirnekapı Şehitliği'ndeki aile mezarlığında toprağa verildi. 


</TEXT>
</DOC>
