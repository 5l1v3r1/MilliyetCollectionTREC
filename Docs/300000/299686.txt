<DOC>
<DOCNO> 299686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/dun01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Masaya oturun 
</HEADLINE>
<TEXT>


Dönem Başkanı Hollanda'nın Başbakanı Balkenende, Kıbrıs'ta tarafları Annan'ın mesajına kulak vererek yeniden masaya oturmaya çağırdı 

BRÜKSEL Milliyet 


Avrupa Birliği AB Zirvesi'nde alınan kararlar çerçevesinde Kıbrıs yeniden gündemde. Türkiye'nin Ankara Anlaşması'nı 3 Ekim 2005'e kadar AB'nin tüm üyelerine uyarlamasına ilişkin taahhüt altına girmesi çözüm arayışlarını da yeniden canlandırıdı. AB Dönem Başkanı Hollanda'nın Başbakanı Jan Peter Balkenende, taraflara seslenerek yeni bir sürece başlama çağrısı yaptı. 
Avrupa Parlamentosu'nda zirve kararlarını değerlendiren Balkenende, geçen hafta BM Genel Sekreteri Kofi Annan'ın yaptığı, "Taraflar hazırsa ben de hazırım" şeklindeki açıklamaya kulak verilmesini istedi. 
Annan'ın, taraflar uzlaştığı ve istediği takdirde tekrar devreye girebileceği mesajını verdiğini hatırlatan Balkenende, "İlgili tüm tarafların bu çağrıyı değerlendirmeleri iyi olur" dedi. Balkenende "son derece karmaşık" olarak değerlendirdiği Kıbrıs sorununun çözümü konusunda AB'nin de yardımcı olacağını ifade etti. 
AB Komisyonu Başkanı Jose Manuel Barroso da Kıbrıs konusunda Türkiye'den yeni bir açılım beklendiğini belirterek, bu adımın gecikmeden atılmasını beklediklerini söyledi. Barroso, bu yönde bir adımın Türkiye'nin adaylığına şüpheyle bakan bazı AB üyelerinin ellerini de zayıflatacağını söyledi. 

Küresel bir mesaj 
Balkenende, Türkiye'ye tam üyelik müzakereleri tarihi verilmesinin tarihi bir karar ve küresel bir mesaj olduğunu söyledi. Balkenende, Türkiye'deki reformlardan ve atılan adımlardan etkilendiklerini belirtirken, müzakerelerin başlamasıyla bu adımların sürdürüleceğine güvendiklerini de ifade etti. 


</TEXT>
</DOC>
