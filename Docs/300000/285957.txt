<DOC>
<DOCNO> 285957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yasam/yas02.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıla'yı dövmemiş 'işkence' yapmış 
</HEADLINE>
<TEXT>


Yüzü ve tüm vücudu mosmor bulunup koruma altına alınan Sıla'nın annesi, "Sigara içiyordu, korkutmak için izmariti dudaklarında söndürdüm" dedi 


Bolu'da 3.5 yaşındaki kızı Sıla'ya dayak attığı iddiasıyla tutuklanan anne Çiğdem ve baba Ali Alakas, Bolu Aile Mahkemesi'ndeki ilk duruşmaya çıktılar. Mahkeme Başkanı Nesrin Canbazoğlu, önce baba Ali Alakas'a söz verdi. Alakas, olay gününü şöyle anlattı 
"İşe giderken kızımın vücudunda morluk yoktu. Akşam eve geldiğimde morlukları fark edip eşime sordum. Sıla'nın merdivenden düştüğünü söyledi. Hemen hastaneye götürdük. Eşim yanımda kızımı seviyordu. Ben evde yokken dövdüyse bilemem. Gerekirse Sıla'yı almak için eşimden boşanırım." 
Ardından söz verilen anne Alakas da gözyaşları içinde şu ifadeyi verdi 
"Eşim askerdeyken, kızım uzun süre babaannesiyle kaldı. Sonra geldiğinde bana 'Anne' demiyordu. İlk eşimden oğlum İlker'le hep kavga ederdi. Oğlum sinir hastası. Kızımın kol ve bacaklarını ısırıyordu. Kızımı dövmedim, merdivenden düştü. Daha önce dövmüştüm. Dudaklarındaki izleri sigara basarak yaptım. Sigara içiyordu amacım korkutmaktı. Onu çok seviyorum." 

H kim Benden akıllısın 
Tanıkların yalan söylediğini ve psikolojik sorunları olduğunu savunan Alakas'a tepki gösteren mahkeme başkanı Canbazoğlu'nun "Benden akıllı görünüyorsun" sözlerinin ardından, babaanne Hatice Akkaya dinlendi. 
Sıla'ya bu yaşa kadar kendilerinin baktığını iddia eden Akkaya, "Sıla, sadece 1 ay anne - babasının yanında kaldı. 15 günlük sürelerin sonunda kırık, çürük ve morluklar içinde döndü. Torunumu annesi sürekli dövüyordu. Dedesi izlerin fotoğrafını çektirmişti" diye ifade verdi. 
Duruşma, Alakas'ın tutukluluk halinin devamına, akli dengesiyle ilgili rapor alınmasına, Sıla ve kardeşinin psikolog gözetiminde dinlenmesine karar verilerek ertelendi. 




</TEXT>
</DOC>
