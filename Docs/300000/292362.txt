<DOC>
<DOCNO> 292362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko35.html </URL>
<DATE> 2004/11/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
UNICE'den Türkiye'nin AB üyeliğine destek... 
</HEADLINE>
<TEXT>

     Avrupa Sanayi ve İşverenler Konfederasyonları Birliği'nin UNICE Başkanlar Konseyi, 17 Aralık'ta toplanacak AB Zirvesi'ne, Türkiye'nin üyeliğini destekleme mesajı iletmeyi kararlaştırdı. 
     Türk Sanayicileri ve İşadamları Derneği'nden TÜSİAD yapılan açıklamaya göre, Avrupa özel sektörünü temsil eden kuruluş olan UNICE bu kararını, AB Dönem Başkanı Hollanda'nın Lahey kentinde bugün toplanan ve TÜSİAD Yönetim Kurulu Başkanı Ömer Sabancı ile beraberindeki heyetin de katıldığı Başkanlar Konseyi toplantısında aldı. 
     Avrupa özel sektör kuruluşlarının toplantıda aldıkları karar doğrultusunda, ortak bildiride şu görüşlere yer verildi 
     ''UNICE için, Avrupa Komisyonu'nun 6 Ekim 2004 tarihinde, Türkiye ile ilgili yayınladığı raporlar ve öneriler, Avrupa Konseyi'nin 17 Aralık 2004 tarihinde Türkiye ile tam üyelik müzakerelerinin başlatılması ile ilgili vereceği kararı için sağlam ve dengeli bir zemin oluşturmaktadır. 
     Türkiye ile AB arasında istikrarlı, güçlü ve uzun dönemli ekonomik ilişkilerin bulunması nedeniyle söz konusu ilişkilerin daha fazla güçlenmesi Avrupa iş dünyası açısından önem taşımaktadır. 
     UNICE, AB Komisyonu'nun önerdiği süreç ve şartlar çerçevesinde Türkiye ile tam üyelik müzakerelerinin başlamasını desteklemektedir.'' TÜSİAD açıklamasında, Lahey Zirvesi'nde Avrupa'da ekonominin genel durumu, AB'nin rekabet politikaları çerçevesinde Lizbon Stratejisi ve bu stratejiyle ilgili Komisyon'un Wim Kok Raporu, AB'nin genişleme süreci ile bağlantılı olarak güvenlik ve terörizmle mücadele politikaları, dünyadaki iklim değişikliklerinin ekonomik sonuçları ve Kyoto protokolü, Avrupa-ABD ilişkileri ile yeni AB Anayasası çerçevesinde AB bütçesi konularının ele alındığı kaydedildi. 
     Açıklamada, TÜSİAD heyetinin de toplantı ve paralelindeki temaslarda, Türk iş dünyasının ele alınan konulara bakışını ve Türkiye'nin AB üyeliği yolunda attığı adımları Avrupalı muhataplarına aktardığı ifade edildi. 
     
</TEXT>
</DOC>
