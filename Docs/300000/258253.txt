<DOC>
<DOCNO> 258253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy02.html </URL>
<DATE> 2004/07/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yakup Kadri Ekspresi için vekillere VIP kartı gönderilmiş... 
</HEADLINE>
<TEXT>

     TCDD Genel Müdürü Süleyman Karaman'ın, Yakup Kadri Ekspresi için milletvekillerine "VİP Yolcu" kartı gönderdiği ortaya çıktı. 
     Edinilen bilgilere göre, milletvekillerine gönderilen VİP Yolcu kartı 9 Temmuz 2004-9 Ocak 2005 tarihleri arasındaki altı aylık dönem için geçerli. 
     Kartın, Pamukova'da kaza yapan hızlandırılmış tren Yakup Kadri Ekspresi dışında Yahya Kemal ve Gazi Ekspreslerinde de geçerli olduğu belirtilirken, kartta milletvekillerinin bilet rezervasyonu için seyahat tarihinden en az üç gün önce başvurmaları gerektiği uyarısı yer alıyor. 
     
     KARAMAN "GÜVENLİ YOLCULUĞUN TADINI ÇIKARIN" 

     Karaman'in, milletvekillerinde VIP kartıyla birlikte gönderdiği mesajda ise şu ifadeler dikkati çekiyor 
     "Siz değerli yolcularımızdan aldığımız güç ve inançla yapamayacağımız, başaramayacağımız iş yok. Ulu Önderimiz'in de belirtiği gibi Demir ağlarla ördük anayurdu dört baştan 
     sözlerinden ilham alarak, aynı şevk ve azimle yolumuza devam ederken, bizlere şimdiye kadar verdiğiniz ve bundan sonra da vereceğinizi umduğumuz destek için şükranlarımızı sunar VIP Yolcu ile hızlandırılmış trenlerimizde güvenli ve rahat yolculuğun tadını çıkarmanızı dileriz." TCDD kaynaklarının verdiği bilgiye göre ise VIP Yolcu uygulamasında ücretler sponsorlar tarafından karşılanıyor. 

ANKA 
     
</TEXT>
</DOC>
