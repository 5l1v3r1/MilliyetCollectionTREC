<DOC>
<DOCNO> 253160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/ekonomi/eko05.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 'helal ürünler' fuarına katılıyor 
</HEADLINE>
<TEXT>


Malezya'daki 'Helal Ürünler Fuarı'nda Türkiye de yer alacak. Fuar için, şirketlerden 'helal ürün' bilgileri istendi 


İhracatı Geliştirme Etüt Merkezi İGEME Malezya'da, Türkiye'de üretilen 'helal' ürünlerin tanıtımını yapacak. Tanıtım, 14 - 18 Ağusos tarihleri arasındaki Helal Ürünler Fuarı'nda yapılacak. 
Ülkeye ithalatta, 'helal ürün' belgesi alınmasını zorunlu tutan Malezya, şimdi de 'Helal Ürünler Fuarı' düzenliyor. Davet edilen ülkelerden sergilenmek üzere gelecek veya kataloglar aracılığı ile tanıtımı yapılacak ürünlerin İslamiyet'e göre 'helal' olması zorunlu tutuluyor. 

Domuz eti ve alkol yok 
Türkiye, 'Helal Ürün Fuarı'nda, İGEME'nin açacağı bir standla katılacak. Kuala Lumpur'daki fuarda, gıdada helal ürünler kapsamında değerlendirilen et ve et ürünleri, alkolsüz içecekler, şekerli mamüller, beyaz et, süt ürünleri, su ürünleri, sağlıklı ürünler, eczacılık ürünleri ve tıbbi bitkiler ile İslami açıdan helal kabul edilen diğer gıda ürünleri sergilenecek. Sanayi ürünleri arasından da tekstil ve konfeksiyon ürünleri, temizlik ve vücut bakım ürünleri, deri ürünleri, gıda işleme ve ambalajlama makineleri, mutfak eşyaları, parfümeri ve kozmetik ürünleri ile pazar için potansiyel olabilecek diğer ürünler görücüye çıkacak. 
Ancak, 'haram' kabul edilen domuz etinden üretilmiş veya içinde domuz eti katkısı olan gıdalar her türlü alkollü içecek ile İslamiyet'in öngördüğü giyim tarzına uymayan kıyafetlerin sergisi veya tanıtımı yapılamayacak. Konfeksiyon alanında İslami yaşam tarzına uygun, tesettür giysilerin tanıtımı yapılabilecek. 




</TEXT>
</DOC>
