<DOC>
<DOCNO> 268676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/civaoglu.html </URL>
<DATE> 2004/09/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İmajın intiharı 
</HEADLINE>
<TEXT>


"Savaşa katılmadıkları sürece kadınlar, çocuklar, rahipler, hahamlar ve geri hizmettekilerin muaf tutulmaları" sünnet'tir. Yani Hz. Muhammed Peygamber'in yaptığı ve müslümanların da yapmasını istedikleri arasındadır. Otesya'da silahlı çetelerin okul basarak, çocukları ve geri hizmet sayılan sivil görevlileri - ölüm tehdidiyle - rehin tutmalarının İslamda yeri olamaz. 
İnsanlığın yüz kızartısıdır bu eylem. 
İslami otoriteler tarafından bu gerçeğin, Çeçen eylemcilere mesaj haline getirilmesi insani görevdir. 
Sarığın, cübbenin içindeki de insan yüreği taşıyor. 
Bu günahsız çocukların, insanların derhal serbest bırakılmaları için dünya kamuoyu ayağa kalkmalıdır. 

Çeçen mozaiği 
Eylemi yapan silahlı grup, bütün Çeçen ulusunu temsil etmiyor. 
Köktenci azınlığın uzantısı... 
Rusya'ya karşı direnen gerçek egemen güç, halkın oylarıyla seçilmiş Cumhurbaşkanı Aslan Maşadov'dur. 
Maşadov, milliyetçi eksende politika yapmakta, dünya kamuoyuna mesaj vermek üzere bilinçli eylemler koymaktadır. 
Örneğin, Çeçenistan'a, Rusya tarafından kukla yönetici olarak atanan diğer üçü gibi son olarak Ahmet Hacı Kadirov'un da öldürülmesi, Çeçenistan'da Rusya ile işbirlikçi polislerin geçen Haziran'da öldürülmeleri - terörün hiçbir türü onaylanamaz ama - dünya kamuoyuna Çeçenlerden "özgürlük" mesajını yansıtıyordu. 
Böyle ince ayarlı bir politikayla AB'den bazı sonuçlar alınmaya başlanmıştı. 
AB, "Avrupa Komşuluk Politikası kapsamına Çeçenistan da dahil, Kuzey ve Güney Kafkasya'yı aldığını" açıklamış bulunuyor. 
Açıklamanın anlamı, Çeçenistan'daki insan hakları ihlallerinin, Rusya işgalinin, baskısının AB radar ekranında gözleneceği ve böylece artık dünya bilinç haritasına işleneceğidir. 
Bu kolay alınan bir mesafe değildi. 
Rusya, Avrupa ülkelerine enerji teminiyle Çeçenistan'da olanlara gözlerin kapanmasını uzun süre sağlayabilmişti. 
AB radar ekranına girmek, Avrupa'da göz bağlarının açılmakta olduğuna işaretti. 

İki kara delik 
Bu süreçte "iki olasılık, radar ekranını yeniden karartabilir" kaygıları yaşanmaktaydı. 
1- 11 Eylül'e çağrışım yapacak, sivillere kıyım eylemleri. 
2- El Kaide kökenli köktenci "Vahabi" parmak izlerini taşıyan eylemler... Yani, milliyetçilik, insan hakları ve özgürlük ekseninden, küresel İslami terör yörüngesine kaydırılmış Çeçen imajı. 
....... 
Son haftalarda bu iki kaygı da gerçekleşti. 
Kendini "Çeçen İslam emiri" ilan eden, Afganistan'da savaşmış El - Kaide bağlantılı Arap komutanları da yanına getirten "Vahabi" çizgisindeki Şamil Başayev'in denetimindeki örgütler, dünya kamuoyunda "çok itici" karşılanan eylemler koymaktalar. 
Örneğin, canlı bomba iki Çeçen kadının, aynı dakikalarda iki Rus uçağını düşürdükleri "Kara Dullar" eylemi. 
Zor eylem... Uçaklardan biri, Başkan Putin'in yazlık evinin bulunduğu Soçi'ye gidiyordu. 11 Eylül'de İkiz Kuleler'in ve Pentagon'un vurulması gibi Soçi'deki Rusya Başkanlık evine de uçakla intihar dalışı olasılığına karşı, çok özel önlemler alınmıştı. Bunları aşabilmek imkansız görünüyordu. Ama aşıldı ve Soçi'ye giden uçak havada patlatıldı. Eylem, dikkatleri Başayev'e çekti... Ancak, masum sivillerin öldürülmesi, büyük tepki de yarattı. 
Şimdi de, Osetya'da okul basmak gene dünya kamuoyunda çok çirkin izler bırakmakta. 
Gerçi, Putin'in ve yönetimde ona bağlı elit istihbaratçı kökenli "silovikler"in "terör eylemlerinde kesinlikle pazarlık yapılmayacak" diye aldıkları bir karar vardı... Ve bu kararlılık ancak "çocuklar rehin alınarak kırılabilir ve hapisteki Çeçen eylemcilerin serbest bırakılmaları sağlanabilir diye düşünülmüş olmak... Ama günahsız çocukların yaşamlarıyla oynamak asla onaylanamaz." 
Şimdi bu eylemle asıl kırılan, hatta tuzla buz olan şey, belki de özünde haklı olan Çeçen davası, Çeçen imajı... 



</TEXT>
</DOC>
