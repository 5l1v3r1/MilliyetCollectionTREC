<DOC>
<DOCNO> 284625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun33.html </URL>
<DATE> 2004/10/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Arafat, Paris'te testlerden geçiyor... 
</HEADLINE>
<TEXT>

     Hastalığı nedeniyle Fransa'ya götürülen Filistin lideri Yaser Arafat'a, kan kanseri olup olmadığının saptanabilmesi için bazı testler yapıldığı belirtildi. 
     Arafat'ın yardımcısı Nebil Ebu Rudeyna, testlerin ilk sonuçlarının bu gece alınabileceğini açıklayarak, ''Neyle karşı karşıya olduğumuzu, 24 ya da 48 saat içinde öğrenebileceğiz'' dedi. 
     Bu arada AP ajansı, adı açıklanmayan Filistinli bir yetkilinin Arafat'ın kan kanseri olmasının büyük bir olasılık olduğunu söylediğini aktardı. Habere göre, bu yetkili, Fransız uzman doktorların durumu araştırdıklarını ve doğruysa kanserin türünü bulmaya, dolayısıyla en iyi tedaviyi saptamaya çalıştıklarını söyledi. 
     Yetkili, ayrıca Arafat'ın Fransa'da 4 ya da 5 hafta kalabileceğini kaydetti. 
     Bir başka Filistinli yetkiliyse, Arafat'ın bilgisayarlı tomografisinin çekildiğini ve bir şey bulunamadığını söyledi. Bu yetkili, Arafat'a testler yapılmadığını, Filistin liderinin zamanının büyük bölümünü uyuyarak geçirdiğini ifade etti. 
     Paris'te hastanede bulunan Arafat'ı bugün Filistin'in Fransa Büyükelçisi Leyla Şahid, Arafat'ın yeğeni ve Filistin'in BM Daimi Temsilcisi Nasır El Kidva ziyaret eti. 
     Hastanenin dışındaysa, Arafat'a destek vermek için yaklaşık 20 kişilik bir grup toplandı. 
     
</TEXT>
</DOC>
