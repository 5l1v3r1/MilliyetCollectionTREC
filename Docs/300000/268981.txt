<DOC>
<DOCNO> 268981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun11.html </URL>
<DATE> 2004/09/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İnternette İslambuli Tugayları adına açıklama Eylemi Çeçenler düzenledi 
</HEADLINE>
<TEXT>

     ''İslambuli Tugayları'' isimli bir örgüt adına internette yayımlanan açıklamada, Kuzey Osetya'daki rehin alma eylemini Çeçenlerin düzenlediği, ancak çoğu çocuk, çok sayıda kişinin ölümüyle sonuçlanan operasyondan Rus hükümetinin sorumlu olduğu ileri sürüldü. 
     Henüz doğrulanmayan açıklamada, eylemin ''dinlerini ve onurlarını savunan Çeçenler'' tarafından yapıldığı belirtildi. 
     ''İslambuli Tugayları''nın olayla herhangi bir ilişkisinin bulunmadığı belirtilen açıklamada, ''Operasyonun sorumluluğu ve sonuçlarından tamamıyla kirli Rus hükümeti sorumludur'' denildi. 
     Rus İTAR-Tass ajansı, kimliğini açıklamadığı güvenlik kaynaklarına dayanarak, eylemi El Kaide'nin finanse ettiğini, Çeçen lideri Şamil Basayev'in de planladığını belirtmişti. 
     Çeçenlere destek verdiğini ifade eden ''İslambuli Tugayları'' adlı dinci örgüt, 24 Ağustos'ta Rusya'da 2 yolcu uçağının düşürülmesi ve 31 Ağustos'ta Moskova'daki bombalı saldırıyı üstlenmişti. Uçaklarda 90, bombalı saldırıda 10 kişi ölmüştü. 
     
</TEXT>
</DOC>
