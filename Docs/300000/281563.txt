<DOC>
<DOCNO> 281563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy20.html </URL>
<DATE> 2004/10/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP'li milletvekili Aydın "Sarıgül'e haksızlık yapılıyor" 
</HEADLINE>
<TEXT>

     CHP İstanbul Milletvekili Hasan Aydın, Genel Başkan Deniz Baykal'ın Şişli Belediye Başkanı Mustafa Sarıgül'e yönelik haksız değerlendirmelerde bulunduğunu söyledi. 
     CHP'den geçtiğimiz aylarda ihraç edilen ancak yargı kararı ile yeniden CHP'ye katılan İstanbul Milletvekili Hasan Aydın'ın, TBMM grup toplantısının basına kapalı bölümünde yaptığı konuşma tartışmalara neden oldu. 
     Grup toplantısında gündemdışı söz alan Aydın'ın, İçişleri Bakanlığı yetkililerinden aldığı bilgiye göre 2000 yılından bu yana 3-4 bin belediye başkanı hakkında bakanlık müfettişleri tarafından soruşturma açıldığını belirterek, ''Ağır cezada yargılanan belediye başkanları varken, Genel Başkan hangi ölçülere dayanarak Şişli Belediye Başkanı hakkında o tür değerlendirmelerde bulunuyor. Bu bir genel başkana yakışıyor mu '' diye konuştuğu öğrenildi. 
     Aydın'ın, partiden ihraç edilmeleri ile ilgili olarak da ''Burası anonim şirket mi insanları pervasızca kapı önüne koyuyorsunuz. Bizi yeniden partiden atacaklarmış o nedenle komisyonlarda görev vermemişler. Nerede bu partide hukuk, nerede adalet, nerede partinin yetkili kurulu Parti Meclisi, siz imparator musunuz Burası Atatürk'ün kurduğu CHP'dir, kimse bunu unutmaya kalkmasın'' değerlendirmesinde bulunduğu kaydedildi. 
     Aydın'ın konuşmasına, Trabzon Milletvekili Şevket Arz, Edirne Milletvekili Rasim Çakır ve Isparta Milletvekili Mevlüt Coşkuner ile çok sayıda milletvekilinin tepki gösterdiği, buna karşın muhalif milletvekillerinin de Aydın'ı alkışlayarak desteklediği belirtildi. 
     
</TEXT>
</DOC>
