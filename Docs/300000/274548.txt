<DOC>
<DOCNO> 274548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko17.html </URL>
<DATE> 2004/09/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
YTL ile birlikte borsada bir lot, bir adet hisse senedine eşit olacak... 
</HEADLINE>
<TEXT>

     Türkiye'de 1 Ocak 2005 tarihinde geçilecek Yeni Türk Lirası YTL ile birlikte, İstanbul Menkul Kıymetler Borsası İMKB sisteminde bir lot, bir adet hisse senedine eşit hale gelecek. 
     Merkez Bankası tarafından hazırlanan ''Soru ve Cevaplarla Yeni Türk Lirası'' kitabına göre, YTL'ye geçiş ile birlikte, hisse senetlerinin itibari değerleri ne olursa olsun, yatırımcıların herhangi bir hak kaybına uğraması söz konusu olmayacak. 
     Yeni yıldan itibaren borsada ''1 YTL 1 adet 1 lot'' uygulamasına geçilecek. Diğer bir deyişle, bugünkü sistemde bin adet olarak kabul edilen hisse senetleri, yeni sistemde 1 adet olacak. 
     YTL'li yeni yapıda, Borsa dahilinde tüm hisse senetleri piyasası pazar ve piyasalarında, küsurat işlemlerinin yapılmasına son verilecek. Küsurat işlemleri, Borsa dışı lot altı işlemleri kapsamında yürütülecek. 
     Bin adetin altındaki hisse senetlerinin parasal tutarı çok düşük olmakla birlikte, Borsa dışı lot altı piyasada işlem yapmayı tercih etmeyecek yatırımcıların, 2004 yılı sonu itibarıyla hesaplarında mümkün olduğunca bin adetin altında hisse senedi bulundurmamaları yerinde olacak. 
     
     2005 YILININ İLK SEANSINDA ENDEKS 
     2005 yılının ilk seansında endeks, herhangi bir farklılık olmaksızın 2004 yılının son seansında kapandığı değerden açılacak. 
     Hisse senetlerinin fiyatlarının çeşitli oranlarda ağırlıklandırılması suretiyle hesaplanan İMKB endeksleri, hisse senetlerinin birim fiyatlarının değişmesi ile birlikte değişmesi gerekecek. 
     Ancak endekslerin takip kolaylığının sağlanabilmesi ve uzun yıllara dayalı değerlendirmeler yapılabilmesi için, serinin mümkün olduğunca değişmeden gitmesi gerekiyor. 
     Bu çerçevede, YTL'ye geçişle birlikte birim fiyatlar değişince endeks hesaplama formülünde gerekli değişiklikler yapılarak, endeks değerinde şu andaki basamak sayısının korunması sağlanacak. 
     Bundan dolayı, 2005 yılının ilk seansında endeks, herhangi bir farklılık olmaksızın 2004 yılının son seansında kapandığı değerden açılacak. Böylece yatırımcılar, Borsayı alışkın oldukları şekilde izlemeye devam edecekler. 
     
</TEXT>
</DOC>
