<DOC>
<DOCNO> 262215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas15.html </URL>
<DATE> 2004/08/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Cinsellikte Almanlar açık ara birinci... 
</HEADLINE>
<TEXT>

     Cinsellik söz konusu olduğunda en açık fikirli milletin Almanlar olduğu ortaya çıktı. ABD'li reklam ve pazarlama ajansı Euro RSGC Worlwide adına Marian Salzman ve ekibi, dünya çapında anket uyguladı. Ankete yaklaşık 3 bin Alman, 2 bin ABD'li, 2 bin Britanyalı, 2 bin Çinli ve 2 bin Fransız katıldı. 
     'Hiç tek gecelik ilişki yaşadınız mı' sorusuna Almanların yüzde 57'si, Fransızların yüzde 54'ü, Britanyalıların yüzde 45'i, ABD'lilerin yüzde 44'ü ve Çinlilerin yüzde 26'sı 'Evet' dedi. 
     'Kendinden en az 10 yaş büyük biriyle cinsel ilişkiye giren'ler arasında da Almanların çoğunlukta olduğu dikkat çekti. Almanların yüzde 26'sı kendinden en az 10 yaş büyük biriyle en az bir kere ilişkiye girmiş olduklarını belirtti. Aynı şekilde her dört Almandan biri kendinden en az 10 yaş küçük biriyle cinsel ilişki yaşamış. 
     Seks karşılığı para ödemek konusunda da Almanlar en önde gidiyor. Almanların yüzde 11'i, Çinlilerin yüzde 10'u, Fransız ve Amerikalıların yüzde 7'si ile Britanyalıların yüzde 5'i hayatlarında en az bir kere para karşılığında cinsellik yaşamış. 
     Sonuçları değerlendiren Salzman, "Sekste en açık görüşlü millet Almanlar" dedi. 
     Almanya'nın cinsellik alanında kadın-erkek eşitliğinin en çok gelişmiş olduğu ülke olduğuna dikkat çeken Salzman, son 10 yılda bu ülkede büyük gelişmeler kaydedildiğini söyledi. Salzman, cinsellik konusunda son derece rahat davranan bir jenerasyon yetiştiğini de belirtti. 

     
</TEXT>
</DOC>
