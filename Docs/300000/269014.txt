<DOC>
<DOCNO> 269014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy06.html </URL>
<DATE> 2004/09/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Verheugen, yarın Türkiye'ye geliyor... 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen, 5-9 Eylül arasında Türkiye'de temaslarda bulunacak. 
     Verheugen'in Ankara, Diyarbakır, İzmir ve İstanbul'u kapsayacak ziyareti, AB Komisyonu'nun 6 Ekim'de açıklayacağı İlerleme Raporu öncesinde Türkiye'deki reform sürecine ilişkin son gelişmelerin ele alınması ve karşılıklı görüş alışverişinde bulunulması açısından büyük önem taşıyor. 
     Ziyaretin, AB'nin Türkiye ile müzakerelere başlayıp başlamama kararında büyük etkisi olacak İlerleme Raporu'ndan önce Verheugen'in Türkiye'deki son temasları olması açısından da önemi bulunuyor. 
     Verheugen, önceki gün Alman Die Welt gazetesine verdiği demeçte, Türkiye ile müzakerelere başlama konusunda, Türkiye'de kilise, insan hakları örgütleri ve sivil toplum kuruluşları temsilcileriyle yapacağı görüşmelerden sonra son kararını vereceğini bildirmişti. 
     Raporun ''adil ve tarafsız'' olacağını, tüm sorunların açıkça belirtileceğini, komisyonun gerçeklere bağlı kalarak, Türkiye'nin tüm kriterleri yerine getirip getirmediğini değerlendireceğini kaydeden Verheugen, hafta içinde yaptığı bir açıklamada da raporun ''birkaç küçük sürpriz içerebileceğini'' söylemişti. 
     Dışişleri Bakanlığı'ndan dün yapılan açıklamada, ''hükümetin dış politikadaki temel hedeflerinden birinin, Aralık 2004 tarihinde yapılacak olan AB zirvesinde Türkiye ile üyelik müzakerelerine başlanması yönündeki kararın alınması olduğu, bu husustaki iradenin, Verheugen'in ziyareti sırasında tekrar vurgulanacağı'' belirtilmişti. 
     Türkiye'ye yarın akşam geç saatlerde gelmesi ve Ankara'daki temaslarına Pazartesi günü başlaması öngörülen Verheugen'in, sabah AB ülkelerinin Ankara büyükelçileriyle çalışma kahvaltısında bir araya gelmesi bekleniyor. 
     Verheugen'in kahvaltının ardından Dışişleri Bakanı ve Başbakan Yardımcısı Abdullah Gül ile görüşmesi, ardından ortak basın toplantısı düzenlenmesi öngörülüyor. 
     Başbakan Recep Tayyip Erdoğan tarafından kabul edilmesi beklenen Verheugen'in, daha sonra AB Komisyonu'nun Türkiye temsilcisi Hans Jörg Kretschmer'in evsahipliğinde sivil toplum kuruluşlarıyla öğle yemeği yemesi planlanıyor. 
     Verheugen'in öğleden sonra Diyarbakır'a geçerek, vali, belediye başkanı ve kentteki sivil toplum kuruluşlarının temsilcileriyle görüşmelerde bulunması bekleniyor. 
     Günter Verheugen'in 7 Eylül Salı günü bazı sivil toplum kuruluşlarını ziyaret etmesi ve fotoğraf sergisi, çocuk korosu konseri, Avrupa filmleri gösteren bir sinemanın açılışı gibi bazı kültürel faaliyetlere katılması öngörülüyor. 
     Diyarbakır'daki temaslarının ardından İzmir'e geçecek olan Verheugen'in, burada da vali ve belediye başkanı ile bir araya gelmesi ve sivil toplum kuruluşlarıyla temaslarda bulunması planlanıyor. 
     İşadamları tarafından onuruna verilecek öğle yemeğine katılması ve basın toplantısı düzenlemesi beklenen Verheugen'in, daha sonra İstanbul'a geçmesi ve Perşembe günü öğle saatlerinde Türkiye'den ayrılması öngörülüyor. 
     
</TEXT>
</DOC>
