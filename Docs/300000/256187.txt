<DOC>
<DOCNO> 256187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonyas05.html </URL>
<DATE> 2004/07/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
1 milyon liraya akrostiş şiir... 
</HEADLINE>
<TEXT>

     Konya'da Mustafa Remzi Samancı, kaldırım üzerine kurduğu tezgahında, isteyenlerin ismine 1 milyon lira karşılığında akrostiş şiirler yazıyor. 
     Konya'da Şair Kul Remzi olarak bilinen 67 yaşındaki Samancı, AA muhabirine yaptığı açıklamada, 15 yaşından bu yana şiir yazdığını söyledi. 
     Gençliğinde, PTT'nin her servisinde görev yaptığını belirten Samancı, 1980'li yıllarda emekli olduktan sonra şiirlerine daha çok zaman ayırdığını belirtti. 
     Samancı, aruz, divan, hece vezni ve serbest formlarda şiir yazabildiğini dile getirerek, ''Şiir benim hayatım. 15 yaşımdan bu yana yazdığım yaklaşık 5 bin şiirim var'' dedi. 
     Son günlerde akrostiş şiirler üzerinde çalışmaya başladığını ifade eden Samancı, Alaaddin Caddesi'nde kaldırım üzerine kurduğu tezgahında isteyenlerin 1 milyon lira karşılığında ismine akrostiş şiirler yazdığını söyledi. 
     İsminin harflerini bir şiirin mısralarında görmek isteyen kişilerin yanı sıra sevgilisine, eşinin ismine şiir yazdıran kişilerin de olduğunu kaydeden Samancı, akrostiş yazmaktan keyif aldığını aktardı. 
     Samancı, Kul Remzi mahlası ile 5 binin üzerinde şiiri olduğunu, ancak maddi durumu iyi olmadığı için bu şiirlerini kitap haline getiremediğini belirterek, ''Şiir yazmayı seviyorum ve iddialı olduğum eserlerim var. Konya'dan neden bir Fuzuli ya da Nedim gibi bir şair çıkmasın. İlgililerden bana destek olmalarını bekliyorum'' diye konuştu. 
     Kaldırım üzerinde meraklı bakışlar altında yazdığı şiirlerle özelikle gençlerden büyük ilgi gören Samancı, tek hayalinin şiirlerini kitap haline getirmek olduğunu sözlerine ekledi. 
     
</TEXT>
</DOC>
