<DOC>
<DOCNO> 259829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun01.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza mahalli 'sabıkalı' 
</HEADLINE>
<TEXT>


İSTANBUL Milliyet 

İstanbul Büyükşehir Belediyesi'nin bir şirketi olan İDO'ya İstanbul Deniz Otobüsleri A.Ş. bağlı gemiler, faciaya yol açabilecek ilk ciddi kazayı 1998'de atlattı. İstanbul - Bandırma seferini yapan Adnan Menderes Feribotu, 26 Temmuz 1998'de, dünkü kazayla aynı yerde, Bandırma Körfezi açıklarında Fener Adaları'nda kayalıklara çarptı. Feribot 400 yolcusuyla batma tehlikesi atlattı. Yetkililer, feribot kaptanının bölgeyi iyi tanımaması nedeniyle geminin alttan kayalıklara çarptığını belirtti. 

2002'de büyük kaza 
İDO ikinci ciddi kazayı, 2002'nin son ayında atlattı. 4 Aralık 2002 tarihinde Yenikapı - Bandırma seferini yapan "Turgut Özal" feribotu, Yenikapı Limanı'ndan çıktıktan 6 dakika sonra, altı aydır açıkta beklemekte olan Kamboçya bandıralı "İrina" adlı gemiye çarptı. Yüzlerce yolcu ve aracı taşıyan feribotta büyük bir panik yaşandı. Çarpma nedeniyle feribottaki araçlarda hasar meydana geldi. Feribot Yenikapı'ya geri dönerek yolcuları boşalttı. Yine faciaya yol açabilecek bir deniz kazası da ucuz atlatılmıştı. 
Yalova-Kartal seferini yapan "Ulubatlı Hasan" deniz otobüsü ise, 7 Nisan 2004'te Bostancı açıklarında kayalara çarptı. Yalova'dan 21.00'de hareket eden ve Bostancı'nın yaklaşık bir kilometre açığında kayalıklara çarpan deniz otobüsündeki 50-60 yolcu, balıkçı tekneleriyle sahile taşındı. 

Kurtarma sistemleri 
İDO yetkilileri, gemilerde bir kaza durumunda en kötü olasılığa göre kurtarma sistemlerinin kurulu olduğunu söyledi. Yetkili, kazaya uğrayan geminin motorlarının otomatik olarak durduğunu, deniz otobüslerinde yolcu kapasitesinin bir buçuk katı can yeleği bulunduğunu söyledi. 


</TEXT>
</DOC>
