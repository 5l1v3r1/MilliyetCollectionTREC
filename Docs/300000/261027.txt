<DOC>
<DOCNO> 261027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/yas01.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremlerin sırrı yeraltı sularında mı 
</HEADLINE>
<TEXT>


Bilim adamları, yeraltı sularında bulunan bakır ve çinko gibi metallerin depremlerden haftalar önce büyük oranda artış gösterdiğini belirledi 

DIŞ HABERLER SERVİSİ 

İsveçli yerbilimcilerin yaptığı bir araştırma, yeraltı sularındaki çinko ve bakır gibi metallerin oranının ölçülmesiyle depremleri önceden tahmin etmenin mümkün olabileceğini gösterdi. 
Stockholm Üniversitesi yerbilimcileri, İzlanda'nın kuzeyindeki araştırmaları sırasında, bölgede meydana gelen 5.8 büyüklüğündeki depremden haftalar önce, 1500 metre derinlikteki yeraltı sularında bulunan çinko, bakır gibi metallerin oranında büyük artış olduğunu belirledi. 
Araştırmalar, depremden önce bu tür sulardaki manganez, bakır ve çinko düzeylerinin yüzde 1000 arttığını ortaya çıkardı. 
Bulgularını, 'Geology' dergisinde anlatan bilim adamları, depremden sonra sudaki metal değerlerinin normal düzeyine düştüğünü gözlemlediklerini de belirtti. Yerbilimci Prof. Alasdair Skelton, kesin sonuca ulaşmadan önce başka depremlerden önce ve sonra da benzer ölçümler yapmaları gerektiğini de söyledi. 

'Isınmadan kaynaklanıyor' 
Deprem bölgesine yakın bölgelerdeki kayalık katmanların depremden önce ısındığı ve yeraltı sularına metal bıraktığı tahmin ediliyor. İzlanda'daki bölgenin yeraltı kaya yapısının, Hawai ve Japonya'daki deprem bölgelerinin kaya yapısına benzediği, bu nedenle bu bölgelerde yeraltı sularının incelenmesi gerektiği ifade ediliyor. 


</TEXT>
</DOC>
