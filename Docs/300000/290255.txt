<DOC>
<DOCNO> 290255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur43.html </URL>
<DATE> 2004/11/19/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Deprem Konseyi yeni başkanını belirledi... 
</HEADLINE>
<TEXT>

     Deprem zararlarının azaltılmasına yardımcı olmak üzere kurulan Ulusal Deprem Konseyi yaklaşık bir yıl aradan sonra yeniden toplandı. İTÜ Jeofizik Bölümü'nden Prof. Dr. Haluk Eyidoğan konsey başkanlığına getirildi. 
     Konseyin sekreteryasını yürüten TÜBİTAK'taki toplantı yaklaşık altı buçuk saat sürdü. Toplantının bir bölümüne kurul üyesi olmamasına karşın TÜBİTAK Başkanvekili Prof. Dr. Nüket Yetiş de katıldı. 
     Toplantıda eski başkan Prof. Dr. Tuğrul Tankut, başkanlık için Prof. Dr. Eyidoğan'ı aday gösterdi. Yapılan seçimde Prof. Dr. Eyidoğan oybirliğiyle konsey başkanlığına getirildi. Toplantıda ayrıca üç komisyon oluşturuldu. 
     Komisyonlardan birisi Başbakanlık genelgesiyle kurulan konseyin daha sağlam bir yasal zemine oturtulması için çalışacak. Diğer bir komisyon, konseyin kendi içinde daha aktif çalışabilmesi için yapılması gerekenleri araştırırken, ''Deprem Araştırmaları Alt Grubu'' da Türkiye'de deprem araştırmalarının durumuyla ilgili çalışma yapacak. 
     Komisyonların hazırladıkları rapor, konseyin 6 Ocak 2005 tarihindeki toplantısında ele alınacak. Toplantıda Ulusal Deprem Konseyi'nin daha aktif çalışması da karara bağlandı. 
     Ulusal Deprem Konseyi son toplantısını 29 Aralık 2003 tarihinde yapmıştı. 
     
</TEXT>
</DOC>
