<DOC>
<DOCNO> 284408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo26.html </URL>
<DATE> 2004/10/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Samsunspor, Denizli'ye umutlu gitti... 
</HEADLINE>
<TEXT>

     Samsunspor, yarın oynayacağı Denizlispor maçının hazırlıklarını tamamlayarak İstanbul'a gitti. 
     Nuri Asan Tesisleri'nde yaptığı çalışmalarla hafta başından bu yana Denizlispor maçına hazırlanan Karadeniz ekibi, bu sabah yaptığı ter idmanının ardından havayoluyla İstanbul'a gitti. Kafile akşam saatlerinde de Denizli'ye geçecek. 
     Denizlispor maçı kadrosuna sakat olan Ayari ile gribe yakalanan Ergin ve kart cezalısı Adnan dahil edilmedi. 
     Teknik sorumlu Ertuğrul Sağlam, Denizlispor'un güçlü bir takım olduğunu, ancak galibiyet amaçladıklarını söyledi. 
     Son haftalarda yakaladıkları çıkışı sürdürerek Denizlispor maçından da galibiyetle döneceklerine inandığını belirten Sağlam, ''Takım olarak bu maçın önemini biliyoruz. Peş peşe aldığımız galibiyetlere bir yenisi ekleyerek uzun zamandır yakalanamayan bir başarıya imza atmak istiyoruz'' diye konuştu. 
     Samsunspor'un yarınki maçta Denizlispor karşısında Kerem, Tamer, Şenol, Kenan, Ali Akdeniz, Kirita, Musa, Kais, Celil, Cenk ve Serkan onbiri ile mücadele etmesi bekleniyor. 
     Öte yandan Samsunsporlu oyunculara geçen hafta Gençlerbirliği karşısında alınan galibiyet nedeniyle 3'er milyar lira prim dağıtıldığı öğrenildi. 
     
</TEXT>
</DOC>
