<DOC>
<DOCNO> 287291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/gun04.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Söylentiler hızla fiyatları düşürdü 
</HEADLINE>
<TEXT>


KAYSERİ DHA 

Hormon tartışmaları, tavuk tüketiminin azalmasına ve fiyatların gerilemesine neden oldu. Geçen ekim ayında talebin artması ile birlikte kilosu 3 milyon 900 bin liraya kadar yükselen piliç eti fiyatları, hormon tartışmalarının etkisiyle son 5 günde gerileyerek, 2 milyon 950 bin liraya kadar düştü. 
Banvit, marketlerde kilosu 3 milyon 900 bin lira olan poşette pilicin kilosunu 3 milyon 600 bin, Keskinoğlu 3 milyon 300 bin, Şeker Piliç ise 2 milyon 950 bin liraya kadar düşürdü. Tavuk pirzolanın kilosu 5 milyon 900 binden 4 milyon 350 bin liraya, göğüs flatonun kilosu ise, 6 milyondan 4 milyon 950 bin liraya indi. But, kanat, incik, köfte, döner, ciğer gibi diğer işlenmiş yan ürünlerin fiyatları da yüzde 10 - 15 oranında ucuzladı. 

Zarar şimdiden 4 trilyon lira oldu 

Tavuk eti satışlarının yarıya yakın düştüğü konuşuluyor. Tavuk çiftlikleri şu günlerde zarar üretiyor. Çünkü tavuk çiftlikleri, otomotiv ya da tekstil endüstrisi gibi satışlar düşünce üretimi hemen kısamazlar. Onların aylar öncesinden yapılmış civciv bağlantıları, büyümekte olan piliçleri vardır. Satamadığınız otomobili ya da kumaşı depoda bekletebilirsiniz. Ama civcivi ve pilici depoda bekletemezsiniz. Günü gelince satamazsanız, çöpe atarsınız. Tavuk üreticileri, şimdiden 4 trilyon olarak açıkladıkları zararın daha da artacağından korkuyorlar. Üretici zarar ediyor da tüketici k r mı ediyor Hayır Tüketici de zararda. Yağlı kıymanın kilosu 10 hatta 12, kuşbaşı etin kilosu 12 - 15 milyon lira. Tavuk etinin fiyatı ise 3 milyon lira düzeyinde. Kırmızı et alamayan tüketici vatandaş, beyaz et alarak protein açığını kapatıyordu. 

Köy tavuğuna rağbet arttı 

BOLU DHA 
Tavuk etinde hormon ve antibiyotik olduğu iddiaları, Bolu'daki pazarlarda satılan köy tavuklarına ilgiyi artırdı. İhsaniye Mahallesi'nde kurulan pazarda kümes hayvanı satan vatandaşlar, son gelişmelerin kendilerine yaradığını, satışlardan memnun olduklarını söyledi. Mudurnu'nun Kacık köyünden gelen Mehmet Akkaya, "Daha önce pazara getirdiğim tavuk ve horozlardan ancak 2 - 3'ünü satabiliyordum. Satışlarım arttı. Tavukların tanesini 5, horozları ise 6 - 7 milyon liradan satıyorum" dedi. 


</TEXT>
</DOC>
