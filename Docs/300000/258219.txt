<DOC>
<DOCNO> 258219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun38.html </URL>
<DATE> 2004/07/26/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Kaçırılan Mısırlı Diplomat serbest bırakıldı 
</HEADLINE>
<TEXT>

     Irak'ta ''Allah'ın Aslan Taburları'' isimli bir örgütün kaçırdığı Mısırlı diplomat Muhammed Mahmud Kutub'un serbest bırakıldığı bildirildi. 
     El Cezire televizyonunun bir örgüt üyesine dayanarak verdiği haberde, Mısırlı diplomat Kutub'un, ''iyi halinden ötürü'' serbest bırakılmasına karar verildiği belirtildi. 
     Televizyonda gösterilen video görüntülerinde, Kutub'un kendisini kaçıranlardan biriyle kucaklaştığı görüldü. 
     Bu arada, Mısırlı diplomat Kutub, örgütün kendisini serbest bıraktığını doğruladı. 
     Kutub, AFP'ye yaptığı açıklamada, ''özgür olduğunu, şu anda Mısır'ın Bağdat'taki temsilciliğinde bulunduğunu ve özgür bırakılması için girişimde bulunanlara teşekkür ettiğini'' kaydetti. 
     Mısırlı diplomatı Bağdat'ta bir camiden çıkarken kaçıran ve rehin alan örgüt, Mısır'ın Irak hükümetine yardım etmek üzere Irak'a güvenlik uzmanları gönderme planlarından vazgeçmesini talep etmişti. 
     Nisan ayından beri çok sayıda yabancıyı kaçıran Iraklı direnişçiler, ABD yönetimiyle işbirliğine son verilmesi ve tüm yabancı askerlerin ülkeden çekilmesini istiyor. 
     
</TEXT>
</DOC>
