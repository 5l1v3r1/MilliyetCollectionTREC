<DOC>
<DOCNO> 252164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko28.html </URL>
<DATE> 2004/07/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
TİM Başkanı İhracatçı elindeki barutun dibini kullanıyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ihracattaki artışın sürdüğünü, ancak ihracatçının elindeki barutun dibini kullandığını söyledi. 
     Denizli Organize Sanayi Bölgesi'nde basın toplantısı düzenleyen, , Haziran ayı ihracat rakamlarını açıklayan, ekonomi ve ihracattaki gelişmeleri değerlendiren Satıcı, bankacılık sektöründeki yeni düzenlemelerin, reel sektöre olumsuz yansımaları olacağını belirtti. 
     Satıcı, gündemin gerisinde kalan, ancak reel sektör için önem taşıyan bankacılık sektöründe ticari kredilerde bir rahatlama beklediklerini, fakat üreticilerin makus talihinin değişmediğini ifade ederek, sözlerini şöyle sürdürdü 
     ''Bugün faizler düşmüş olmasına rağmen bir KOBİ, ticari kredi almaya kalktığı zaman şartlar ve mevzuat gereği günlerce bekliyor. Teminat üzerine teminat veriyor. Halbuki otomobil kredisi almak istese bir saat bile beklemiyor. Sadece bu örnek bile ülkedeki sinerjinin, üretim, katma değer, istihdam tarafında mı, yoksa tüketim ve borçlanma tarafında mı olduğuna dair net bir fikir verebilmektedir.'' 
     
     HÜKÜMETE ÖNERİ 
     TİM Başkanı Satıcı, ihracatın tüm sorunlara rağmen artmaya devam ediyor olmasının Türk Ekonomisi'nin en parlak göstergesi niteliğinde bulunduğunu vurgulayarak, şöyle dedi 
     ''Kamusal kaynakların rasyonel kullanımı çerçevesinde, hükümetimize ve ilgili ekonomik çevrelere çok net bir önerimiz vardır 60 milyar dolarlık bir ihracatı yıl sonu itibarıyla yakalayacak gibi gözüken Türkiye ihracatı, Türk ekonomisine yaptığı ve önümüzdeki yıllarda yapacağı devasa katkıya uygun bir kaynak aktarma politikasıyla desteklenmelidir. Talep ettiğimiz kesinlikle bir maddi teşvik değildir. Türk ihracatının içinden geçtiği değişim sürecine ülke yönetimi tarafından daha fazla destek verilmesini talep etmekteyiz.'' 
     
     ''AB ÜYELİĞİNDE SON DÜZLÜKTEYİZ'' 
     Satıcı, Türkiye'nin AB üyeliğine ilişkin son düzlüğe geldiğini, bütün çabaların bu yolda harcandığını, 17 Haziran'da bunu Türk ve Avrupa kamuoyuna net bir şekilde duyurduklarını anlatarak, şunları söyledi 
     ''Şunun iyi bilinmesi gerekir ki Türkiye'nin AB üyeliği, çağdaş uygarlık vizyonumuzun önemli bir aşaması olduğu kadar AB için de 21. yüzyılın küresel güç oyununa gerçek bir taraf olabilmesi açısından vazgeçilmezdir. Ülkemiz kültür mozaiği ile doğasıyla tarımı, sanayisi ve yüksek teknolojiyi kullanan hizmet sektörüyle laik ve demokratik yapısıyla AB'nin en verimli ve dünya barışına en çok katkı sağlayan ülkesi olacaktır.'' İhracat kesimindeki sıkıntıları da dile getiren Satıcı, ''Bizim kısa vadeli gerginliklerle sığ tartışmalarla oyalanmayacak kadar önemli sorunlarımız var. Türkiye ekonomisinin kırılganlığı devam ediyor. Ekonomi henüz normale dönmüş değil. Borcu 200 milyar doları aşmış bir ülkenin normale dönmesi mümkün değildir. Türkiye rekabet gücünü kaybediyor. Türkiye ihracatçısı elindeki barutun dibini kullanıyor'' diye konuştu. 
     Soruları da yanıtlayan TİM Başkanı, doğalgaz, fuel oil ve asgari ücretteki artışın herkesi etkilediğini, bunun nasır tutmuş bir konu olduğunu, altından kalkmanın kayıtdışı ekonomiden kurtulmakla mümkün olacağını söyledi. 
     Denizli Tekstil ve Konfeksiyon İhracatçıları Birliği Başkanı Sacit Güntaş da ihracattaki olumsuz gelişmelere, 5084 sayılı Teşvik Yasası'nın da eklendiğini savunarak, ''Bir tarafta istihdam yaratırken, diğer taraftan istihdamı köreltiyoruz. DPT, hükümeti doğru yönlendirmelidir. Oturduğu yerden rakamlarla oynamak, sorunu çözmüyor'' değerlendirmesinde bulundu. 
     Denizli-İstanbul arasındaki uçak seferleri konusuna da değinen Güntaş, Türk Hava Yolları'nın seferleri aksatmadan sürdürmesini istedi. 
     Bu arada basın toplantısı sonrası TİM adına Yönetim Kurulu Üyesi Mehmet Büyükekşi, Denizli Tekstil ve Konfeksiyon İhracatçıları Birliği Başkanı Güntaş'a bir plaket verdi. Güntaş da TİM Başkanı Oğuz Satıcı'ya, Denizli Cam'da hazırlanan plaketi sundu. 
     Öte yandan TİM Başkanı Satıcı ve meclis üyeleri, Denizli Valisi Gazi Şimşek ile Belediye Başkanı Nihat Zeybekçi'yi ziyaret etti. 
     
</TEXT>
</DOC>
