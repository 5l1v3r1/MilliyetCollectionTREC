<DOC>
<DOCNO> 256515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko22.html </URL>
<DATE> 2004/07/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
"Telsim'de bir yükselme dönemine girildi..." 
</HEADLINE>
<TEXT>

     Telsim Yönetim Kurulu Başkanı Mehmet Taşaltın, bu yılın Mart ayından itibaren Telsim'de bir yükselme dönemine girildiğini bildirdi. 
     Taşaltın, Telsim bayilerinin katıldığı CepShop toplantısında yaptığı konuşmada, şirketle ilgili merak edilecek çok konu kalmadığını belirterek, Telsim'e el konulmasının zaman zaman farklı yorumlandığını söyledi. 
     Telsim Yönetim Kurulu'nun el değiştirmesinin şirketten kaynaklanmadığını vurgulayan Taşaltın, ''İmar Bankası'ndan kaynaklanıyordu. Amaç, Telsim'in satışa hazırlanmasını sağlamaktı. Telsim satılacak, satıştan elde edilecek gelirle devletin alacaklarının tahsil edilmesi sağlanacaktı'' diye konuştu. 
     Taşaltın, Telsim'in dünyanın 18. büyük GSM şirketi olduğuna işaret ederek, Türkiye'de önemli bir istihdam kaynağı olan şirketin, 600'e yakın ana bayi ve 10 bine yakın alt bayisiyle geniş bir satış ağına sahip olduğunu, 100'e yakın çözüm ortağı ile de 5 bin aileye doğrudan ve 30 bin aileye dolaylı geçim kaynağı sağladığını anlattı. 
     Telsim'in bir işletme şirketi olduğunu vurgulayan Taşaltın, şunları kaydetti 
     ''Böyle bir şirket, faaliyetlerine devam ettiği sürece değerlidir. Bu tip operatör şirketler, bir ölçüde yarış atı gibidir. Yarış atı, yarışabildiği sürece, yarış pistindeyken değerlidir. Bizim yaptığımız bu yarış atını yarış pistinde yarışır konumda devam ettirmek. Telsim de bu yarışta iyiye, daha iyiye, en iyiye gitmeli ki değerini koruyabilsin, hatta bu değeri artırabilsin. Yarış pistinden ayrılmış bir atın satışından bahsedilemez.'' 
     
     ''TEKRAR YARIŞA BAŞLADI'' 
     Telsim'in, satıştan sonra çok daha iyi olacağını vurgulayan Taşaltın, 1999 yılından bu yana Telsim'in GSM dünyasındaki gelişimine bakıldığında, zaman zaman çok iyi yerler edindiğinin, zaman zaman da duraklama dönemleri yaşadığının görüldüğünü ifade etti. 
     Mehmet Taşaltın, şirketin, 2004 yılı Mart ayından itibaren tekrar yarışa başladığını belirterek, ''Pazarda layık olduğu yeri almaya başladı. Telsim'in çoktan 10 milyon aboneyi aşmış olması gerekirdi. Bu yılın Mart ayından itibaren Telsim'de bir yükselme dönemine tekrar girildi'' diye konuştu. 
     Önemli bölümü geçmiş yıllara ait olmak üzere kamuya 280 trilyon lira, kamu dışına da 10 trilyon liraya yakın borç ödendiğini bildiren Taşaltın, satışına kadar Telsim'in, yarış pistindeki konumunu devam ettirmek zorunda olduğunu vurguladı. 
     Taşaltın, şöyle devam etti 
     ''Yarış pistinde koşan, yarışan bir Telsim büyüyen bir Telsim'dir. Büyüyen bir Telsim, iyi bir değere satılır. Telsim'in iyi bir değere satılmasından devlet, alacaklılar ve aboneler karlı çıkar. 
     Satış için şu anda danışman firma, bir değer tespit çalışması yapıyor. Değer tespit çalışmalarının tamamlanmasının ardından 2. etaba geçilecek. 2. etapta hazırlanan çalışma raporu taliplilere gönderilecek. O belli bir zaman alır ve ondan sonra satış olur. Satış işlemleri TMSF tarafından yürütülmektedir. Telsim Yönetim Kurulu olarak, kendimizi tamamıyla Telsim'in yarış pistinde kalması ve yarışır olmasına kilitledik.'' Taşaltın, Telsim'i satın almak isteyen çok firma bulunmasının, kendilerini memnun ettiğini ifade ederek, ''Bu, Telsim'in ne kadar değerli ve cazip olduğunun göstergesi. Telsim satış süreci içerisinde koşmaya devam edecek'' dedi. 
     Toplantıya katılan bayilerden her ay bir önceki aydan yüzde 5 daha fazla satış yapmalarını isteyen Taşaltın, ''Bu olursa Telsim'i yarış pistinde koşturmaya, cazibesini artırmaya devam ederiz'' dedi. 
     Telsim Pazarlama Direktörü Özcan Ermiş de, Ekim 2000'den sonraki en yüksek abone sayısına ulaşıldığını, iptallerin yüzde 40 düşüş gösterdiğini söyledi. 
     Ermiş, bu yılın sonuna kadar 7 milyon aktif aboneye ulaşmak istediklerini ifade ederek, ''10 milyon aboneye koşuyoruz'' dedi. 
     Pazardaki en etkili ürünleri çıkarmaya devam edeceklerini belirten Ermiş, Cep Aile adını taşıyan Cep A'nın Ağustos 2004'de, diğer ürünleri olan Cep B'nin Eylül 2004'de ve Cep C'nin de Kasım 2004'de piyasaya sunulacağını bildirdi. 
     Ermiş, logo, melodi, chat, canlı sohbet, oyun servisleri ve sanatçı hatlarının onlarca çözüm ortakları ile pek yakında piyasaya sunulacağını söyledi. 
     
</TEXT>
</DOC>
