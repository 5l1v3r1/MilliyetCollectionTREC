<DOC>
<DOCNO> 299420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun17.html </URL>
<DATE> 2004/12/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak İçişleri Bakanı El Cezire televizyonu bize düşman .. 
</HEADLINE>
<TEXT>

     Irak İçişleri Bakanı Felah Ennakıp, Amerikalılar tarafından Irak polis kuvvetlerinin oluşturulduğu tarihten bu yana, ülkede bin polisin çatışmalarda öldürüldüğünü söyledi. 
     Eşşark El Avsat gazetesine göre, Ennakıp, ''Şu ana kadar direnişçilerle çatışmalarda bin polis kaybettik, bununla birlikte Felluce'ye yönelik askeri operasyonun bitmesinden sonra terörist faaliyetler yüzde 50 oranında azaldı'' dedi. 
     ABD tarafından yönetilen koalisyon kuvvetleriyle birlikte çalıştığı için Iraklı direnişçilerce hainlikle suçlanan polis memurları direnişçilerin ayrıcalıklı hedefi konumunda bulunuyor. 
     Açıklamasında, uydudan yayın yapan El Cezire televizyonunu eleştiren Bakan Ennakıp, bu kanalı ''terör çetelerinin reklamını yapmakla'' suçladı ve ''Bu kanal Irak'a düşman. Terörist grupların görüntülerini ve faaliyetlerini yayınlayan tek kanal El Cezire. Bana ulaşan bilgilere göre, bu gruplara mali destek de sağlıyor'' ifadesini kullandı. 
     El Cezire televizyonu, Irak Savunma Bakanı Hazım Şaalan'ın eleştiri oklarına da hedef olmuştu. 
     AFP-HND-ÇA 12 03 21 12 04 
     
</TEXT>
</DOC>
