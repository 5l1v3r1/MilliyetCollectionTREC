<DOC>
<DOCNO> 263414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy07.html </URL>
<DATE> 2004/08/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan, partisinin 3. kuruluş yıldönümü kutlamalarına katıldı 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Belediye başkanlarından rica ediyorum İstanbul'da fırsatı kaçırmayalım, süratle İstanbul'u yeşile kavuşturmanın gayreti içinde olalım'' dedi. 
     Erdoğan, partisinin İstanbul İl Başkanlığı'nın, AK Parti'nin 3. kuruluş yıldönümü kutlamaları kapsamında Esenler Tekstilkent civarına 3 bin fidan dikilmesi etkinliğine katıldı. 
     Başbakan Erdoğan, burada yaptığı konuşmada, partisinin 14 Ağustos 2001 yılında kurulduğunu ve aradan 3 yıl geçtiğini hatırlatarak, kutlamaları Ankara'da yapmayı düşündüklerini, ancak son zamanlarda arka arkaya gelen tren kazaları nedeniyle Başkent'teki kutlama törenlerini iptal ettiklerini, kutlamaları da ağaç dikme, sempozyum ve farklı etkinliklerle Türkiye'nin değişik yerlerinde gerçekleştirdiklerini söyledi. 
     Türkiye'ye ve Türk milletine hizmet yolunda el ele, omuz omuza ''Her şey Türkiye için'' anlayışıyla hizmete devam ettiklerini anlatan Erdoğan, bundan sonrasına ilişkin atılması gereken tüm adımları atmaya da devam ettiklerini bildirdi. 
     İstanbul İl Teşkilatı'nın TEMA Vakfı ile birlikte düzenlediği bugünkü ağaç dikme töreni için kendilerine teşekkür eden Erdoğan, ''Devlet-millet, devlet-sivil toplum kaynaşmasıyla Türkiye'de yapacağımız daha çok şey var, atacağımız daha çok adım var'' dedi. 
     İstanbul Büyükşehir Belediye Başkanlığı döneminde 3 şeye önem verdiğini dile getiren Erdoğan, bunların kentin yeşillendirilmesi, havanın ve denizin mavi olması olduğunu kaydetti. 
     Erdoğan, İstanbul'un şu anda bu 3 güzelliği de yaşayabilen bir kent olduğunu belirtti. 
     Türkiye'nin her tarafında bu güzelliklerin yaşanması gerektiğini anlatan Erdoğan, belediye başkanlığı görevi süresince İstanbul'a 1 milyon ağaç dikilmesini hedeflediklerini, bu amaçla da otoyol ve E-5 Karayolu kenarlarına 30 çeşit ağaç diktiklerini söyledi. 
     Kendisinden önce konuşan Prof. Dr. Orhan Kural'ın ''Kartal'daki çimento fabrikasının yıkılarak çevre katliamının önlenmesini'' dile getirdiğini belirten Erdoğan, 500 bin metrekarelik bu alanı ''milli park'' haline getirerek kenti kirlilikten kurtaracaklarını bildirdi. 
     Başbakan Erdoğan, kendilerinin çocukluklarını yeşil alanlar içinde ve toprakla uğraşarak yaşadıklarını, bugün ise Türkiye'de çocukların çocukluklarını yaşayamadığını anlatarak, bunun sağlanması için de yöneticilere büyük görev düştüğünü vurguladı. 
     Erdoğan, ''Belediye başkanlarından rica ediyorum İstanbul'da fırsatı kaçırmayalım, süratle İstanbul'u yeşile kavuşturmanın gayreti içinde olalım. Tertemiz bir İstanbul'u İstanbullulara teslim etmeliyiz. AK Parti bunu başarmalıdır'' dedi. 
     
     KAÇAK YAPI SORUNU... 
     Atina'da dün akşam Olimpiyat Oyunları'nın açılışına katıldığını hatırlatan Erdoğan, Atina'da çok güzel bir hazırlık yapıldığını söyledi. 
     Türkiye'nin bunun daha iyisini yapabileceğini vurgulayan Başbakan Recep Tayyip Erdoğan, sözlerini şöyle sürdürdü 
     ''Yeter ki el ele verelim. Fakat ne zaman bu kaçak yapı yapma anlayışından vazgeçeceğiz Bir vatandaşımız, geçenlerde 4 katlı evinin üzerine bir kat daha yapma izni vermemiz için ricada bulundu. 'Neden ' diye sordum. 'İhtiyacım var' dedi. Muhakkak sonradan doğma bir çocuğu daha var. 'Onu nasıl evlendireceğim' diye düşünüyordur. Onu da o kata yerleştirecek. Bu anlayış, bu mantıkla İstanbul'u güzelleştiremeyiz. Onun için ben belediye başkanlarına söylüyorum kaçak yapıları acımaksızın yıkmalısınız. Yarın, Allah göstermesin, herhangi bir depremde veya farklı bir olayda acınacak hale geliriz yöneticiler olarak ve vatandaşlar olarak... Ondan sonra ağlamanın hiçbir anlamı yok. 'Aman ses çıkarma, aman şunu yapma'... Rüşvet, yolsuzluk, bunlar da var zaten. Bunun sonunda da işte buraya geliniyor. Asla bağışlayamayız, asla buna göz yumamayız. 
     Ben bir Başbakan olarak, yürütmenin başındaki kişi olarak, yasamada ne yaparız, her an bunun gayreti içindeyiz. Yargı da üzerine düşeni yapmalıdır, yapacaktır. Kuvvetler ayrılığı ilkesine tabi olan Türkiye'de 3 ayrı erk üzerine düşeni yapmazsa, Türkiye gerekli sıçramayı yapamaz. Bunu başarmaya mecburuz.'' ''Yeni büyükşehir belediyeler kanunu çıkardıklarını, ancak anamuhalefet partisinin bunu hazmedemeyerek Anayasa Mahkemesi'ne götürme kararı aldığını'' kaydeden Erdoğan, ''Böyle hazımsızlık olmaz. Türkiye'nin zaman kaybına ihtiyacı yok'' diye konuştu. 
     Recep Tayyip Erdoğan, yasayla dengesizliklerin giderildiğini, belde belediyelerinin tek başına planlar yapmasının önlendiğini, böylece beldelerdeki çarpık yapılaşmanın da engellenmek istendiğini söyledi. 
     
     ''ÜLKEYİ KALKINDIRMAK GİBİ BİR DERTLERİ YOK'' 
     Yasayla emlak vergilerini ilçe belediyelerinin almasını da sağladıklarını, böylece ilçe belediyelerinin güçlendirildiğini anlatan Erdoğan, ''Yazıktır, ülke kaybediyor. Ben belediyeden geldim. Çektiğim çileleri ben biliyorum. Bunlar damdan düşmediği için bunu bilmiyorlar. Ülkeyi kalkındırmak gibi bir dertleri de yok zaten'' dedi. 
     Erdoğan, belediyeler arasında hiçbir ayrım yapmadıklarına da dikkat çekerek, Türkiye'deki tüm belediyelerden yaz mevsiminde 3 ay süreyle borç kesintisi yapılmadığını ve böylece belediyelere yaz aylarını iyi değerlendirerek yatırım yapma şansı sağlandığını bildirdi. 
     AK Parti Genel Başkanı ve Başbakan Erdoğan, bugün sembolik olarak 3 yaşında 100 fidan dikeceklerini ifade ederek, ay sonuna kadar da bunun 3 bine tamamlanacağını sözlerine ekledi. 
     Erdoğan, daha sonra törene katılan yetkililerle birlikte fidan dikti, ardından da daha önce yol kenarına dikilen fidanlar hakkında bilgi aldı. 
     
</TEXT>
</DOC>
