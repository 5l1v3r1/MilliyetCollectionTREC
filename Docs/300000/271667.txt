<DOC>
<DOCNO> 271667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko16.html </URL>
<DATE> 2004/09/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Her 100 otomobilin 45'i Renault... 
</HEADLINE>
<TEXT>

     Türkiye'nin bu yılın ilk sekiz aydaki otomobil üretiminin yüzde 45'ini Oyak Renault yaptı. Oyak Renault, fabrika satışlarında yüzde 43, ihracatta yüzde 45 pay aldı. 
     İthal otomobil satışlarında ise Opel birinci oldu. 
     Otomotiv Sanayii Derneği OSD ve Otomotiv Distribütörleri Derneği'nden ODD edinilen verilere göre, ocak-ağustos dönemindeki otomobil üretimi 292 bin 436 olarak gerçekleşti. Üretim, geçen yılın eş dönemindeki 166 bin 435'lik düzeyine göre yüzde 75.7 oranında arttı. 
     
     OYAK RENAULT İLK SIRADA 
     Üretilen her iki otomobilden biri Oyak Renault markası taşıyor. İlk sekiz aydaki otomobil üretiminin yüzde 45 oranındaki 131 bin 318'ini Oyak Renault yaptı. 
     Oyak Renault'u 81 bin 630 otomobille Toyota, 51 bin 342 otomobille Tofaş izledi. Toyota toplamda yüzde 28, Tofaş yüzde 18 pay aldı. 
     Sekiz ayda Hyundai Assan 18 bin 717, Honda Türkiye 9 bin 429 otomobil üretti. 
     
     DİĞER ARAÇLAR 
     Kamyonet üretiminde Ford Otosan lider konumda bulunuyor. İlk sekiz ayda 187 bin 982 adet olan kamyonet üretiminin yüzde 58 oranındaki 109 bin 920'sini Ford Otosan gerçekleştirdi. Tofaş 49 bin 951 adet kamyon üretimiyle ikinci, Hyundai Assan 13 bin 335 adetle üçüncü oldu. 
     Mercedes Benz Türk büyük kamyon, Temsa ise küçük kamyon üretiminde ilk sırada yer aldı. Büyük kamyon üretiminin yüzde 38 oranındaki 6 bin 429'unu Mercedes Benz Türk, küçük kamyon üretiminin yüzde 44 oranındaki 1989'unu Temsa yaptı. 
     Minibüs üretiminde yüzde 71'le Ford Otosan, midibüs üretiminde yüzde 38'le Karsan, otobüs üretiminde yüzde 46'yla Mercedes Benz Türk, traktör üretiminde ise yüzde 
     56'yla Türk Traktör lider oldu. 
     
     OTOMOBİLDE İÇ VE DIŞ SATIŞLAR 
     Oyak Renault, otomobil satışlarında da ilk sırada yer alıyor. İlk sekiz ayda 89 bin 303 adet olarak gerçekleşen fabrika satışlarının yüzde 43 oranındaki 38 bin 508'ini Oyak Renault yaptı. Oyak Renault'u 24 bin 157 otomobille Tofaş, 11 bin 132 otomobille Hyundai Assan, 9 bin 631'le Toyota, 5 
     bin 875'le Honda Türkiye izledi. 
     İlk sekiz aydaki otomobil ihracatı ise 196 bin 404 adet olarak gerçekleşti. Bunun yüzde 45 oranındaki 87 bin 529'unu Oyak Renault markalılar oluşturdu. Toyota 73 bin 756, Tofaş 26 bin 199, Hyundai Assan 4 bin 994, Honda Türkiye 3 bin 926 
     otomobil ihraç etti. 
     
     İTHAL OTONUN LİDERİ OPEL 
     İthal otomobil satışlarında ise Opel ilk sırada bulunuyor. İlk sekiz aydaki ithal otomobil satışları 214 bin 915 adet oldu. Bunun 36 bin 727'yle en büyük bölümünü Opel 
     markalı otomobiller oluşturdu. Opel toplamda yüzde 15'lik pay aldı. Ford 32 bin 126 otomobille ikinci, Volkswagen 25 bin 130 otomobille üçüncü oldu. Daha sonra, 19 bin 897'yle Peugeot, 16 bin 782'yle Renault, 12 bin 340'la Hyundai, 9 bin 36'yla Toyota, 6 bin 905'le Honda, 6 bin 97'yle Chevrolet geldi. Öte yandan, ilk sekiz ayda lüks otomobil grubunda yer alan 66 Jaguar, 6 Ferrari, 81 Porsche satıldı. 

ANKA 
     
</TEXT>
</DOC>
