<DOC>
<DOCNO> 252191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy03.html </URL>
<DATE> 2004/07/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
YÖK Bursların tek elden verilmesi Anayasa ve yasa hükümlerine aykırı 
</HEADLINE>
<TEXT>

     Yükseköğretim Kurulu YÖK , Milli Eğitim Bakanlığı'nın MEB , kamu kuruluşlarınca dağıtılan yurtdışı eğitim ve araştırma burslarının tek elden verilmesine yönelik kanun taslağı çalışmasının, ''Anayasa ile Yükseköğretim Kanunu'na aykırı'' olduğunu bildirdi. 
     Alınan bilgiye göre, MEB hazırladığı ''kamu kurumlarınca dağıtılan yurtdışı eğitim ve araştırma burslarının tek elden verilmesine'' ilişkin kanun taslağı hakkında YÖK'ün de görüşünü istedi. 
     YÖK üyelerinden oluşan komisyon, taslağı inceledi ve inceleme sonucunda varılan görüş, YÖK kararı olarak MEB'e bildirildi. 
     Kararda, Anayasa'nın 130. maddesinde ''yükseköğretim kurumlarında öğretim elemanlarının yetiştirilmesi, üniversitelerarası ihtiyaçlara göre öğretim elemanlarının görevlendirilmesi ile YÖK'e ve üniversitelere devletin sağladığı mali kaynakların kullanılmasının kanunla düzenleneceği'' hükmü ile 131. maddesinde ''yükseköğretim kurumlarının öğretimini planlamak, düzenlemek, yönetmek, denetlemek, yükseköğretim kurumlarındaki eğitim-öğretim ve bilimsel araştırma faaliyetlerini yönlendirmek, bu kurumların kanunda belirtilen amaç ve ilkeler doğrultusunda kurulmasını, geliştirilmesini ve üniversitelere tahsis edilen kaynakların etkili bir biçimde kullanılmasını sağlamak, öğretim elemanlarının yetiştirilmesi için planlama yapmak maksadıyla YÖK'ün kurulacağı'' ifadelerinin yer aldığını kaydedildi. 
     Yükseköğretim Kanunu'nun 7. maddesinde YÖK'ün görevlerinin sayıldığını da belirtilen kararda, ayrıca söz konusu kanunun 33, 35 ve 39. maddelerinde de yetiştirilmeleri amacıyla yurtdışına gönderilecek öğretim elemanlarına ilişkin düzenlemeler bulunduğuna işaret edildi. 
     Kararda ''Yurtdışında Öğrenim Görecekler Hakkında Kanun Tasarısı'nın bütünüyle Anayasa'nın 130 ve 131. maddelerine aykırı hükümler içerdiğine ve ayrıca Anayasa'nın bu hükümleri uyarıca çıkarılan 2547 sayılı yasa hükümleri ile de çeliştiğine, dolayısıyla hukuka aykırı olduğuna karar verildi'' denildi. 
     
     MEB'İN TASLAĞI 
     MEB, kamu kuruluşlarınca dağıtılan yurtdışı eğitim ve araştırma burslarının tek elden verilmesini öngören kanun taslağı hazırlayarak, ilgili kurumlardan görüş istemişti. 
     Taslakta, ''ülkenin ihtiyaç duyduğu alanlarda yurtdışında yetiştirilecek insan gücü ile ilgili planlamaları yapmak üzere, İnsangücü Planlama Kurulu oluşturulacağı'' ve kurul kararı olmadan hiçbir kamu kurumunun yurtdışına öğrenci gönderemeyeceği belirtiliyor. 
     Taslağa göre, adaylar, kurulun tespit ettiği burs kontenjanları çerçevesinde, MEB tarafından belirlenen usul ve esaslar doğrultusunda, Türkiye çapında düzenlenecek bir sınavla seçilecek. Kamu personeli olarak yurtdışına gönderilecekler ise tespit edilen koşulları taşıyan adayların araştırma programları ve doktora konuları üzerinde, gerekli görülen bilimsel kurum ve kurullarla işbirliği yapılarak, yine Milli Eğitim Bakanlığı'nca belirlenecek. 
     
</TEXT>
</DOC>
