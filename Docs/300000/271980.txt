<DOC>
<DOCNO> 271980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun50.html </URL>
<DATE> 2004/09/15/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Rusya'da kamuya açık yerlerde bira içilmesi yasaklanıyor 
</HEADLINE>
<TEXT>

     Rus Parlamentosu'nun alt kanadı Duma'nın, kamuya açık yerlerde bira içilmesini yasaklamaya hazırlandığı bildirildi. 
     Vedomosti gazetesinin haberinde, parlamentonun alt komisyonlarından geçen tasarıyla özellikle 18 yaşından küçükleri alkolden uzak tutmak amaçlanırken, sokaklarda, stadyumlarda, parklarda, kamu taşıma araçlarında ve diğer kamu alanlarında bira içilmesi yasaklanacak. 
     Rusya Bira Üreticileri Birliği Başkanı Vaçeslav Mamontov, böyle bir kısıtlamanın yüzde 7-8 oranında büyümeyi hedefleyen Rus bira sektörüne yönelik ''son baskılar'' olduğunu söyledi. 
     Bu yıl yürürlüğe giren 07 00-22 00 saatleri arasında bira reklamı yasağının, reklam sayısını 3'te 1 oranında azalttığını belirten gazete, bira reklamlarında insan ve havyan kullanılmasını yasaklayan yasanın da gelecek yıldan itibaren yürürlüğe gireceğine dikkat çekti. 
     Bira üreticileri, sektöre getirilen yasakların bira şirketlerinin spor kulüplerine sponsorluğunu da tehlikeye atacağını belirterek, Rus bira piyasasının en büyük isimlerinden Baltika'nın Şampiyonlar Ligi'ndeki sponsorluğuna işaret ediyor. 
     Rusya'daki bira piyasasının önemli isimlerinden ve Rus milli takımının sponsoru olan Efes Grubu'nun Rusya Genel Müdür Yardımcısı Tuğrul Ağırbaş, bir süre önce A.A muhabirine yaptığı açıklamada, bira reklamlarına yönelik getirilen yasağın, piyasaya yeni giren ve markalaşmaya çalışan firmalar için olumsuz etkisi olacağını söylemişti. 
     Efes İçecek Grubu'nda yurtdışı bira faaliyetlerini yürüten Efes Breweries International'ın Rusya'daki iştiraki olan Moskova Efes Biracılık tarafından üretilip pazarlanan Stary Melnik, 600 farklı markanın yer aldığı Rus bira pazarının da beşinci büyük markası olma özelliğini taşıyor. 
     Global bira pazarında en büyükler arasında yer alan, bu yıl ABD, Çin ve Almanya'nın ardından dördüncü sıraya yükselmesi beklenen Rusya'da, dünyanın en büyük 5 bira üreticisi faaliyet gösteriyor. 
     
</TEXT>
</DOC>
