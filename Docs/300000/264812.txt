<DOC>
<DOCNO> 264812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur35.html </URL>
<DATE> 2004/08/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Çankırı Belediye Başkanı işçilerle birlikte asfalt döküyor... 
</HEADLINE>
<TEXT>

     Çankırı Belediye Başkanı İrfan Dinç, yaz günlerini, işçilerle parke döşeyip, asfalt dökerek geçiriyor. 
     Belediye Başkanı Dinç, yaptığı açıklamada, son olarak şehir merkezindeki Uğur Koç Caddesi'nde yapılan kaldırıma parke döşeme işinde çalıştığını belirterek, ''Statünüz ne olursa olsun, yaptığınız işten sağladığınız toplumsal faydayı düşündüğünüzde, yaşadığınız mutluluğun tarifi imkansız'' dedi. 
     Prensip olarak masa başında oturmayı sevmediğini, gün içinde tüm çalışma alanlarını ziyaret ederek, çalışmalara katıldığını ifade eden Dinç, ''Zamanında inşaatlarda çok çalıştım. Endüstri Meslek Lisesi Elektrik Bölümü'nden mezun oldum. Kumu, çimentoyu, elektriği iyi bilirim'' diye konuştu. 
     Yaz aylarının belediye hizmetlerinin ve yatırımlarının icra edildiği dönem olduğunu vurgulayan Başkan Dinç, şunları söyledi 
     ''Çankırı'da kış aylarının uzun geçmesi nedeniyle belediyenin az zamanda çok iş yapması gerekiyor. Biz sıcak havaları en iyi şekilde değerlendirmek zorundayız. Ne kadar çok kaldırım, ne kadar çok yol yaparsak, o kadar iyi olur. Çünkü kış aylarında yatırım hizmetlerini gerçekleştiremeyiz. Gerçek, kalıcı hizmetler için çalışıyoruz.'' Çankırı Belediyesi'nin her yönüyle sorunlar yumağı olduğunu kaydeden Dinç, sözlerini şöyle sürdürdü 
     ''Böyle bir ortamda öncelikle sistemi oturtmaya çalışıyoruz. Bu konuda epey mesafe aldık. Sistemsizliği sistem olmaktan çıkarmalıyız. Devlet ciddiyetiyle bağdaşır modern yönetim anlayışını, belediyemizin her birimine oturtmaya başladık.'' 
     
</TEXT>
</DOC>
