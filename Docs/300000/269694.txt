<DOC>
<DOCNO> 269694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun21.html </URL>
<DATE> 2004/09/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fransız felsefeci Glucksmann Ateş altında olan bütün Kuzey Kafkasya 
</HEADLINE>
<TEXT>

     Çeçen davasının savunucularından Fransız felsefeci Andre Glucksmann, sadece Çeçenistan'ın değil bütün kuzey Kafkasya'nın ateş altında olduğunu söyledi. 
     France Internationale radyosuna demeç veren Glucksmann, Kuzey Osetya'da bulunan Beslan kentindeki okulda düzenlenen rehin alma eyleminden sonra değerlendirmelerde bulunarak, '' Rusya Devlet Başkanı Vladimir Putin'in siyaseti başarısızlıkla sonuçlandı. Bu tür saldırıları benimsemeyen ılımlı ayrılıkçılarla müzakere etmek gerek. Kanser Rusya'nın güneyini sarıyor'' ifadesini kullandı. 
     Fransız felsefeci, Beslan'daki eylemi Çeçenlerin yaptığının söylendiğini, ancak eldeki bilgilere bakıldığında bunun doğru olmadığını belirterek, ''Aralarında Çeçenler bulunabilir, ama İnguşlar, Osetyalılar, hatta muhtemelen Rus ve Ukraynalılar bile var, belki Araplar bile var. Putin'in yarattığı düzensizlik ortamında yerleşen, büyük olasılıkla dinci ve çok uluslu küçük bir grup var'' dedi. 
     Glucksmann, ''Çocuklara ateş edebilen, bir nükleer santrale bir uçak da gönderir. Rusya sınırlarındaki bulutlar dağılmayacak'' uyarısında bulundu. 
     Putin'i terör konusunda Batı ülkelerinin siyasetini izlemeye zorlamak gerektiğini ifade eden felsefeci, ''Bir rehin alma olayı ya da bir terör tehlikesi varsa önce rehinelerin kurtarılmasına, teröristlerin tecrit edilmesine ve rehineleri öldürmelerine engel olunmaya çalışılır'' dedi. 
     Fransız felsefeci, Çeçenistan'daki savaşın ''muhtemelen'' 40 bin kadar çocuğun ölümüne yol açtığını da ileri sürdü. 
     
</TEXT>
</DOC>
