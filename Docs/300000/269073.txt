<DOC>
<DOCNO> 269073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas02.html </URL>
<DATE> 2004/09/04/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
"King Kong" dehşet saçmak için gün sayıyor .. 
</HEADLINE>
<TEXT>

     Dev goril ''King Kong'', yeniden sinema perdesinde dehşet saçmak için gün sayıyor. ''Yüzüklerin Efendisi'' filminin Oscarlı yönetmeni Peter Jackson, çocukluk hayali olan filmin çekimlerine bu ay içinde başlayacağını duyurdu. 
     Internetteki ''entertainmenttonight'' sitesinin haberine göre, 1933 yılında çevrilen klasik korku filminin Jackson'ın imzasını taşıyacak yeni versiyonu için bütün hazırlıklar tamamlandı. 
     71 yaşındaki King Kong'u yeniden diriltmeye hazırlanan yönetmen Jackson, hayatı boyunca bu film için beklediğini söyledi. 
     Üç Oscarlı yönetmen, daha çocukken bu filme ilgi duyduğunu dile getirerek, o zamanlar küçük bir kamerayla mukavva kutulardan yaptığı ''gökdelen'' ile ''King Kong'' filmini çektiğini anlattı. 
     Şimdi o dönemdeki ''King Kong'' filminden ''daha başarılı'' bir yapım için hazırlandığını dile getiren yönetmen, ''gerçek bir film seti'' ve oyuncularla bu ay içinde hayalini gerçekleştireceğini ifade etti. 
     
     ''KING KONG'' GELİYOR... 
     Peter Jackson'ın kamera arkasına geçeceği yeni ''King Kong'' filminde Naomi Watts, Jack Black ve ''Piyanist'' filminin ünlü oyuncusu Adrien Brody rol alacak. 
     ''Yüzüklerin Efendisi-The Lord of the Rings'' serisinin en ilgi çekici karakterlerinden yaratık Gollum'a yaptığı hareketlerin bilgisayara aktarılmasıyla can veren aktör Andy Serkis, filmde aynı yöntemle King Kong'u diriltecek. 
     Universal Pictures şirketinin çekeceği film, 2005'in Aralık ayında gösterime girecek. 
     1950'li yıllardan bu yana defalarca beyazperdeye aktarılan ''King Kong'', son olarak 1976'da izleyiciyle buluşmuştu. Yönetmenliğini John Guillermin'in üstlendiği filmde Jeff Bridges, Charles Grodin, Jessica Lange, John Randolph, Rene Auberjonois ve Julius Harris başlıca rolleri üstlenmişti. 
     
</TEXT>
</DOC>
