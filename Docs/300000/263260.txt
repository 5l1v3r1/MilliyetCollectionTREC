<DOC>
<DOCNO> 263260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonyas07.html </URL>
<DATE> 2004/08/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ünlü harfler çok seksi 
</HEADLINE>
<TEXT>

     Kişiyi çekici yapan sadece dış görünüş ve karizma değil. ABD'de yapılan araştırmaya göre isimler karşı cinsin beğenisini etkiliyor. İçindeki sesli harfler isme 'cazibe' katıyor Çekicilik ve isimler arasında doğrudan bir bağlantı var... Bu tezi ileri süren, Massachusetts Institute of Technology'de görevli araştırmacı Amy Perfors. Perfors, internette 24 kişinin fotoğraflarını ve isimlerini yayımlayarak, ziyaretçilerden fotoğraflardaki kişilerin çekiciliklerini değerlendirmelerini istedi. 
     Bir süre sonra fotoğraftaki isimleri değiştirdi ve yeniden ziyaretçilerden kişileri çekiciliklerine göre sınıflandırmalarını istedi İsimler değişince, çekicilik değerlendirmeleri de değişti. 
     Araştırma sonuçlarını değerlendiren Perfors'a göre, 'e' veya 'i' gibi ince sesli harflerin bulunduğu kısa isimler erkekleri daha çekici kılıyor. Kadınlar için tam tersi geçerli. 'A', 'o', 'u' gibi kalın sesliler kadınların çekiciliklerini artırıyor. 
     
     Tamamen evrimsel... 
     Perfors, isimlerin bilinçaltında değerlendirildiğini söylüyor Kadınlar eş seçerken, fazla erkeksi bir eş değil de, kendilerine ve çocuklarına bakacak birini arıyor. Kalın sesli harfler isme erkeksilik verirken, ağız ucuyla söylenen ince sesliler isme bir yumuşaklık, kadınsılık katıyor ve bu nedenle kadınların adlarında ince sesli harfler bulunan erkekleri tercih ediyor. Erkeklerse kalın sesli harflerin bulunduğu kadın isimlerini seksi buluyor. 
     Ayrıca ismin genel olarak kulağa erkeksi mi yoksa kadınsı mi geldiği de belirleyici oluyor. Erkeksi veya kadınsı bir imaj çizen isimler sahiplerinin çekicilik faktörünü artırırken, ne kadınsı ne de erkeksi olmayan 'nötr' isimler genel olarak çekici bulunmuyor. 
     İsim değerlendirmesinin kültürlere göre farklılık gösterdiğinin, sadece isme bakarak cinsel çekiciliği belirlemenin mümkün olmadığının altını çizen Perfors, "Her şeye rağmen adı kötü, kendi güzel kişiler, adı güzel kendi çirkin kişilere göre şanslı görünüyor" diyor. 
     
</TEXT>
</DOC>
