<DOC>
<DOCNO> 281425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/axspo03.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş düştüğü yeri yakar 
</HEADLINE>
<TEXT>


Galatasaray'da attığı gollerle yıldızını parlatan Necati Ateş büyük bir dram yaşıyor. Milli futbolcu, amansız hastalığa yakalanan kayınvalidesine destek vermek için her maç sonrası soluğu hemen İzmir'de alıyor 

HALİL ÖZER 


İple çekiyor 
KAYSERİSPOR maçında fileleri iki kez havalandırıp, gol sayısını 8'e çıkararak, Trabzonsporlu Fatih Tekke'yi yakalayan Necati Ateş'in içi kan ağlıyor. Hem Milli Takım'da, hem de Galatasaray'da çizdiği başarılı performans ile dikkati çeken ve taraftarın gönlünde taht kuran Necati'nin kayınvalidesi amansız bir hastalığın pençesine yakalandı. Yıldız golcü, her maçtan sonra soluğu İzmir'de kayınvalidesinin yanında alıyor. 

Büyük özveri 
NECATİ'NİN eşi de, annesinin hastalığı nedeniyle İzmir'de kalıyor. Sarı - Kırmızılı futbolcu, bu kötü günlerde hem eşine ve kayınvalidesine destek olmaya çalışıyor. Aynı zamanda idmanları aksatmamaya özen gösteriyor, tüm sıkıntılara rağmen hiçbir karşılaşmada takımını yalnız bırakmıyor. Teknik Direktör Hagi'nin de bu durumdan haberdar olduğu ve Necati'ye İzmir'e gidiş gelişlerinde kolaylık sağladığı vurgulandı. 

Gürsoy Kıskançlık krizi 

Sarı - Kırmızılı yönetici, Teknik Direktör Hagi'ye yalandan destek vermelerinin mümkün olmadığını belirtti, "Bizleri kıskananlar onu yıpratmaya çalıştı" dedi 

ERHAN TELLİ 

'Şimdi yanıldılar' 
HAGİ'NİN takımın başına getirilmesinde önemli rolü bulunan İkinci Başkan Ergun Gürsoy, Rumen hocayı eleştirenlere çattı. Gürsoy, "Onu getirdiğimizde bu işi başaramaz, beceremez diyenler şimdi yanıldıklarını anlıyor. Bizleri kıskananlar Hagi'yi yıpratmaya çalıştı. Sigi Held'i getirdiğimde, Terim'i istediğimde de eleştirilmiştik. İnşallah sezon sonunda Hagi, hoca olarak ilk şampiyonluğunu yaşayacak, biz de 100. yılda layık olduğumuz yere geleceğiz" dedi. 

'Kazanmaya gidiyoruz' 
YÖNETİM olarak sürekli Hagi'ye destek verdiklerini belirten Gürsoy, "Biz yalandan durmuyoruz, hep arkasındayız. Kazanmak için oynayan bir takımımız var. Herkes 10 numara ararken, inşallah 10 numarayı dolduracak bir Baliçimiz var. Gol atmaması önemli değil, pasları bile yeter" ifadelerini kullandı. İkinci Başkan, Trabzon maçı için de, "Kazanmaya gidiyoruz. Orası doğup, büyüdüğüm yer. Ancak Galatasaray yöneticisiyim. Umarım dostça maç olur" yorumunu yaptı. 

Conceiçao müjdesi 

Takımla çalıştı 
GALATASARAY hafta sonunda Trabzonspor ile deplasmanda yapacağı lig maçının hazırlıklarına ara vermeden başladı. Antrenmanda, Kayserispor karşısında forma giyen futbolcular, koşunun ardından idmanı bıraktı. Beşiktaş maçında sakatlanan ve uzun bir tedavinin ardından iyileşen Conceiçao, takımla birlikte çalışmalara başlarken, izinli olan Necati, antrenmana katılmadı. 

Anıtkabir'e ziyaret 
SAKATLIĞI süren Petre ise takımdan ayrı olarak çalıştı. Sarı - Kırmızılı futbolcular, antrenmanda şut çalışmasının ardından dar alanda çift kale maç yaptı. Tesislere gelen Hakan Ünsal'ın oğlu idmanda futbolcuların neşe kaynağı oldu. Öte yandan 100. yıl kutlamalarını sürdüren Galatasaray heyeti bugün Anıtkabir'i ve Cumhurbaşkanı Ahmet Necdet Sezer'i ziyaret edecek. 

Mutu'da kokain çıktı 

DOPİNG iddialarıyla İngiltere'yi karıştıran Adrian Mutu'nun kokain kullandığı tespit edildi. Sarı - Kırmızılı kulübün de gündemine giren Chelsea'li Rumen yıldızın menajeri Giga Becali, "Şok geçirdim. Ortağım Popescu, Londra'ya gitti. Olayı araştıracak. Umarım bu doğru değildir. Çünkü Mutu için Avrupa'nın birçok kulübünden teklif almıştık" dedi. Yıldız oyuncunun iki yıl sahalardan men cezası alabileceği bildirildi. Mutu'ya yapılan ilk testlerde doping sonucu pozitif çıktı. 

Özür boykotu 

GALATASARAY'DA son divan toplantısında Başkan Semih Haznedaroğlu'nun eski başkanlar için yaptığı açıklama Faruk Süren'e yetmedi. Lisedeki törenlere davetli olmasına rağmen Ali Sami Yen'deki 100. yıl kutlamalarına katılmayan Süren'in "Açıklama belki sayın Mehmet Cansun için yeterli olabilir, ama bu benim için geçerli değil. Yönetimden resmi özür bekliyorum" dediği öğrenildi. 


</TEXT>
</DOC>
