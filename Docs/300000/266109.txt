<DOC>
<DOCNO> 266109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas04.html </URL>
<DATE> 2004/08/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Genetik değişikliği fareleri maratoncuya çevirdi .. 
</HEADLINE>
<TEXT>

     ABD'de araştırmacıların genetik değişikliğe uğrattıkları fareleri birer maratoncu haline getirmeyi başardıkları, bunun da ileride genetik dopingin yolunu açabileceği bildirildi. 
     ABD'de dün sonuçları yayımlanan araştırmada, genetik yapısı değiştirilmiş farelerin normal farelere oranla çok daha dayanıklı hale geldiği ve yüksek miktarda yağ içeren bir rejim uygulanan bu farelerin faal olmadığı dönemlerde bile obez olmadığı, çünkü genetik değişikliğin organizmaya fiziksel egzersiz etkisi yaptığı belirtildi. 
     İnternetteki Public Library of Science Biology adlı bilim dergisinde yayınlanan bildiride, ''2 grup araştırmacı çeşitli evreleri genetik olarak değiştirdi, bunun sonucunda fareler, pazar sabahı koşucularından olimpiyat maratoncularına dönüştü'' ifadesi yer aldı. 
     San Diego'daki Salk Institute'tan Ronald Evans, ''Değişiklerden bir tanesi fiziksel performansı artırmakla kalmıyor, aynı zamanda obeziteyi önlüyor. Dayanıklılık ve kapasiteye genetik olarak müdahale edilebileceğinin keşfedilmesi, kas dokusunun sanıldığından çok daha uyarlanabilir olduğunu düşündürüyor'' dedi. 
     Araştırmanın başında bulunan Evans, genetik yapısı değiştirilmiş farelerin, diğer farelerden 2 kat daha hızlı ve 2 kat daha uzun süre koşabildiğini belirtti ve normal fareler 900 metre koşarken, genetik değişikliğe uğratılmış farelerin 1800 metre koşabildiğini, bu farelerin normal farelerden 1 saat daha fazla koştuğunu anlattı. 
     
</TEXT>
</DOC>
