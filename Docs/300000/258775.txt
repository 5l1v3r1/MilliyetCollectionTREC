<DOC>
<DOCNO> 258775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy07.html </URL>
<DATE> 2004/07/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İran PKK Kongre-Gel konusunda gereken yapılacak 
</HEADLINE>
<TEXT>

     Başbakan Recep Tayyip Erdoğan'ın İran Cumhurbaşkanı 1. Yardımcısı Muhammed Rıza Arif ile yaptığı görüşmede, İran'ın, terör örgütü PKK Kongra-Gel'' konusunda ''gerekeni yapacağı''nı Türk tarafına ilettiği öğrenildi. 
     Alınan bilgiye göre, Erdoğan-Arif görüşmesinde iki ülke arasındaki ekonomik ve siyasi gelişmeler ile uluslararası ve bölgesel konular ele alındı. 
     Başbakan Erdoğan, halen 2.3 milyar dolar olan ticaret hacminin 5 milyar dolara çıkarılması için mevcut potansiyelin bulunduğunu dile getirdi, üçüncü ülkelerde de ortak yatırımların yapılabileceğini belirtti. 
     Erdoğan, terör örgütü PKK Kongra-Gel konusunda İran'ın işbirliğine teşekkür etti ve terör örgütü ile İran güvenlik güçleri arasında çıkan çatışmalarda İranlılar'ın ölümünden duyduğu üzüntüyü belirterek başsağlığı diledi. 
     Terörle mücadelede uluslararası platformun önemine de işaret eden Başbakan Erdoğan, bölgedeki gelişmelere karşı da ortak tavır oluşturulmasının önemine değindi. 

     
</TEXT>
</DOC>
