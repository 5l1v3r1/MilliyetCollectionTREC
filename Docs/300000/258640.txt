<DOC>
<DOCNO> 258640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun11.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'de 8 oda saltanatı... 
</HEADLINE>
<TEXT>


ANKARA Milliyet 

Kadrolaşma iddialarıyla gündeme gelen TRT, şimdi de "jakuzili lojman saltanatı"yla tartışma konusu. 
Gaziosmanpaşa'daki lojmanlarda, TRT Genel Müdürü Şenol Demiröz ve basın danışmanı Cevdet Tellioğlu'na tahsis edilen dairelerde hummalı bir tadilat sürüyor. İki dairenin banyolarına jakuzi yerleştirildiğinin ortaya çıkması ve tadilatta ustaların yanı sıra TRT personelinin de çalıştırıldığı iddiası, tartışmaları alevlendirdi. 
Demiröz'ün, göreve geldikten sonra basın müşaviri ve danışmanı olarak atadığı Tellioğlu'nun "jakuzili lojmanını" Milliyet görüntüledi. Tuvaletlerin, mutfağın baştan aşağı yenilendiği, 8 odalı "Ankara manzaralı" dairenin döşeme, pencere ve kapıları da değiştirildi. CHP Yozgat Milletvekili Emin Koç'un TBMM gündemine taşıdığı iddialara göre, "lojman tahsisatı" Kamu Konutları Yönetmeliği'ne aykırı gerçekleşti. 12 milyar olarak saptanan maliyet, Demiröz'ün eşinin beğenmemesi üzerine 80 milyar liraya çıktı. TRT Genel Müdürlüğü'nün açıklamasında ise, 2 dairenin daha önce birleştirildiği, tadilatın tahminen 30 milyar liraya mal olacağı bildirildi. Açıklamada, jakuzi ödemesinin TRT tarafından yapılmayacağı belirtildi. 


</TEXT>
</DOC>
