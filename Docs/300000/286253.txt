<DOC>
<DOCNO> 286253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/siyaset/siy01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li vekile dalgakıran 
</HEADLINE>
<TEXT>


ENİS YILDIRIM Trabzon DHA 


Demiryolları, Limanlar ve Hava Meydanları İnşaatı Genel Müdürlüğü DLH , AKP Milletvekili Kemalettin Göktaş'ın Trabzon'un Söğütlü Beldesi sahilindeki evinin önüne dalgakıran yaptırdı. Balıkçılar, "Biz istesek, yüzümüze bile bakmazlar. Ama milletvekili olunca iş değişiyor" diye tepki gösterdi. İki yıl önce aldığı evi sadece yaz aylarında kullandığını belirten Göktaş "Belde sakinleri isteyince, ben de DLH'ye başvurarak 2 dalgakıran yapılmasını istedim. DLH ilkini ihale ederek yaptı. Bana özel bir dalgakıran değil" dedi. Balıkçı barınakları ve evlere zarar veren dalgalara karşı 2 dalgakıran yapılmasının gündeme alındığını vurgulayan DLH İşletme Kontrol Başmüdürü Mehmet Civelek ise Göktaş'ın kendisinden dalgakıranın yapılması ya da yapılacağı yer konusunda herhangi bir talebi olmadığını öne sürdü. Civelek, "İlki 18 milyar liraya yapıldı. İkinci dalgakıranı, eğer ödeneği çıkarsa ancak gelecek yıl yapacağız" açıklamasını yaptı. 


</TEXT>
</DOC>
