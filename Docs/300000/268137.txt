<DOC>
<DOCNO> 268137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko16.html </URL>
<DATE> 2004/09/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
THY, 24 trilyon kar açıkladı... 
</HEADLINE>
<TEXT>

     Türk Hava Yolları THY , yılın ilk yarısında enflasyon düzeltmesinden önceki karının 55 trilyon lira olduğunu açıkladı. 
     THY'den yapılan açıklamada, geçen hafta 23,9 trilyon lira kar açıklayan şirketin gelir tablosunu, bu yıl ilk kez enflasyon muhasebesine göre düzenlediği belirtildi. 
     Açıklamada, kar rakamının, enflasyon düzeltmesi yapılmadan önce yaklaşık 55 trilyon lira olduğu kaydedilerek, uzun bir aradan sonra ilk yarı yılda kar açıklayan THY'nin, geçen yılın ilk yarısında 5 trilyon lira zarar ettiği, ancak yıl sonunda 234 milyon dolara ulaşan faaliyet karı ile bir rekora imza atarak Avrupa'nın 3., dünyanın 11. büyük havayolu firması olduğu bildirildi. 
     Havayolu taşımacılığı ile ilgili uluslararası veriler ve iç pazar rakamlarının, kısa bir süre öncesine kadar daralma eğilimleri gösteren sektörün, 2004 yılında, zirve yapmakta olduğunu ortaya koyduğu belirtilen açıklamada, hava trafiğindeki artışın ciddi boyutlarda olduğuna dikkat çekildi. 
     Açıklamada, Türkiye'nin de içinde bulunduğu Avrupa hava trafiğinin, 2004 yılında tahminlerin üzerinde büyüdüğü vurgulanarak, ''Yıllık büyüme hızı ortalama yüzde 5 olarak tahmin edilen hava taşımacılığı, bu yılın ilk yarısı itibariyle, bütün iyimser tahminleri aşarak yüzde 20'ler seviyesine sıçradı. Binlerce uçağın ground edildiği 2001-2002 yılına göre bu rakam, muazzam bir büyümeyi gösteriyor'' denildi. 
     IATA'ya göre Ocak-Haziran 2004 döneminde uluslararası trafikte yüzde 20,4 artış meydana geldiğinin ortaya çıktığı kaydedilen açıklamada, bunun, uluslararası trafikteki artışın yüzde 1 olduğu 2003 yılına göre rekor bir düzeyi ifade ettiği belirtildi. 
     
     THY GÜNDE 45 BİN YOLCU TAŞIYOR 

     Açıklamada, THY'nin, filosundaki 65 uçakla günde 350 sefer yaptığı ve 45 bin yolcu taşıdığı, bu yılın ilk yarısında ise geçen yılın aynı dönemine göre 1 milyon fazlayla 5,4 milyon yolcu sayısına ulaştığı ve bu rakamın yüzde 25 civarında bir artışı ifade ettiği belirtildi. 
     Özel havayolları ile birlikte taşınan toplam yolcu sayısının 6 milyon 326 bin olarak gerçekleştiği ve THY'nin yüzde 75 ile en büyük payın sahibi olduğu kaydedilen açıklamada, transit trafiğinde de büyük bir artış bulunduğu bildirildi. 
     İlk yarıda transit yolcuda yüzde 26 artış kaydedildiği ve transit yolcu sayısının 1 milyon 65 bine yükseldiği belirtilen açıklamada, şöyle denildi 
     ''Uçakların sefer sayıları ve doluluk oranlarındaki yükselme grafiği, büyüme trendinin, daha fazla kapasite talebiyle devam edeceğinin göstergesi durumunda. 
     Genel olarak sektörde görülen yükselme trendinin bu şekilde devam etmesi halinde, ilk yarıda elde edilen sonuçların, yıl sonu rakamlarına da yansıyacağı kuşkusuzdur.'' 
     
</TEXT>
</DOC>
