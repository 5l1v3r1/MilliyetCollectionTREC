<DOC>
<DOCNO> 271924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/guclu.html </URL>
<DATE> 2004/09/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Alemdaroğlu, YÖK ve Çankaya 6 
</HEADLINE>
<TEXT>


Cumhurbaşkanı Sezer, İstanbul Üniversitesi Rektörü Alemdaroğlu'nu, görevden alacak mı, almayacak mı 
Akademik çevrelerde, son günlerde, en çok konuşulan konu bu. Ama Çankaya, kesinlikle renk vermiyor. 
YÖK'ün kararı doğrultusunda, Alemdaroğlu görevden alınsın diyenler kadar, böyle bir kararın Cumhurbaşkanı Sezer'i fazlasıyla yıpratacağını iddia edenler de var. 
Üçüncü bir alternatif olarak da, görevden alma ya da almama yerine, YÖK tarafından soruşturma açılması gündeme gelebilir. 
Alemdaroğlu'nun, "Hakkımda hiç soruşturma açılmadan, sorgusuz infaz yapılıyor" yönündeki savunmasının Cumhurbaşkanı Sezer'in üzerinde etkili olduğu ve bu yönde girişimin başlatılması için YÖK'e direktif vereceği belirtiliyor. 
Böylesi bir durumda, Alemdaroğlu hakkındaki iddiaları soruşturmak üzere YÖK tarafından bir komisyon kurulacak. Eğer komisyon da YÖK Genel Kurulu'nun aldığı karar doğrultusunda bir rapor hazırlarsa, Alemdaroğlu görevden alınacak. Aksi bir durumdaysa görevine devam edecek. 
Şu an için olayın tansiyonunu düşürecek en mantıklı çözüm bu gibi gözüküyor. Ama Cumhurbaşkanı Sezer'i yakından tanıyan isimler, her üç kararında hiç şaşırtıcı olmayacağı görüşündeler. 
Soruşturma komisyonu kurulup soruşturmaya başlanması halinde, soruşturma süresince, Alemdaroğlu'nun koltuğunu boşaltması da bize gelen bilgiler arasında. 
Peki Alemdaroğlu görevden alınırsa ne olur YÖK, anında onun yerine, kendine yakın bir ismi rektörlüğe atar ve üç ay içerisinde seçime gidilir. Seçimde en fazla oy alan 6 isim YÖK'e bildirilir. YÖK de bu sayıyı 3'e indirerek Çankaya'ya sunar. Sezer de bu isimlerden birini rektörlüğe atar... 
"Peki, Alemdaroğlu görevinde kalırsa ne olacak " sorusunu merak edenler için de pek çok senaryo var. Teziç istifa eder ya da etmesi gerekir diyenlerin sayısı bir hayli fazla. Ama Teziç, "İstifa edecek misiniz " sorularına gülüp geçiyor. "Kim, nereden çıkarıyor " diyor. 
Benzer istifa söylentileri Alemdaroğlu için de söz konusu. Görevden alınmaktansa istifa etmeyi tercih eder. Kendisine Çankaya'dan bu yönde telkin var senaryosunu o da şaşkınlıkla karşılıyor. "Görevimin başındayım. İstifayı düşünmüyorum. Sayın Cumhurbaşkanı'nın kararını bekliyorum" şeklinde konuşuyor. 

Bilimsel eserler 
Tartışmaya konu olan isimlerden uluslararası yayınlarını açıklamalarını istemiştim. Gelenler var. Ama genelde bir sessizlik hakim. Çünkü bazılarına göre ortaya koyacak eserleri yok. Ama biz yine de sabırla bekliyoruz. Yine de göndermezlerse sorumlusu artık kendileri. İndeksleri tarayarak bulduklarımızla yetineceğiz. 
Bu da hiç hoşlarına gitmeyebilir... 

YÖK ne olacak 
YÖK'te, Yürütme Kurulu'ndaki eksikler nedeniyle işler neredeyse durma noktasına geldi. Boş üyeliklere ne zaman üye atanacağı ise tam bir muamma. Aynı şekilde YÖK üyeliğine atanan Savaş Küçük Yavuz'un ÖSYM'de yarattığı boşluk da henüz doldurulabilmiş değil. ÖSYM Başkanlığı için Galatasaray Üniversitesi'nden Ethem Tolga'nın ismi geçiyor. Çok isabetli bir karar olur. Ethem Hoca, bu görevi layıkıyla yapar. Hem titiz hem güvenilir hem de sosyal. Gençlerle ve velilerle çok iyi diyalog kuracağını sanıyorum. Dahası mühendis kökenli olduğu için sistemi, umut tacirliğinden de kurtarır. 
Bekleyip göreceğiz... 



</TEXT>
</DOC>
