<DOC>
<DOCNO> 260199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko02.html </URL>
<DATE> 2004/08/03/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD iş dünyasının yükselen yıldızları girişimci kadınlar... 
</HEADLINE>
<TEXT>

     ABD'de kadın girişimcilerin erkeklere göre yükseliş içinde oldukları belirtilirken, Fortune Small Business dergisi yayınladığı rakamlarla kadınların iş hayatında erkeklerden daha iyi performans sergilediğini ortaya koydu. 
     Kadın Girişimciliği Araştırma Merkezi tarafından yapılan bir araştırmanın sonuçlarına göre, hangi kritere başvurulursa başvurulsun ABD'de kadınların sahip olduğu şirketler erkeklerin sahip olduklarına göre daha iyi iş yapıyor. 
     Araştırmaya göre, 1997'de kadınların hisselerinin yüzde 50'sine ya da daha fazlasına sahip olduğu şirketlerin oranı yüzde 44 iken, bu oran bugün yüzde 48'e çıkmış durumda. Günde ortalama 424 yeni yatırım yapan kadınlar, erkeklere göre iki kat daha fazla yatırım gerçekleştiriyor. 
     Son yedi yılda kadınlara ait olan şirketlerde istihdam artışı yüzde 24 olarak gerçekleşirken, bütün şirketler bağlamında bu oranın sadece yüzde 12 olduğu kaydediliyor. Aynı dönemde bütün firmalar için gelirler ortalama yüzde 4,8 artarken, kadınların sahip olduğu şirketlerde gelirler yüzde 5,8 oranında bir artış gösterdi. 
     Fortune Small Business dergisinin geçen yıl seçtiği FSB 100 listesinde kadınlar tarafından kurularak yönetilen şirket sayısı sadece 6 iken, bu yılki listeye kadınlar tarafında kurulan ya da yönetilen 14 şirket girmeyi başardı. 
     Yıllık geliri 10 milyon doların ve çalışan sayısı da 80'nin üzerinde olan firmaların kurucusu durumundaki girişimci kadınlardan oluşan Kadın Başkanlar Örgütü tarafından yapılan bir araştırmaya göre ise üyelerinin yüzde 75'i işlerinin büyümekte olduğunu söylerken, yüzde 70'i önümüzdeki altı ay içinde yeni işçiler almayı planladıklarını kaydetti. Yüzde 71'i ise teknoloji, ekipman, pazarlama kampanyaları ve daha işlevsel ofis alanı için yeni harcamalar yapmayı planladığını söyledi. 
     Kadınlar 1965 yılında bütün profesyonel pozisyonlardan sadece yüzde 4'üne sahipken, bu oran şimdi yüzde 45'i buluyor. Kolejlere kayıt yaptıran kadın sayısı da erkeklerin oranını hayli geçmiş durumda. 
     Kadınları, kendi işlerini kurmaya iten sebepler üzerinde de durulan araştırmada, şunlara yer veriliyor 
     Çalıştıkları şirketlerde görünmeyen engeller yüzünden yükselemeyen kadınlar yüzde 23 kendi işlerini kurmayı tercih ediyor. Özellikle çocukları yüzünden esnek bir çalışma programına sahip olmak isteyen kadınlar yüzde 46 da çareyi kendi işlerini kurmakta buluyor. 
     Kendi çabasıyla milyoner olmuş bin 165 kadın girişimcinin başarısını incelediği ''Millionaire Women Next Door The Many Journeys of Successful American Businesswomen Yanıbaşımızdaki Milyoner Kadınlar Başarılı Amerikan İş Kadınlarının Yolculukları '' isimli yeni bir kitabın yazarı olan Thomas J. Stanley ise girişimci kadınların ortak özelliklerini şöyle sıralıyor 
     ''Belirleyici karakterleri sabırdır. Erkeklerden daha sıkı çalışırlar. Hedefe daha sıkı kitlenirler. İyi birer bütçe yapıcısıdırlar ve daha tutumludurlar.'' 
     
</TEXT>
</DOC>
