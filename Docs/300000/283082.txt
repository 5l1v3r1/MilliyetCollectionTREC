<DOC>
<DOCNO> 283082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun05.html </URL>
<DATE> 2004/10/25/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Şarkıcı Eminem Bush, kuyruğunu yakalamaya çalışan köpek gibi... 
</HEADLINE>
<TEXT>

     ABD'nin Demokrat Partili eski başkanlarından Bill Clinton, geçirdiği kalp rahatsızlığının ardından, Demokrat Partili başkan adayı John Kerry'nin kampanyasını desteklemek üzere çalışmalara başlıyor. 
     Clinton, ABD'de 2 Kasım'da yapılacak başkanlık seçimi öncesinde, Cumhuriyetçi Partili ABD Başkanı George W. Bush ile Senatör Kerry arasında en çekişmeli geçmesi beklenen eyaletlerden biri olan Pennsylvania'da Kerry yararına kampanya yapacak. 
     Amerikan ABC News televizyonunda Diane Sawyer'a konuşan Clinton, ''yarın başlıyorum'' mesajını verdi. Seçime çok az bir süre kala, her iki aday da, peşinden büyük bir kitleyi sürükleyebilecek ağır toplarını devreye sokuyor. Bush kampanyası da, California Valisi Arnold Schwarzenegger'i, çekişmeli eyaletlerden Ohio'ya gönderiyor. 
     Eski başkan Clinton,, 2 Kasım seçimine ağırlığını koymadan edemeyeceğini söyledi. Bill Clinton, ABC televizyonuna değerlendirmesinde, ''Elimden ne geliyorsa yapmak istiyorum. Senatör Kerry, benden bunu istedi. Ben de istiyorum. Çünkü seçimde adaylar birbirine çok yakın ve ağırlık koymanın çok önemli olduğuna inanıyorum. Her iki adayın da gelecek dört yılda izleyecekleri yoldaki farklılıklar çok derin'' dedi. 
     ABD'nin 1993-2000 arası iki dönem 42. başkan olan Clinton, kampanyaya başlayarak sağlığını riske attığına ise inanmadığını söyledi. Clinton, ''Bu konuda doktorlarımla konuştum. Bana çok yararlı bazı tavsiyelerde bulundular. Yorulduğum zaman ara vereceğim'' diye konuştu. 
     New York Senatörü eşi Hillary Clinton'ın bu konuda ne düşündüğünün sorulması üzerine Clinton, eşinin de kendisine destek verdiğini ve kampanyaya ağırlık koymanın önemine inandığını söyledi. Bill Clinton, ''Hillary, kendimi çok yormamı istemiyor. Zaten ben de bunu istemiyorum'' dedi. 
     
     EMİNEM ''BUSH KUYRUĞUNU YAKALAMAYA ÇALIŞAN KÖPEK GİBİ'' 
     Şarkılarıyla daha önce ABD Başkan yardımcısı Dick Cheney'yi ve eşini hedef alan, homofobik ve küfürlü şarkı sözleriyle dikkat çeken ''rap sanatçısı'' Eminem, ABD Başkanı Bush için, ''kuyruğunu yakalamaya çalışan köpek gibi'' ifadesini kullandı. 
     Eminem, Rolling Stone müzik dergisinin Kasım ayı sayısında yayınlanacak röportajında, ''Irak Savaşı'nın yanlış olduğunu mu düşünüyorsun '' sorusuna, ''Bush, sanki bir kahraman gibi gösteriliyor. Ancak askerlerimiz orada hiç nedensiz ölüyor. Şu ana kadar anlayabileceğim bir açıklama duymadım. Bize açıklayın, neden askerlerimiz orada ölüyor '' yanıtını verdi. 
     Eminem, ''Bence Bush bir pislik başlattı. Amerika, yaşamak için en iyi ülke. Ancak Bush bu ülkenin icabına baktı ve ülkeyi yerle bir edebilir. Silaha sarıldı ve çok kötü bozguna uğradı. Şimdi ne yapacağını bilemiyor. Kuyruğunu yakalamaya çalışan köpek gibi dönüp duruyor. Bizim daha yirmili yaşlarına gelmemiş insanlarımız orada ölüyor. Ve ne için Bu durum İkinci Vietnam gibi görünüyor. Bin Ladin bize saldırdı ve biz de Saddam'a saldırdık. Ben 10 yıldır Saddam'dan bir şey duymamıştım. Ancak gidip Saddam'a saldırdık. Nedenini açıkla. Bize cevap ver'' ifadelerini kullandı. 
     Bu yıl ilk kez oy vermek için kaydolduğunu söyleyen Eminem, mutlaka oy kullanacağını ancak halen kararsız olduğunu da söyledi. Eminem, henüz 18 yaşına gelen kardeşinin, Bush yönetimi altında getirilecek bir zorunlu askerlik durumu yüzünden savaşa gönderilmesini istemediğini kaydetti. 
     Bush'un rakibi Senatör John Kerry, ABD Başkanı Bush ikinci dönem başkanlığı kazanırsa, zorunlu askerliği getirmeyi hesapladığını söylemişti. 
     
     CHER'DEN DİSKO'DA BUSH UYARISI 
     Şarkıcı Cher de, Miami'deki Crobar diskoda, Cumhuriyetçi Parti'ye karşı uyarıda bulundu. Diskoda birkaç yüz kişiye şarkı söyleyen Cher, dinleyenlere, ''çok geç olmadan'' Bush'un ikinci dönem daha başkanlığı kazanmaması için savaşmaları gerektiğini söyledi. 
     Cher, özellikle eşcinsellerin, ikinci bir Bush yönetimi döneminde çok büyük baskılarla karşılaşacağını da ileri sürdü. 
     
</TEXT>
</DOC>
