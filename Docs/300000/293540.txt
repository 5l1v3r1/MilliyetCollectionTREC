<DOC>
<DOCNO> 293540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur19.html </URL>
<DATE> 2004/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bankadan 48 milyar lira çalan 8 yaşındaki kız parayla birlikte yakalandı 
</HEADLINE>
<TEXT>

     Eskişehir'de bir bankadan, vergi dairesine ait, içinde 48 milyar 300 milyon lira bulunan çantayı alıp kaçtığı iddia edilen 8 yaşındaki kız çocuğu, parayla ele geçirildi. 
     İl Emniyet Müdürü Savaş Yücel, düzenlediği basın toplantısında, 25 Kasım'da Ziraat Bankası Merkez Şubesi'nde 'kaldırımcılık' yöntemiyle yapılan hırsızlık olayında, Battalgazi Vergi Dairesi Müdürlüğü'nde çalışan veznedarın, bond tipi çanta içinde bulunan 48 milyar 300 milyon lirayı bankaya götürdüğünü anımsattı. 
     Görevlinin, parayı ana vezneye teslim etmek isterken, küçük yaştaki bir kız çocuğu tarafından çantanın çalınmasıyla ilgili yapılan araştırmalar sonucu, şüphelinin 8 yaşındaki G.Ş. olduğunun belirlendiğini ifade eden Yücel, 48 milyar 300 milyon liranın da çocukla birlikte ele geçirildiğini kaydetti. 
     Cumhuriyet Savcılığı'nın gözetiminde bulunan G.Ş'nin ailesine ulaşıldığı ve gerekli soruşturmanın başlatıldığı bildirildi. 
     Yücel, daha sonra 48 milyar 300 milyon lirayı, Defterdar Sadrettin Karabacak'a Emniyet Müdürlüğü binasında teslim etti. Karabacak, 5 gün önce hüzünlü girdikleri Emniyet Müdürlüğü'nden mutlu ayrılacaklarını belirterek, ''Bizlere bayram sevinci yaşatan emniyet teşkilatına teşekkür ediyoruz'' dedi. 
     Yücel, daha sonra, operasyonda emeği geçen personele çorba ikram etti. 
     
</TEXT>
</DOC>
