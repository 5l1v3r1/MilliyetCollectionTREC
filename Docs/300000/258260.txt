<DOC>
<DOCNO> 258260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy09.html </URL>
<DATE> 2004/07/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ÖDP'den, Erdoğan, Yıldırım ve Karaman hakkında suç duyurusu... 
</HEADLINE>
<TEXT>

     ÖDP, Sakarya'daki tren kazasında sorumlulukları olduğu iddiasıyla Başbakan Recep Tayyip Erdoğan, Ulaştırma Bakanı Binali Yıldırım ve TCDD Genel Müdürü Süleyman Karaman hakkında Ankara Cumhuriyet Başsavcılığı'na suç duyurusunda bulundu. 
     ÖDP Ankara İl Başkanı Avukat Hasan Tatar, Ankara Adliye Sarayı önünde partililer, Halkevleri Derneği ve 78'liler Ankara Girişimi üyelerinin katılımıyla yaptığı basın açıklamasında, Pamukova'daki tren kazası nedeniyle acı içinde olduklarını söyledi. Tatar, kazada ÖDP üyeleri Muhammet Arifoğlu ile Serpil Aktuzlu'nun da yaşamını yitirdiğini belirtti. 
     Olayın kaza değil, cinayet olduğunu savunan Tatar, hızlandırılmış tren seferleriyle ilgili olarak bilimadamlarının uyarılarına kulak asılmadığını ifade etti. 
     Tatar, tüm uyarılara rağmen projenin hayata geçirilmesini eleştirerek, ''Bizim insanımızın kanıyla siyasi şov yapılmasına izin vermeyeceğiz. Haklarımızı sonuna kadar arayacağız'' dedi. 
     Siyasilerin olayın sorumluluğunu ''birkaç emekçinin'' üzerine yıkmaya çalıştığını ileri süren Tatar, sorumluların Başbakan Erdoğan, Ulaştırma Bakanı Yıldırım ve TCDD Genel Müdürü Karaman olduğunu savundu. 
     Serpil Aktuzlu'nun ablası Sevgi Altıngöz de yaptığı açıklamada, sorumluların hem tanrı katında hem de hukuken cezalarını bulmasını dilediğini ifade etti. Altıngöz, her türlü hukuki yola başvuracağını ifade etti. 
     ÖDP Ankara İl Başkanı Tatar ile partililer ve diğer sivil toplum kuruluşlarının üyeleri, hazırlanan suç duyurusu dilekçelerini imzalayarak, başsavcılığın ilgili birimlerine ilettiler. 
     
</TEXT>
</DOC>
