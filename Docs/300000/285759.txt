<DOC>
<DOCNO> 285759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy08.html </URL>
<DATE> 2004/11/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gül, Portekiz'den Brüksel'e geçerek AB Zirvesi'ne katılacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Portekiz'deki temaslarını tamamladıktan sonra Brüksel'e geçerek, AB devlet ve hükümet başkanları zirvesine katılacak. 
     Dışişleri Bakanlığı'ndan yapılan açıklamada, Gül'ün 5 Kasım Cuma günü Brüksel'de olacağı bildirildi. 
     ''Ara zirve'' niteliğinde olan ve Türkiye ile ilgili esasa ilişkin bir konunun ele alınması öngörülmeyen zirvede, Lizbon Stratejisi, ''Özgürlük, Güvenlik ve Adalet'' alanında yeni bir gündem oluşturulması, AB kurumları ile vatandaşları arasında daha iyi iletişim kurmanın yolları, genişleme ve dış ilişkiler, ortak güvenlik ve dış politika konularının ele alınması planlanıyor. 
     Açıklamada, zirve kapsamında 5 Kasım cuma günü saat 15.00-16.00 arasında dönem başkanlığı tarafından aday ülkeler için bir bilgilendirme toplantısı düzenleneceği kaydedildi. 
     Gül, aynı gün Türkiye'ye dönecek. 
     
</TEXT>
</DOC>
