<DOC>
<DOCNO> 268337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/spo15.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Boğa güçlendi 

İSTANBULSPOR, Beşiktaş'ta kalma şansı bulamayan Ahmet Dursun'u transfer etti. Golcü futbolcunun yanısıra Ganalı santrfor Sakyi Moses ve Sakaryaspor alt yapısından yetişen Emre Filizfidanoğlu ile de anlaşma sağladı. 

Botha'dan imza 

DENİZLİSPOR, transferin son gününde anlaştığı Güney Afrikalı Ryan Botha ile 3 yıllık sözleşme imzaladı. Finlanda'nın I.Turku takımında forma giyen 23 yaşındaki orta saha oyuncusu 5 kez de Güney Afrika Milli Takımı'nda oynadı. 

Sakarya'ya takviye 

SÜPER Lig'in ilk haftalarında beklenen çıkışı yapamayan Sakaryaspor, Konyasporlu Fatih Şen ile iki yıllık mukavele imzaladı. Fatih, "Hedefimiz takımı layık olduğu yere getirmek" dedi. 

Türkiye yedinci 

KAYSERİ'DE devam eden Dünya Yamaç Paraşütü Şampiyonası'nda dünkü etaplar sonunda Türkiye genel klasmanda 7. sırada yer aldı. 80 kilometelik Pınarbaşı etabında birinciliği İsviçreli Roten elde etti. Türk takımında Phillips 16., Yiğit Yıldırım 53., Semih Sayır ise 62. oldu. 

Şikenin çaresi İmam hakemler 

ERZURUM Uzundere'de düzenlenen futbol turnuvasında şike iddialarını önlemek için camilerde görevli imamlar hakem olarak sahaya çıktı. Turnuvanın final maçını izleyen Erzurum Valisi Mustafa Malay, "Bu maçta şike olur mu " sorusunu, "İmamlar da şike yaparsa kime güveneceğiz " diye yanıtladı. 

Demiray kızağa 

MHK tarafından 9 bölgede yapılan aylık kondisyon testlerinde Süper Lig kadrosunda bulunan Oktay Demiray, 2 bin 400 metre koşusunu tamamlayamadı. Demiray, bir ay sahalardan uzak kalacak. Metin Tokat ise yazılı mazeret bildirerek seminere ve koşulara katılmadı. 

Rehberiniz GOAL'den 

AVRUPA'DA ligler başlarken, GOAL dergisi de yeni sezonu lig rehberleriyle karşılıyor. Eylül sayısında İngiltere, Almanya ve Fransa lig rehberlerine yer veren GOAL'de ayrıca Frank Lampard, Şenes Erzik ve Robin van Persie ile röportajlar var. GOAL'ün bu ayki posterleri ise Michael Owen ve Frank Lampard... 


</TEXT>
</DOC>
