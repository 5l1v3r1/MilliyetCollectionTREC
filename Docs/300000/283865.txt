<DOC>
<DOCNO> 283865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur26.html </URL>
<DATE> 2004/10/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Dolar zulalaları" polisi bile şaşırttı 
</HEADLINE>
<TEXT>

     Bolu Emniyet Müdürlüğü ekipleri, Azerbaycan'dan İstanbul'a giden bir otobüsün özel zulalarında 637 bin 110 ABD Doları, piyasa değeri yaklaşık 150 milyar liralık cep telefonu ve 16 milyar lira değerinde ilaç kupürleri ele geçirildi. Olayla ilgili 9 kişi tutuklandı. 
     AA muhabirinin aldığı bilgiye göre, Bolu Emniyet Müdürlüğü Kaçakçılık ve Organize Suçlar Şube Müdürlüğü ekipleri, istihbarat çalışmaları doğrultusunda, Azerbaycan'dan İstanbul'a giden bir otobüsü takibe aldı. 
     Ekipler, Bolu D-100 Karayolu'nda durdurdukları otobüste yaptıkları aramada, özel hazırlanmış zulalarda, eroin paketlemekte kullanılan koli bantlarıyla özel olarak paketlenmiş 1, 10, 20, 50 ve 100'lük banknotlardan oluşan 637 bin 110 ABD Doları ile piyasa değeri 147 milyar 500 bin lira olan ve Türkiye'de henüz piyasada bulunmayan son model 260 kaçak cep telefonu, 16 milyar 475 milyon 842 bin lira tutarında 3 bin 605 ilaç kupürü ve 22 karton kaçak sigara ele geçirdi. 
     
     DEVLETİ, İLAÇ KUPÜRÜYLE DOLANDIRACAKLARDI 
     Otobüsün önünde ve koltukların bulunduğu zulalarda özenle hazırlanarak kapatılmış paketleri önce eroin sanan polisler, paketlerden ABD Doları çıkınca şaşırdılar. Kaçakçıların, bu yöntemi eroin kaçırırken kullandıklarını, dolara ilk kez rastladıklarını söylediler. 
     Bolu Emniyet Müdürlüğü yetkilileri, operasyonda ele geçirilen ABD dolarlarının kaynağının araştırıldığını söylediler. 
     Yetkililer, ''Operasyonda ele geçirilen ilaç kupürlerinin, Türkiye'nin farklı bölgelerinde bulunan eczanelere verilerek, devletin bu yöntemle dolandırılacağını tespit ettik. Bu kupürler, haksız kazanç temini için kullanacaktı. Bu yöntemle her yıl devletin kasasından milyarlarca lira yasadışı bir şekilde alınıyor'' dediler. 
     Operasyon kapsamında, Hanifi Y, Mustafa B, Rustem A, Zavudov H, Nail S, Cengiz S, Özay S, Mustafa D. ve Ali G. gözaltına alındı. 
     Zanlılar, ilk sorgularının ardından, çıkarıldıkları mahkemece tutuklandı. 
     
</TEXT>
</DOC>
