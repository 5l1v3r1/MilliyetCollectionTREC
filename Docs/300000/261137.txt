<DOC>
<DOCNO> 261137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy13.html </URL>
<DATE> 2004/08/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bakan Gönül, gazeteciye mektup gönderdi... 
</HEADLINE>
<TEXT>

     Milli Savunma Bakanı Vecdi Gönül, ''Sabah Gazetesi Yazarı Muharrem Sarıkaya'nın Yüksek Askeri Şura'yla ilgili 'Görüşünüzü Biliyoruz' başlıklı yazısında aralarında geçen konuşmayı nakletme biçimini çok yadırgadığını'' belirterek, ''Bu tavrın gazetecilikteki saygınlığınıza ve meslekteki geçmişinize yakışmadığı kanaatindeyim'' dedi. 
     Bakan Gönül, Milli Savunma Bakanlığı Genel Sekreterliği'nden yapılan yazılı açıklamaya göre, ''Sabah Gazetesi'nin 5 Ağustos 2004 tarihli sayısında Muharrem Sarıkaya'nın 'Görüşünüzü Biliyoruz' başlığı ile yayımlanan yazısıyla ilgili'' Sarıkaya'ya bir açıklama gönderdi. 
     Köşe yazısında kendisine atıfta bulunularak bazı diyalogların nakledildiğini ifade eden Gönül, Sarıkaya'nın aralarında geçen konuşmayı nakletme biçimini çok yadırgadığını belirtti. 
     Bakan Gönül, şunları kaydetti 
     ''Hatırlatmakta yarar görüyorum, TBMM kulisinde, Genel Kurul'un dağılması sırasında ve yüzlerce kişi arasında bana gelip Yüksek Askeri Şura'da ordudan ihraç edilen subayların olup olmadığını ve sayısını sordunuz. Ben, Şura çalışmalarında gizlilik esası olduğunu, bu konuda herhangi bir bilgi veremeyeceğimi söyledim. Siz, 'sekiz mi dokuz mu ' diyerek ısrar ettiniz. Ben de gizlilik esasıyla ilgili fikrimi tekrar ettim. 
     Bu soruların arasında 'Efendim Sayın Başbakan ile Sayın Genelkurmay Başkanı arasında şöyle bir konuşma geçmiş' diyerek bir cümle kattınız. Ben de böyle bir şey olmadığını söyledim. Hatta, 'Size kim bunları söylüyor ' dedim. 'Peki yazayım mı yazmayayım mı ' diye sorunca, 'Ben kimsenin ne yazıp ne yazmayacağına karışmam' dedim. Hadise bundan ibarettir. 
     Yazınızda gördüm ki ihraç edilenlerle ilgili sorularınızdan hiç bahsetmeden, benim o konuya verdiğim cevabı, Sayın Başbakan ve Sayın Genelkurmay Başkanı arasında geçtiğini söylediğiniz diyalogla ilgili sorunun cevabıymış gibi kaleme almışsınız. Bu yanlıştır. 
     Bu tavrın gazetecilikteki saygınlığınıza ve mesleki geçmişinize yakışmadığı kanaatindeyim.'' 
     
</TEXT>
</DOC>
