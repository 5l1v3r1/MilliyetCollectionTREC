<DOC>
<DOCNO> 258158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/spo04.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz daha güçlüyüz' 
</HEADLINE>
<TEXT>


Trabzonspor Teknik Direktörü Ziya Doğan, Skonto Riga'yı eleyecek kapasiteye sahip olduklarını iddia etti 


'Kimseyi küçük görmeyiz' 
TRABZONSPOR Teknik Direktörü Ziya Doğan, Şampiyonlar Ligi'nde karşılaşacakları Skonto Riga'dan daha güçlü bir takım olduklarını söyledi. Rakiplerini kesinlikle hafife almadıklarını dile getiren Doğan, "Takım olarak hiç kimseyi küçük görmek gibi bir lükse sahip değiliz. Rakibimiz ciddi bir ekip, ama biz onlardan daha güçlüyüz. Çok dikkat etmeliyiz" dedi. 

'Sonuç önemsiz' 
BORDO - Mavili takımın her geçen gün daha iyiye gittiğini söyleyen Ziya Doğan, hazırlık maçlarında alınan sonuçların önemsiz olduğunu belirtti. Tecrübeli hoca sözlerini şöyle noktaladı "Malatyaspor karşısında istediğimiz oyun anlayışını sahaya yansıtmamız çok önemliydi. Zaman zaman bunu yaptık, ama daha çok eksiklerimiz var. İyi yolda olduğumuzu söyleyebilirim." 

İbrahim indirimi 

ALMANYA kampındaki taciz olayından sonra Trabzonspor ile ipleri kopan İbrahim Ege'nin Ankaragücü'ne gönderilmesi ağırlık kazandı. Bordo - Mavililer'in, genç futbolcuyu Başkent ekibine kiralayıp, Adem'in bonservis borcunu düşürmeyi planlıyor. Bu arada Ziya Doğan, İbrahim'in bir gençlik hatası yaptığını ve durumuna çok üzüldüğünü söyledi. 

Yattara'ya ceza yolda 

MALATYASPOR ile oynanan hazırlık maçında eski bir Trabzonsporlu olan Serkan Özsoy'a kasıtlı olarak tekme atan Yattara, Trabzonsporlu yöneticileri kızdırdı. Bordo - Mavililer'in, Ziya Doğan'dan gelecek olan rapor doğrultusunda yıldız futbolcuya para cezası vermeyi planladığı öğrenildi. Doğan da maç sonrasında soyunma odasında Yattara'yı uyardı. 

Letonya yolcusu 

TRABZONSPOR, çarşamba günü deplasmanda oynayacağı Şampiyonlar Ligi 2. ön eleme turundaki Skonto Riga maçı için bugün Letonya'ya gidecek. Bordo - Mavili takımda sakatlıkları süren Erdinç ile Volkan'ın kafilede yer almayacağı öğrenildi. Ayrıca savunma oyuncusu genç Selim'in Malatyaspor maçında köprücük kemiğinin kırıldığı tesbit edildi. Selim de en az 1.5 ay sahalardan uzak kalacak. 


</TEXT>
</DOC>
