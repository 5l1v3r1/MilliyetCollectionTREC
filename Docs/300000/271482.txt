<DOC>
<DOCNO> 271482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur36.html </URL>
<DATE> 2004/09/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sevgilisini karıştırdı, yanlış kadını vurdu... 
</HEADLINE>
<TEXT>

     Yalova'da, 2004-2005 eğitim-öğretim yılının başladığı ilk gün, okuluna giden kadın öğretmen, kendisini sevgilisiyle karıştıran kişi tarafından tabancayla vuruldu. 
     Alınan bilgiye göre, Orgeneral Risalet Demircioğlu İlköğretim Okulu'nda görev yapan öğretmen Merve Duman 35 , evinden okuluna gidişi sırasında, Kartal Sokak'ta Mahmut K'nin 26 silahlı saldırısına uğradı. 
     Sırtı ve bacaklarından aldığı kurşunlarla yaralanan Duman, Yalova Devlet Hastanesi'ne kaldırılırken, saldırının ardından kaçmaya çalışan zanlı Mahmut K, vatandaşlar tarafından yakalandı. 
     Gözaltına alınan zanlının, verdiği ifadede, Merve Duman'ı, kısa bir süre önce ayrıldığı sevgilisi Tülay A'ya benzettiğini belirterek, ''Tülay benimle konuşmak istemiyordu. Ben de tabancamı alarak Kartal Sokak'ta onu beklemeye başladım. O esnada, Tülay'ı gördüğümü sandım ve arkadan yaklaşarak ateş etmeye başladım. Ancak, yanlışlıkla başka birini vurmuşum'' dediği öğrenildi. 
     Zanlının, sorgulamasının tamamlanmasının ardından adliyeye sevk edileceği bildirildi. 

     
</TEXT>
</DOC>
