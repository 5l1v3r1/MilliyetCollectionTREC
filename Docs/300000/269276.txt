<DOC>
<DOCNO> 269276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonyas03.html </URL>
<DATE> 2004/09/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bridget Jones'un gardırobu açık artırmaya çıkıyor... 
</HEADLINE>
<TEXT>

     ''Bridget Jones'un Günlüğü'' filminin şirin ve tombul karakterini canlandırmak için tam 11 kilo alan ünlü aktris Renee Zellweger, filmdeki gardırobunu açık artırmayla satışa çıkardı. 
     Internetteki ''imdb'' sitesinin haberine göre, film çekimlerinin ardından zayıflayarak 42 beden Bridget'in kıyafetleri içinde adeta ''yüzen'' Zellweger, bu giysileri müzayedeye çıkardı. 
     Üzerine olmayan giysilerden kurtulmaya karar veren sarışın güzel, tuvaletlerden kot pantolonlara, eteklerden bluzlara kadar tüm gardırobu açık artırmayla satarak elde edilen geliri çocuklar için çalışan hayır kuruluşlarına bağışlayacak. 
     Film setinden bir görevli, oyuncunun film sırasında üzerine tam olarak oturan giysilerin şimdi 3 beden büyük geldiğini söyledi. Kıyafetlerin şu anda gardırobun rafları arasında tozlandığını ifade eden görevli, ''Sonunda Renee de bu gardırobu açık artırma yoluyla satmaya karar verdi. Elde edilen geliri de hayır kuruluşlarına bağışlayacak. Çünkü, paranın yararlı bir işe gitmesini istiyor'' açıklamasında bulundu. 
     Ünlü aktris Renee Zellweger, ''Bridget Jones'un Günlüğü-2'' adlı filmde aldığı 11 kilo için 22.5 milyon dolar ücret almıştı. 
     
</TEXT>
</DOC>
