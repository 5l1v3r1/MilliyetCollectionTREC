<DOC>
<DOCNO> 277232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur12.html </URL>
<DATE> 2004/10/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trafik kazasıyla gelen aşk... Mahkemelik olacakken aşık oldular .. 
</HEADLINE>
<TEXT>

     
     Seval Tekin 

     Yanında çalışan bir kişinin yaptığı trafik kazası sonrasında tanışan, mahkemelik olmanın eşiğinde birbirlerine aşık olan çift, sevdiklerini bir şişe şarapla düğüne davet ediyor. 
     İstanbul'da otomobiline çarpıp kaçan kamyon şoförünü takip eden, Dr. Ebru Ayaş, kamyon şoförünün çalıştığı firmanın sahibi ile evlendi. Ayaş, 4 yıl önce hastanedeki nöbetinden çıktıktan sonra TEM otoyolunda bir kamyonun otomobiline çarpması ile başlayan aşk hikayesini şöyle anlattı 
     ''Kamyon olaydan sonra kaçmaya başladı. Ben de takip ettim ve bir süre sonra onlara ulaşmayı başardım. Araçtan inen iki kişi bana bir kart uzatarak, bizim çok acelemiz var, bu karttaki numarayı arayın, hasarınız ödensin diyerek, telaşla uzaklaştılar. Karakola gittim, karttaki numaranın olayla ilgisi olmayan bir öğretmene ait olduğu öğrendim. Bunun üzerine aracın sahibinin bulunmasını istedim ve davacı oldum''. 
     Damat Feyyaz Bayer de karakoldan gelen bir telefonun tüm hayatını değiştireceğini tahmin bile edemeyeceğini belirterek, şunları söyledi 
     ''Karakola gittiğimde yanımda çalışan arkadaşlardan birinin firmamıza ait kamyonla kaza yaptığını ve karşı tarafın şikayetçi olduğunu öğrendim. 
     Hemen Ebru Hanım'la irtibat kurdum. Aracın firmama ait olduğunu ve hasarını karşılayacağımı, bana güvenmesini, davadan vazgeçmesini söyledim. Size neden güveneyim ki dedi. Bunun üzerine onu işyerime davet ettim, ayrıntıları konuşmamız durumunda sorunu halledebileceğimizi söyledim. Kabul etti. Onu ilk gördüğümde evleneceğim insan olduğunu anladım. İkimiz de kaza gibi sinir bozucu bir olaya ılımlı yaklaştık, yapıcı olmaya çalıştık. Bu aramızda bir elektrik oluşmasını sağladı''. 
     Kazanın ardından gelişen ilişkilerinde bir çok kez birbirlerine sürprizler yaptıklarını belirten Ayaş, ''Feyyaz'ın doğum gününde bir gazeteye, Babacığım doğum günün kutlu olsun, Peki ben ne zaman doğacağım yazan bir ilan vermiştim. O kadar etkilendi ki ilanı çerçeveletip duvarına astı'' dedi. 
     
     BİR ŞİŞE ŞARAPLA NİKAHA DAVET... 

     Ebru Ayaş, her zaman hayalinin sevdiklerini bir şişe şarapla düğüne davet etmek olduğunu belirterek, müstakbel eşinin de onayı ile bu düşünceyi hayata geçirdiklerini söyledi. 
     Üzerlerinde davet yazısının bulunduğu özel olarak hazırlanan 17 santilitrelik şişelerdeki şarapları 200'den fazla davetliye ulaştırdıklarını belirten Ebru Ayaş, ''En zoru, izin dilekçeme düğün davetiyemi iliştirmek oldu. Bu sorunu çözmek için bir adet kart bastırdık'' dedi. 
     Bayer, davetiyeleri, ağır oldukları için tek tek dağıttıklarını ve bazı kişilerin kendilerine getirilmiş bir hediye olduğunu düşündüğünü belirtti. 
     Ayaş, birlikte olmanın yarattığı enerjinin, içlerinden gelen duygularla birleşerek tatlı sürprizlere dönüştüğünü belirtirken, Bayer ise ''Bir çok kez, Ebru'nun nöbet tuttuğu gecelerde hastane kapısının önüne park ettiğim aracımda uyudum. Aşk böyle bir şey olsa gerek'' şeklinde konuştu. 

     
</TEXT>
</DOC>
