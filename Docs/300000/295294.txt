<DOC>
<DOCNO> 295294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur22.html </URL>
<DATE> 2004/12/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Başına dekor düşen tiyatrocu için son karar İÜ Tıp Fakültesi'nin... 
</HEADLINE>
<TEXT>

     Bir süre önce sahnede geçirdiği kaza sonucu komaya giren tiyatro sanatçısı Eren Uluergüven, tıbbi durumu hakkında kararın verilmesi amacıyla İstanbul Üniversitesi İ.Ü Tıp Fakültesi Hastanesi'ne nakledildi. 
     Taksim'deki Pera Güzel Sanatlar Tiyatro Bölümü 4. sınıf öğrencisi olan ve 30 Kasım Salı günü sahnede prova sırasında başına düşen dekor parçasıyla yaralanarak Alman Hastanesi'nde tedavi altına alınan Eren Uluergüven, saat 11.30 sıralarında özel bir ambulansa konularak tıbbi durumu hakkında kararın verileceği İÜ Tıp Fakültesi Hastanesi'ne sevk edildi. 
     Alman Hastanesi Nöroşirürji Uzmanı Prof. Dr. İsmail Şimşek, hastanın sevkinden önce basın mensuplarına yaptığı açıklamada, Uluergüven'in başına ağırlık düşmüş şekilde ve bilinci kapalı olarak hastanelerine getirildiğini belirterek, ''Hastayı acilen ameliyata aldık. Kafatasında çökme ve beyin içinde kanamalar vardı. Ameliyatta gerekenler yapıldı, ancak iyileşme görülmedi'' dedi. 
     Anestezi uzmanı Dr. Seran Şimşir de, hastanın çok genç olmasına rağmen beyin hasarı nedeniyle koma tablosunun değişmediğini ifade ederek, ''Bu şartlar altında beyinde iyileşme ve geri dönüşüm olmadığına karar verdik. Ancak, gerekli tetkikler yapılmadan beyin ölümü adını kullanamıyoruz. Buna da İÜ Tıp Fakültesi Hastanesi'nde karar verilecek'' diye konuştu. 
     Uluergüven'in ağabeyi Emre Uluergüven de, organ bağışının gerekli bir şey olduğunu ve kardeşi Eren'in beyin ölümü kararı verilmesi durumunda organlarını bağışlayacaklarını söyledi. 
     Eren Uluergüven'in Alman Hastanesi'nden sevki sırasında hüzünlü sahneler yaşandı. Uluergüven'in ailesi ve yakınlarının gözyaşlarını tutamadığı gözlenirken, anne Türkan Uluergüven ''Onu iyileştiremedik. Bana bir görev verildi, onu doğurdum ama yaşatamadım'' dedi. 
     
</TEXT>
</DOC>
