<DOC>
<DOCNO> 281234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko46.html </URL>
<DATE> 2004/10/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
TMSF, Telsim'in Esentepe'deki arazisini sattı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa sunulan Telsim Mobil Telekomünikasyon Hizmetleri A.Ş. üzerine kayıtlı Esentepe'deki arazi, 23 trilyon lira bedelle Fon bünyesindeki Bayındırbank tarafından alındı. 
     TMSF'nin satış mahallinde gerçekleştirilen açık artırmaya, Arkas Holding, Ankara'dan işadamı Hüseyin Gündoğdu, Z.K.Z.Y. İnşaat'ın ortakları Zafer Kurşun ve Zafer Yıldırım ile Bayındırbank Genel Müdür Vekili Haluk Ersoy katıldı. 
     Muhammen bedeli 18 trilyon lira olan 14 bin 991,60 metrekarelik arsa, 17 trilyon liradan satışa sunuldu. Açık artırmada en yüksek teklifi 23 trilyon lira ile Bayındırbank adına Genel Müdür Vekili Ersoy verdi. 
     Açık artırmanın ardından gazetecilere açıklama yapan Ersoy, Bayındırbank adına aldıkları arsanın banka binasına yakın olması nedeniyle kendileri için değerli olduğunu belirterek, ''Binayı zaten satmayı düşünüyoruz. Onunla birlikte değerlendirilecek'' dedi. 
     Bir TMSF yetkilisi de Bayındırbank'ın Fon bünyesinde bulunması nedeniyle böyle bir işlemin olup olmayacağının sorulması üzerine, '' Bayındırbank'ın yönetim ve denetimi Fon'da ama tüzel kişiliği farklı. Banka olarak kendi işlemlerini kendisi yapıyor'' dedi. 
     
</TEXT>
</DOC>
