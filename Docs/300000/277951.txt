<DOC>
<DOCNO> 277951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/spo01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal oturuyor 
</HEADLINE>
<TEXT>


Beşiktaş'ın kaliteli transferler yaptığını, ancak takım olamadığını belirten Mircea Lucescu, "Bodo ve Trabzonspor karşısındaki futbola baktığımızda, yavaş yavaş takımın oluştuğunu görüyoruz" dedi 

BÜNYAMİN OSMAN 


Teknik analiz 
BEŞİKTAŞ'IN bugünkü konumunu değerlendiren Siyah - Beyazlılar'ın eski Teknik Direktörü Mircea Lucescu, Bodo Glimt ve Trabzonspor karşısındaki futbolun gelecek için ümit verdiğini ifade etti. Rumen çalıştırıcı, Kartal'ın kaliteli oyuncular transfer ettiğini, ancak bunların uyum sağlayamaması nedeniyle henüz takım olamadığını vurguladı. Lucescu, "Del Bosque bu dönemi sıkıntılı geçiriyor. Ancak son maçı kaybetseler bile, futbol olarak takımın yavaş yavaş oturduğunu görüyoruz" dedi. 

'UEFA yolu açık' 
SİYAH - Beyazlılar'ın kaybedilen puanlar nedeniyle zirve şansını yitirdiğini söyleyen Shakhtar Donetsk Teknik Direktörü Lucescu, "Ancak UEFA Kupası'nda üst sıralarda yer alma şansı bulacaklardır" yorumunda bulundu. Beşiktaş ile aynı grupta yer alan Steaua Bükreş'in maçını İstanbul'da oynamamasının avantaj olacağını da belirten Rumen hoca, "Yeni İnönü Stadı'nda taraftarın büyük baskısıyla karşılaşacaklardı. Bundan kurtuldular" diye konuştu. 

Bilbao'dan UEFA morali 

ATHLETİC Bilbao'nun resmi internet sitesindeki ankete göre, UEFA Kupası'nda B Grubu'nda İspanyol takımıyla birlikte tura en yakın takımlar Parma ve Beşiktaş gösterildi. 297 kişinin katıldığı ankette Bilbao ile birlikte yoluna devam edecek takımların, 157 kişinin oyuyla yüzde 52.86 Parma ve Beşiktaş olacağı ifade edildi. Rumen Steaua Bükreş ve Belçika'dan Standart Liege'ye ise yüzde 7 2.6 oy çıktı. 

'Çekici maçlar olacak' 

Rakipleri tarttı 
SİYAH - Beyazlı ekibin teknik patronu Vicente del Bosque, UEFA Kupası'nda ilginç bir gruba düştüklerini söyledi. İspanyol hoca, "Bizimki en zor grup olarak gösteriliyor. A.Bilbao ve Parma liglerinin en iyilerinden. S.Bükreş ve S.Liege de ülkelerinin iyi takımları. Taraftarlar için oldukça ilgi çekici maçlar olacak, dört farklı stil karşı karşıya gelecek" diye konuştu. 

Vize puanı 6 
GRUPTA ilk haftayı bay geçmelerinin rakipleri görmek açısından avantaj olabileceğini belirten Del Bosque, gruptan çıkmaları için de 6 puanın yetebileceğini söyledi. Bosque, "Bilbao'daki 4 radyo kanalı ile görüştüm. Onların zor bir takım olduğumuzu söylemeleri hoşuma gitti. Beşiktaş'ın Avrupa'daki bu imajinı daha da yukarılara çıkarmak için elimizden geleni yapacağız" dedi. 

Kaptan Tayfur geliyor 

GEÇEN sezon geçirdiği sakatlık sonrası uzun süre tedavi gören Kaptan Tayfur eski sağlığına hızla kavuşuyor. Ön sağ dış çarpraz bağları kopan ve İtalya'da bıçak altına yatan Tayfur yaklaşık beş ay sahalardan uzak kalmıştı. Tecrübeli oyuncu, dün Beşiktaş'ın PAF takımı ile yaptığı maçta forma giydi. Kulüp Doktoru Ayhan Optur, "Performansını deniyoruz. Diyarbakırspor maçına kadar hazır olmasına çalışıyoruz" dedi 
DİYARBAKIRSPOR maçı hazırlıklarını sürdüren Beşiktaş, PAF takımı ile yaptığı hazırlık karşılaşmasını 3 - 1 kazanırken yeni transfer Önder Çengel attığı iki gol ve ortaya koyduğu futbolla beğeni topladı. A takımın diğer golü Berkant'tan geldi. Bosque, Diyarbakır sınavında oynayamayacak olan İbrahim Toraman, Çağdaş ve Ronaldo'nun yerine savunmanın göbeğinde Mustafa Doğan ile Emre'yi denedi. 

Daniel Pancu'da milli endişe 

Sandu el attı 
BEŞİKTAŞ'IN yıldız oyuncusunun bir türlü huzura kavuşamaması Romanya'da da sıkıntı yarattı. Futbol Federasyonu Başkanı Mircea Sandu, Mutu ile birlikte Pancu'nun da kulübünde yaşadığı sorunlara değinerek, "Devre arası Pancu ve Mutu'nun mutlaka kafasının rahat edeceği bir lige transfer olması gerekiyor. Bu milli takım açısından çok önemli" dedi. 

Luce'nin teşhisi 
PANCU'YU almak istemesine rağmen Ukrayna'ya götüremeyen Lucescu, "Onun bana ihtiyacı vardı" açıklamasını yaptı. Shakhtar Donetsk'in hocası, "Yanımda olsaydı, daha faydalı olurdu. Onu en iyi tanıyan benim. Pancu'dan yıldız olacak dediğimde herkes bana 'deli' gözüyle baktı. Şimdi Ukrayna'ya gelmek isteyebilir. Ama artık imkansız gibi" yorumunu yaptı. 


</TEXT>
</DOC>
