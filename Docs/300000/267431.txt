<DOC>
<DOCNO> 267431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonyas08.html </URL>
<DATE> 2004/08/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hamilelikte sıcak tehlikesi... 
</HEADLINE>
<TEXT>

     Ondokuz Mayıs Üniversitesi OMÜ Tıp Fakültesi Kadın Hastalıkları ve Doğum Anabilim Dalı öğretim üyesi Prof. Dr. Tayfun Alper, sıcak havaların hamileliği yorucu ve riskli kıldığını söyledi. 
     Prof. Dr. Alper, hamilelerin günün sıcak saatlerinde korunmasız dolaşmalarının kan basıncında artışlara neden olabileceğini belirterek, ter emici, rahat, hafif ve kolay değiştirilebilir giysilerin tercih edilmesi gerektiğini bildirdi. 
     Hamilelerde yükselmiş vücut ısısı, gebeliği yorucu, hatta bazen riskli kılabiliyor. Bu nedenle hamilelerin günün sıcak saatlerinde korunmasız dolaşmaları istenmeyen hastalıklara neden olabilir. Hamileler özellikle güneş ışınlarının daha dik ve etkili olduğu 11.00-15.00 saatleri arasında dışarı çıkmamalı. Geniş kenarlı şapkalar, güneş ışınlarını yansıtan açık renkli giysiler ve sağlıklı güneş gözlükleri kullanılmalı. Güneş ışınlarından yararlanmak için, ışınların dik gelmediği, şiddetinin daha az olduğu sabah ve öğleden sonra tercih edilmelidir. 
     Hamilelikte vücudun kuru tutulmasını ve sık aralıklarla ılık duş alınmasını tavsiye eden Prof. Dr. Alper, idrar sırasında yanma meydana gelmesi ve sık idrara çıkma durumlarında hemen hekime başvurulmasını istedi. 
     
</TEXT>
</DOC>
