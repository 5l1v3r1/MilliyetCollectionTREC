<DOC>
<DOCNO> 284781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yasam/ayas.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoraki 'kızlık' bir aile bitirdi 
</HEADLINE>
<TEXT>


Bruce Reimer, sünnet hatası sonucu erkekliğini kaybetti. Ailesi, doktor ısrarıyla onu kız gibi büyüttü. Bu ısrar, onun ve ikizi Brian'ın sonu oldu 

DIŞ HABERLER SERVİSİ 

İngiltere'de doğumlarından kısa bir süre sonra sünnet olmaları için hastaneye götürülen ikizlerden Bruce Reimer'in penisi operasyon sırasında kullanılan elektrikli cihazın kısa devre yapması nedeniyle yandı. Çocuklarının erkeklik uzvunu kaybetmesi nedeniyle endişeye kapılan Janet ve Ron Reimer, tedavi için birçok doktora başvursa da sonuç alamadı. Televizyonda ABD'de yaşayan ve cinsiyet değişimi uzmanı Doktor John Money'i gören Reimer'lar, doktorla temas kurdu. 

Tez, felaket getirdi 
O sıralarda cinsiyetin aslında tam olarak genetik olmadığı, yetiştirmeden kaynaklanan bir durum olduğu yönünde bir tez geliştiren Money için Reimer ikizleri bulunmaz fırsattı. Aileyi Bruce'u kız gibi yetiştirmeye ikna eden Money, ergenlik sonrasında da çocuğu cinsiyet değiştirme operasyonuna sokmayı planlıyordu. 
Kız elbiseleri giydirilen Bruce, yeni adıyla Brenda, ergenlikte kendisini erkek gibi hissetmeye başladı. Gerçeği öğrendiğinde 3 kez intihar teşebbüsünde bulundu. Kardeşi Brian, Bruce'un durumunu öğrenince bunalıma girdi. 1981'de ameliyatla erkek olan ve David adını alan Bruce, 3 çocuklu bir kadınla evlendi. 
Bruce, 2000'de katıldığı bir televizyon programında gerçekleri anlattı. Programın yayımlanmasından sonra iyice bunalıma giren Brian, 2002'de canına kıydı. Kardeşinin ölümünü kaldıramayan Bruce ise geçtiğimiz mayıs ayında Kanada'da aynı sonu seçti. Bu öykü, BBC 2'de önümüzdeki perşembe günü yayımlanacak bir belgesele konu oldu. 


</TEXT>
</DOC>
