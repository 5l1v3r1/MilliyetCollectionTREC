<DOC>
<DOCNO> 282403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yazar/sazak.html </URL>
<DATE> 2004/10/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kod adı Atilla 
</HEADLINE>
<TEXT>


Nedim Şener'in yeni kitabı, 'Kod Adı Atilla' Güncel Yayıncılık'tan çıktı. Milliyet Ekonomi Servisi'nin başarılı muhabirlerinden Şener, araştırmacı gazeteciliğin ürünü son çalışmasında, 1998 sonbaharında Mesut Yılmaz hükümetinin düşürülmesine yol açan 'Türkbank skandalı'nın kilit ismi Alaattin Çakıcı dosyasını açıyor. 
Çakıcı adı, son aylarda 'Yargıtay - MİT - mafya' üçgeninde yeniden gündeme geldi. Yargıtay'daki 'mahkumiyet' kararının onaylanması aşamasında, dosya hakkında bilgi edinme, - mümkünse kararının seyrini değiştirme - girişimlerinin Çakıcı'nın yurtdışına kaçışıyla son bulması üzerine patlayan skandal bu kez siyaseti değil, yargıyı sarstı. Yargıtay Birinci Başkanı Eraslan Özkaya istifanın eşiğinden döndü. Alaattin Çakıcı ise Viyana'da yakalanarak Türkiye'ye iade edildi. 
Çakıcı'nın yurtdışına çıkışında kullanılan emekli bir MİT mensubuna ait pasaport, Yargıtay'daki dosyanın takibinde Kaşif Kozinoğlu adlı üst düzey MİT yöneticisinin, Özkaya'nın müteahhit bir tanıdığı aracılığıyla devreye girmesi gibi ilişkilere karşın nedense soruşturmanın MİT boyutu açıkta kaldı. 
Sedat Peker olayında da gözlendiği şekliyle, Susurluk'tan bu yana Abdullah Çatlı, Alaattin Çakıcı gibi isimlerin geçmişte 'derin devlet'e verdiği hizmetler, 'çete' oluştursalar bile bu kişilerin 'korunmasına' yol açabiliyor. Adeta bir 'dokunulmazlık' zırhı oluşturuluyor. 
Nedim Şener'in kitabında 1980'lere dek uzanan tarihi örgünün kodları yer alıyor 
'Çok az kişi Çakıcı'yı 'Atilla' olarak tanıyordu. 1980 öncesinde başlayan ve sonrasında devam eden Milli İstihbarat Teşkilatı MİT ile olan ilişkisi boyunca kullandığı Atilla Çelik kod adı, kendi ismi 'Alaattin Çakıcı'nın baş harfleriyle uyumluydu. Zaten kod adları seçilirken buna dikkat edilirdi. Ancak bugüne kadar dünyanın birçok ülkesinde onlarca sahte kimlik, kredi kartı ve pasaport ile dolaşan Çakıcı bu belgelerin üzerinde hiçbir zaman Atilla Çelik adını kullanmadı. 
İnterpol'ün A - 788 5 - 2004 numaralı Kırmızı Bülten'inde farklı adlarla düzenlenmiş belgelerden söz ediliyordu. 
Bazıları da onu 'Palandöken' diye tanıyordu. Hangi ismi kullanırsa kullansın, Çakıcı adının karıştığı olaylar incelendiğinde son yılların en önemli 'korku markası' olarak kullanıldığı görülüyordu.' 
Nedim Şener, 'Kod Adı Atilla'da Türkbank skandalını, TBMM soruşturma komisyonlarına giren ifade tutanaklarını ve Yargıtay'ı sarsan Çakıcı'nın son yurtdışı serüvenini inceliyor. Viyana'daki 'Gökyüzü operasyonu'ndaki Hanefi Avcı faktörüne dikkat çekiyor. 
Eski Başbakan Mesut Yılmaz, Yüce Divan'da yargılanırsa, Çakıcı da sanık olarak davaya girecek. 
Şener'in kitabı, Susurluk'un ekonomik cephesini çözmek isteyenler için anahtar niteliğinde. 



</TEXT>
</DOC>
