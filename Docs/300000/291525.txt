<DOC>
<DOCNO> 291525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur20.html </URL>
<DATE> 2004/11/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sudan çıkarmak için tüfeğini kullanınca... 
</HEADLINE>
<TEXT>

     Şanlıurfa'nın Harran İlçesi'nde bir kişi sulama kanalında mahsur kalan arkadaşını kurtarmak isterken silahla yaralanmasına neden oldu. 
     AA muhabirinin aldığı bilgiye göre, Hüseyin Durmuş ve Ahmet Erdoğan, ilçeye bağlı Çatalhurma Köyü'ndeki boş bir arazide birlikte avlanmaya başladı. Ahmet Erdoğan bir an dengesini yitirip arazinin kenarındaki sulama kanalına düşünce, arkadaşı Hüseyin Durmuş onu kurtarmaya çalıştı. Eli yetişmeyince arkadaşına tüfeğini uzatıp tutmasını isteyen Durmuş, silahın ateş alması sonucu kurtarmak istediği arkadaşının yaralanmasına neden oldu. 
     Karnından yaralanan Erdoğan, Şanlıurfa Devlet Hastanesi'ne kaldırıldı. 
     Durmuş'un gözaltına alındığı, soruşturmanın sürdüğü bildirildi. 
     
</TEXT>
</DOC>
