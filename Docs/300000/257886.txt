<DOC>
<DOCNO> 257886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur03.html </URL>
<DATE> 2004/07/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Otoyol gişelerine "KGS" cihazı monte edilmesine başlandı... 
</HEADLINE>
<TEXT>

     Karayolları Genel Müdürlüğü'nce, 5. Bölge Müdürlüğü sınırlarında uygulanması planlanan Kartlı Geçiş Sistemi KGS cihazlarının gişelere monte edilmesi çalışmalarına başlandı. 
     Çalışmaların yıl sonuna kadar tamamlanmasının hedeflendiği, uygulamaya ise 2005'te geçileceği bildirildi. 
     Karayolları 5. Bölge Müdürlüğü Otoyol Bakım İşletme Başmühendisliği yetkililerinden alınan bilgiye göre, sistemin bölge müdürlüğüne bağlı 10 ildeki 24 otoyol istasyonunda uygulanması planlanıyor. 
     İstanbul'daki Boğaziçi ve Fatih Sultan Mehmet Köprüleri ile Ankara ve İzmir'de, otoyolların bazı gişelerinde kullanılan Otomatik Geçiş Sistemi'ne benzeyen Kartlı Geçiş Sistemi'nde, özel olarak tasarlanan ''chip''li kartlar kullanılacak. 
     Kartların banka hesapları veya gişe merkezlerinden kredi yüklenerek kullanılabileceğini ifade eden yetkililer, araç sürücülerinin bunları her geçişte manyetik okuyucuya okutarak, otomatik bariyerin açılmasını sağlayacaklarını ifade ettiler. 
     Aselsan A.Ş'nin yapımını üstlendiği proje kapsamında, ilk etapta TEM Otoyolu'nun Pozantı gişelerine KGS cihazlarının monte edilmesine başlandığını söyleyen yetkililer, çalışmaların yıl sonuna doğru tamamlanacağını Adana ve Mersin'deki alım gişelerinin tamamlanmasının ardından uygulamaya 2005 yılında geçileceğini belirttiler. 
     Ankara, İstanbul ve İzmir'de uygulanan OGS'nin benzerinin ilk kez KGS adıyla bölgede uygulanacağı, projenin hayata geçirilmesiyle otoyolu kullanan araç sürücülerinden geçiş ücretini modern yöntemlerle tahsil etmenin amaçlandığı bildirildi. 
     Sistem sayesinde muhtemel kayıp ve kaçakların asgariye ineceği, ayrıca, gişelerdeki araç yoğunluğunun azaltılacağı kaydedildi. 
     
</TEXT>
</DOC>
