<DOC>
<DOCNO> 255374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko38.html </URL>
<DATE> 2004/07/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Telekom'un satışına yönelik bilgilendirme süreci 15 gün daha uzatıldı 
</HEADLINE>
<TEXT>

     Türk Telekom hisselerinin yüzde 51'lik kısmının blok olarak satışına yönelik ihale öncesinde, bilgilendirme süreci 15 gün daha uzatıldı. 
     Özelleştirme İdaresi Başkanlığı'ndan ÖİB yapılan açıklamada, Türk Telekom hisselerinin yüzde 51'nin blok satışına yönelik, toplam 11 adet yerli ve yabancı yatırımcı grubun kayıt yaptırarak bilgilendirme sürecinin ilk bölümü olan birinci tur görüşmelerin tamamlandığı belirtildi. 
     İkinci tura geçildiği ifade edilen açıklamada, 15 Temmuz 2004 tarihine kadar sonuçlandırılacağı duyurulan bilgilendirme sürecinin, katılımcılardan gelen talep doğrultusunda, 30 Temmuz 2004 tarihine kadar uzatılmasının kararlaştırıldığı kaydedildi. 
     Blok satış ihale sürecine ilişkin takvimin, satış danışmanlarının ve bilgilendirme sürecinin sonuçlandırılmasını müteakip, bilahare açıklanacağı vurgulandı. 
     Bu arada açıklamada, bilgilendirme sürecine katılımın, ilgili mevzuat çerçevesinde Türk Telekom'un en az yüzde 51'lik hissesinin tek seferde blok olarak satışına yönelik açılacak ihale için, ön şart niteliği taşımadığı hatırlatıldı. 
     
</TEXT>
</DOC>
