<DOC>
<DOCNO> 297988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur16.html </URL>
<DATE> 2004/12/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Galada yangın .. 215 kişi hastanelere müracaat etti 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, G-MALL Kültür ve Alışveriş Merkezi'ndeki sinema salonunda çıkan yangında büyük bölümü dumandan etkilenen toplam 215 kişinin hastanelere müracaat ettiğini bildirdi. 
     Başbakanlık Basın Merkezi'nden yapılan yazılı açıklamada, İstanbul'un Beşiktaş İlçesi Maçka Semti'ndeki Küçük Çiftlik G-MALL Kültür ve Alışveriş Merkezi'nin 3. katında bulunan sinema salonunda dün akşam 21.45 sıralarında, muhtemelen dekorasyondan çıkan yangından sonra dumandan etkilenen 215 kişinin, çevrede bulunan kamu ve özel hastanelere müracaat ettiği kaydedildi. 
     Bunlardan 143 hastanın kendi olanakları ile hastanelere başvurduğu belirtilen açıklamada, yaralıların tedavilerinin devam ettiği, şu ana kadar herhangi bir can kaybı bilgisinin alınmadığı ifade edildi. 
     Açıklamanın ekinde, dumandan etkilenen ve yaralanan vatandaşlardan kimliği tespit edilebilen 192 kişinin isim listesine yer verildi. 
     
     8 TABURCU DAHA 

     Dolmabahçe'de G-MALL Kültür ve Alışveriş Merkezi'ndeki sinemada çıkan yangında dumandan etkilenen ve Vehbi Koç Vakfı VKV Amerikan Hastanesi'nde halen tedavileri süren 8 kişinin de bugün taburcu edilecekleri bildirildi. 
     AA muhabirinin edindiği bilgiye göre, ''Büyü'' adlı filmin dün akşam yapılan galası sırasında sinemada başlayan yangının ardından büyük bölümü dumandan etkilenerek hastanelere kaldırılan 169 kişiden 161'i tedavilerinin yapılmasından sonra taburcu edildi. 
     Solunum yolu problemi bulunan ve halen tedavileri VKV Amerikan Hastanesi'nde süren Deniz Coradette, Claus Coradette, Gaye Sökmen, Sait Sökmen, Tuba Ünsal, Aydan Kaya, Gamze Yusuflu, Turgay Tamülkü'nün genel sağlık durumlarının iyi olduğu ve bugün taburcu edilecekleri bildirildi. 
     
</TEXT>
</DOC>
