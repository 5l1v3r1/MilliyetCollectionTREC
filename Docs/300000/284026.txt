<DOC>
<DOCNO> 284026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun26.html </URL>
<DATE> 2004/10/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Romanya'daki deprem atom santralini etkilemedi 
</HEADLINE>
<TEXT>

     Merkez üssü Romanya'nın Vrança dağında olan ve dün gece saat 23.35'te meydana gelen Richter ölçeğine göre 5.5 büyüklüğündeki deprem Bulgaristan'da da paniğe neden oldu. 
     Bulgaristan Bilimler Akademisi rasathanesinden yapılan açıklamada, depremin özellikle kuzey Bulgaristan'da önemli ölçüde hissedildiği ve Silistire kentinde bazı binaların duvarlarında çatlaklar oluştuğu belirtildi. 
     Bu arada, deprem en büyük korkuyu Bulgaristan'ın Romanya ile sınırını oluşturan Tuna Nehri kenarında kurulu dünyanın en riskli nükleer santralları arasında ilk sıralarda yer alan Kozloduy atom santralında yaşattı. 
     Santral yönetiminden yapılan açıklamada, depremin hemen ardından nükleer reaktörlerin en ince ayrıntısına kadar kontrol edildiği belirtilerek, ''Yaptığımız kontrol çalışmaları sonunda en küçük bir hasar dahi tespit edilememiştir'' denildi. 
     
</TEXT>
</DOC>
