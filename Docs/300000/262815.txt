<DOC>
<DOCNO> 262815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo04.html </URL>
<DATE> 2004/08/12/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Fenerbahçe'nin yükünü taşımak Aurelio'ya kaldı 
</HEADLINE>
<TEXT>

     Daum'un forvet ağırlıklı bir kadroyu sahaya süreceği Samsunspor maçında orta sahanın tüm yükü Brezilyalı oyuncuda olacak 
     
     Her şey gole dönük 

     Çaykur Rize deplasmanında 2-0’lık üstünlüğünü koruyamayıp, tek puanla yetinmek zorunda kalan Fenerbahçe, evindeki ilk maça mutlak galibiyet parolasıyla hazırlanırken, teknik direktör Daum da, forvet ağırlıklı bir kadroyu sahaya sürmeyi planlıyor. Alman hocanın, Hooijdonk ve Nobre’nin yanısıra, Serhat, Tuncay, Alex gibi gole dönük oyunculara ilk 11’de şans vereceği öğrenildi. 
     
     Tek başına kaldı 

     İlk hafta performansından memnun kalmadığı Fabiano’yu antrenmanlarda yedek takımda oynatan ve bu mevkiyi, geçen sezon da bazı maçlarda görevlendirdiği Kaptan Ümit Özat’a teslim etmeyi planlayan Daum, orta sahanın yükünü tek başına Aurelio’ya verecek. Sezon başında hocası tarafından düşünülmeyen ancak şimdi tek adam olan Brezilyalı oyuncu, bir dinamo gibi çalışmak zorunda kalacak. 

     
</TEXT>
</DOC>
