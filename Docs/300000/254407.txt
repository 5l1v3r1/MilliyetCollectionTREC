<DOC>
<DOCNO> 254407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo06.html </URL>
<DATE> 2004/07/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Aktuğ Taraftar transferi bırakıp, Trabzonspor'u desteklemeye hazırlansın 
</HEADLINE>
<TEXT>

     Trabzonspor Kulübü Başkanı Atay Aktuğ, taraftarın transfer çalışmalarını bırakmasını, muhteşem Trabzonspor'u desteklemeye hazırlanmasını istedi. 
     Aktuğ, AA muhabirine yaptığı açıklamada, bordo-mavili takımın bu yıl yeterli transfer yapmadığı yönünde olumsuz eleştiriler yapıldığını ve bunun da taraftar üzerinde etkili olduğunu ifade ederek, ''Taraftarımız sabırlı olsun, acele etmesinler ve bize güvensinler. Geçen yıl yakaladığımız başarımızı daha da yukarılara çıkaracağız'' dedi. 
     Taraftarın fazla transfer yapılmasını istediğini vurgulayan Aktuğ, ''Geçmiş senelerde yapılan fazla transferlerin sıkıntılarını gördük. Fazla transfer önemli değil, önemli olan takıma katkı yapacak kaliteli oyuncuları almaktır. Onun için taraftarımız transferi bıraksın, muhteşem Trabzonspor'u desteklemeye hazırlansın'' diye konuştu. 
     Bordo-mavili takımın oyuncularına birçok kulübün talip olduğunu ve çok yüksek rakamlar teklif edildiğini, buna karşın Trabzonspor yönetiminin bu futbolcuları elde tuttuğunu ve uzun süreli sözleşme imzalattığını belirten Aktuğ, şunları söyledi 
     ''Mevcut kadroyu koruduk, üstüne ilaveler yaptık ve bu da bizi daha güçlü kılıyor. Onun için endişeye kapılmaya gerek yok. Geçen yılki kadro şampiyonluğu kılpayı kaçırdı, bu yılki kadro bunu başarmak için çalışacaktır. Trabzonspor'un hedefi her zaman şampiyonluktur ve bunun için de bu yıl geçtiğimiz sezondan daha iyi çalışarak bu amaca ulaşmaya çalışacağız.'' Teknik heyetle yönetim arasında sorunlar varmış gibi gösterilmeye çalışıldığını kaydeden Aktuğ, ''Yönetim olarak teknik heyetle aramızda hiçbir sorunumuz yok. Ziya Doğan'a güveniyoruz ve sonuna kadar da onunla gideceğiz. Bizim en büyük transferlerimizden biri de Ziya Doğan'dır'' diye konuştu. 
     
</TEXT>
</DOC>
