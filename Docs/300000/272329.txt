<DOC>
<DOCNO> 272329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko35.html </URL>
<DATE> 2004/09/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye, Peugeot için kilit ülke 
</HEADLINE>
<TEXT>

     Peugeot Uluslararası Operasyonlar Direktörü Christian Delous, Peugeot markasının orta vadedeki gelişiminde Türkiye'nin kendileri için kilit ülkelerden biri olduğunu söyledi. 
     Peugeot'un yarından itibaren Türkiye pazarına sunulacak yeni modeli 407'nin tanıtımı nedeniyle düzenlenen toplantıda konuşan Delous, PSA Grubu'nun Avrupa'nın 2., dünyanın 6. otomobil üreticisi olduğunu belirterek, kendilerini büyüme, verimlilik ve yenilik çerçevesinde konumlandırdıklarını söyledi. 
     1999 yılında 1 milyon 513 bin adet olan otomobil satışlarının geçen yıl 1 milyon 914 bin adete ulaştığını anımsatan Delous, bu yıl sonu itibariyle 2 milyon 31 bin adetlik satış tahmin ettiklerini bildirdi. 
     Delous, şirketin AR-GE çalışmalarına da değinerek, AR-GE'ye 3 milyar dolar ayırdıklarını kaydetti. 
     Batı Avrupa ve Fransa dışındaki satışlarda yüzde 40'lık bir artış sağlandığına işaret eden Delous, ilk altı ayda geçen yılın aynı dönemine göre 100 bin adet ek araç sattıklarını söyledi. 
     Delous, ''Türkiye, bu ek satışların yüzde 17-18'ini oluşturuyor'' dedi. 
     Türkiye pazarında, kriz öncesinde çok güçlü bir büyüme eğilimi içinde olduklarını ve 50-60 bin adet araç satabileceklerini düşündüklerini belirten Delous, şu görüşleri dile getirdi 
     ''Şimdi Türkiye'den ciddi gelişmeler bekliyoruz. Peugeot markasının orta vadede gelişiminde Türkiye, bizim için kilit ülkelerden biri. 49 bin 500 araçlık satış hedefi koyduk. Ama eminim ki yıl sonu itibariyle bu rakam 50 bini geçecek.'' Christian Delous, Türkiye'de Karsan firmasıyla olan ortaklıklarına büyük önem verdiklerini de kaydederek, buradaki üretim kalitesinin PSA Grubu'nun asgari standartlarına uymakla kalmayıp, bu standartları geçtiğini söyledi. 
     
     ''PEUGEOT 407'LER YARIN SATIŞTA'' 
     Türkiye'de 42 bayilerinin bulunduğunu anımsatan Delous, yeni model Peugeot 407'lerin yarından itibaren tüm satış noktalarında satışa sunulacağını bildirdi. 
     Delous, orta-üst model yelpazesinde yer alan 407'nin segmentindeki rakiplerinden hem dizayn hem de teknoloji olarak farklı olduğunu söyledi. 
     Peugeot 407'nin Batı Avrupa'daki lansmanının Nisan ayında yapıldığını ve şu ana kadar 70 bin sipariş aldıklarını anımsatan Delous, üretim tesislerinde kapasite artırımına gideceklerini de ifade etti. 
     Delous, 2005 yılında Peugeot 407'den toplam 300 bin adet üretilmesinin hedeflendiğini bildirerek, Çin, Latin Amerika ve Doğu Avrupa'da büyümeyi ve daha güçlü hale gelmeyi amaçladıklarını söyledi. 
     
     PEUGEOT 407 
     Pazarlama Direktörü Dominique Hanotaux da, yeni ürün hakkında katılımcıları bilgilendirdi. 
     Hafif alüminyum malzemelerden oluşan parçaların kapsamlı olarak kullanıldığı, yenilikçi ve etkin süspansiyon sistemleri ile donatılan Peugeot 407'de, yarış otomobillerinde kullanılan teknoloji baz alınarak geliştirilen çift salıncaklı ön süspansiyon, yol tutuş ve rahatlığın güvencesini oluşturuyor. 
     Yeni araç, 1,5 metrekarelik toplam cam genişliği ile segmentin en geniş camına sahip bulunuyor. 
     Peugeot 407 versiyonlarına göre, 49 milyar 900 milyon ile 70 milyar 400 milyon lira arasında değişen fiyatlarla tüketiciye sunulacak. 
     
</TEXT>
</DOC>
