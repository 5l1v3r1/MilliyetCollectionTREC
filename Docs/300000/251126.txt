<DOC>
<DOCNO> 251126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur24.html </URL>
<DATE> 2004/06/26/ </DATE>
<TIME> 17.57 </TIME>
<AUTHOR>  </AUTHOR>
<HEADLINE>
Ülkücüler AK Partiyi protesto ettiler 
</HEADLINE>
<TEXT>

     Ülkü Ocakları Ege Bölge Başkanı Abidin Bilgin, ''AK Parti, Türk Milleti'nin varlığı için büyük tehdit oluşturmaya başlamıştır'' dedi. 
     Ülkü Ocakları mensupları İzmir'de, Konak Pier önünden Cumhuriyet Meydanı'na yürüyerek, Hükümet'i ve icraatlarını protesto etti. 
     Abidin Bilgin, Cumhuriyet Meydanı'nda yaptığı basın açıklamasında, AK Parti'nin ''maskesinin'' her geçen gün düştüğünü ve gerçek yüzünün ortaya çıktığını öne sürdü. 
     AK Parti'nin ''attığı tüm adımları ABD ve AB'nin istekleri doğrultusunda gerçekleştirirken milli onuru yerle bir etmeye devam ettiğini'' ileri süren Bilgin, eski DEP milletvekillerinin Dışişleri Bakanlığı'na kabul edilmesini de eleştirerek, şöyle konuştu 
     ''Türklük yerine başka milletlere hizmet eden, cami yerine kiliseler özen gösteren ve bu konuda kilise dernekleri kurulması adına yönlendiricilik yapan, İslam dünyası yerine Hıristiyan-Yahudi alemi ile çıkar ilişkilerine giren AK Parti, Türk Milleti'nin varlığı için büyük tehdit oluşturmaya başlamıştır. 
     Müslüman Türk'ün toprakları üzerinde kirli hesaplar peşinde koşanlar, elbet tarih huzurunda gereken hesabı verecektir. Yıllardır bu ülke üzerinde oynanmadık oyun bırakmayanların, bu ülke insanının birlik ve beraberliklerini bozmaya güçleri yetmeyecektir.'' Açıklamanın ardından İstiklal Marşı okuyan Ülkücüler, olaysız dağıldı. 
     
</TEXT>
</DOC>
