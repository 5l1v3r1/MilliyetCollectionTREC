<DOC>
<DOCNO> 266159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/magazin/amag.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kekilli artık soyunmayacak 
</HEADLINE>
<TEXT>


'Gılgamış' filmi için teklif götürülen Sibel Kekilli, senaryoyu okuyunca 'Çok çıplak sahne var" deyip rolü reddetti 

ALİ'CE Ali Eyüboğlu 

Tarihe, 'ölümsüzlüğün arandığı destan' olarak geçen 'Gılgamış' aynı zamanda tamamı Türkiye'de çekilecek ilk Hollywood filmi olacak. 
Nuh tufanının anlatıldığı ilk yazılı eser kabul edilen, kimilerine göre de kutsal kitapların kaynağı sayılan 'Gılgamış Destanı'nın sinema filminde sadece Max Ryan, Valentina Cervi, Robert Davi, Costas Mandylor, Ömer Şerif gibi Hollywood'un yıldızları rol almayacak. 

'O defteri kapattım' 
Yapımcı Stonelock Pictures şirketini, film için İstanbul'da plato kurmaya ve çekimlerin tümünü Türkiye'de yapmaya ikna eden Özen Film ve Umut Sanat, bir yandan da 'Gılgamış'ın kadrosuna bolca Türk oyuncu katmanın gayreti içinde. 
Filmin yardımcı yapımcıları Özen Film ve Umut Sanat'ın yetkilileri, Kenan İmirzalıoğlu'nun 'Enkidu'yu oynayacağı 'Gılgamış'ın 'İştar' rolü için de, Sibel Kekilli'ye teklif götürdü. 
Sibel Kekilli, Türkiye'de çekilecek bir Hollywood filminde oynamaya önce sıcak baktı. 
Başrolünde yer aldığı 'Duvara Karşı' filmi Berlin Film Festivali'nde 'Altın Ayı' kazanınca dikkatleri üzerine çeken ve ardından da daha önce 9 porno filmde oynadığı ortaya çıkan Kekilli, senaryoyu okuyunca, yaptığı kıyımlarla herkese korku salan vahşi yaratık 'Enkidu'yu ehlilleştiren 'Fahişe İştar'ı oynamaktan vazgeçti. Kekilli, "Bu rolün bir hayli çıplak sahnesi var. Ben o defteri kapattım" deyip filmde oynamayı reddetti. 


</TEXT>
</DOC>
