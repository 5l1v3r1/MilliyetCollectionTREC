<DOC>
<DOCNO> 256983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/siy01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB kaybeder 
</HEADLINE>
<TEXT>


Chirac'ın, ekim ayında açıklanacak İlerleme Raporunun bekleneceğini söylemesi üzerine Erdoğan, "Bizi AB'ye almazsanız AB kaybeder. Olmazsa olmaz diye bir hırsımız yok" dedi 

ABDULLAH KARAKUŞ Paris 


Başbakan Recep Tayyip Erdoğan, Fransa Cumhurbaşkanı Jacques Chirac'tan AB'ye giriş süreciyle ilgili istediği tam desteği alamadı. Chirac'ın insan hakları ve din özgürlüğü uygulamalarında eksiklikler olduğunu belirtip ekim ayında açıklanacak İlerleme Raporunun bekleneceğini söylemesi üzerine, Erdoğan, "Bizi AB'ye almazsanız AB kaybeder. Bu noktada, olmazsa olmaz diye bir hırsımız yok" dedi. Chirac, Erdoğan'la yaptığı görüşmenin basına kapalı bölümünde, özellikle Türkiye'nin kalabalık nüfusu üzerinde durarak, bundan Avrupa ülkelerinin çekindiğini vurguladı. Fransa iç siyasetini de gündeme getiren Chirac, Erdoğan'a muhalefetin Türkiye'nin AB'ye girişine karşı olduğunu da ifade ederek "Onları da ikna etmelisiniz" dedi. 

'Birçoğundan daha ileriyiz' 
Erdoğan da, Türkiye'nin kriterlerle ilgili elinden geleni yaptığını ve birçok üye ülkeden daha ileri olduğunu söyledi. Türkiye'nin serbest dolaşım hakkı elde etmesi ile istihdam sıkıntısı yaşanma korkuları üzerinde de duran Erdoğan, "Bununla ilgili söz vermeye hazırız. Zaten bizim insanlarımız böyle bir durumda Türkiye'ye yatırım yapmak için dönecektir. Sizin 1.5 milyarlık İslam lemine mesaj vermeniz gerekir" diye konuştu. Chirac da, birçok Avrupa ülkesinin olduğu gibi kendi ükesinin de, AB komisyonunun ekim ayı içinde açıklayacağı İlerleme Raporuna bakıp ona göre bir tavır alacağını üstünü çize çize vurguladı. 

Laiklik uyarısı 
Erdoğan'a laiklik uyarısı da yapan Chirac, "İnanışlar konusunda devlet eşit mesafede olmalı ve özgürlükleri güvence altına almalı" dedi. Erdoğan da aynı düşünceye katıldığını söyledi. 
Chirac, Erdoğan'ın Fransız - Alman ortak yapımı olan Airbus alımı konusundaki tavrından dolayı memnun oldu. Chirac, Edoğan'a, "Bu akşam Almanya Başbakanı Sayın Schröder'i arayıp müjdeyi vereceğim" dedi. 

'Fransa desteği devam edecek' 

Başbakan Erdoğan, France - 2 televizyonunun ana haber bülteninde Paris ziyaretine ilişkin soruları yanıtladı. Fransa'nın, Avrupa Birliği Helsinki Zirvesi'nden bu yana Türkiye'nin yanında olduğunu belirten Başbakan Erdoğan, AB Komisyonu'nun ekim'de yayımlayacağı İlerleme Raporu'ndan sonra da, bu desteğin devam edeceğine inandığını söyledi. 


</TEXT>
</DOC>
