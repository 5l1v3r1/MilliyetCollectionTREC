<DOC>
<DOCNO> 259676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/axspo01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Juanfran gidemez " 
</HEADLINE>
<TEXT>


Beşiktaş'ta İspanyol yıldızın transferinin üzerindeki sis perdesi aralanamadı. Juanfran'ın dün "Çarşamba İstanbul'dayım" sözlerini Celta Başkanı yalanladı 

MEHMET ÇİFTÇİ 


Kördüğüm oldu 
SİYAH - Beyazlı kulübün renklerine bağlamak için uzun süredir uğraş verdiği Juanfran'dan gelen müjdeli haber, Celta Vigo Başkanı Gomez'in açıklamalarıyla yerini yine belirsizliğe bıraktı. İspanya'nın en iyi sol kanat oyuncuları arasında gösterilen Juanfran, dün transferinin bittiğini açıkladı. Başarılı oyuncu, "Menajerimle anlaşma sağladılar. Kulüp ile de anlaşılmış, pürüzler giderilmiş. Ben en geç çarşamba günü İstanbul'da olacağım" diye konuştu. 

Teşekkür etti 
JUANFRAN, büyük bir sabırsızlık yaşadığını belirtip, "Artık Beşiktaş formasıyla kendimi bütünleşmiş kabul ediyorum. Tüm kalbimle bu formayı istiyorum. Yöneticiler bana "bekle" talimatını vermişti. Transferim çözüldüğü için çok teşekür ediyorum" dedi. İspanyol futbolcu, çarşamba için "kavuşma günü" ifadesini kullanırken, Fransa'daki kampta kondisyon açığını kapattığını, ilk maçta da görev verilirse oynamak istediğini vurguladı. 

Gomez'den suçlama 
CELTA Vigo Başkanı Gomez ise, Juanfran'ın açıklamalarına büyük tepki gösterirken, Beşiktaş yönetimine de ağır suçlamalarda bulundu. Gomez, "Yaptıkları tek şey futbolcumuz üzerinde oynamak. Hiçbir yöneticinin yüzünü görmedim. Pazarlığa da açıktık. 4 milyon euro istedik, 2 milyondan yukarı çıkmadılar. Juanfran istediği kadar konuşsun. Hiçbir yere gidemez. Kaldı ki, ben bunları ona iki gün önceki görüşmede de söyledim" diye konuştu. 

Kartal'ın rakibi Hertha Berlin 

BEŞİKTAŞ, bugün Almanya'da 1. Lig takımlarından Hertha Berlin önünde sezon öncesi son sınavını verecek. Restore edilen Berlin Olimpiyat Stadı'nın açılışı nedeniyle düzenlenen maç TSİ 17.00'de başlayacak ve Kanal D'den canlı yayınlanacak. Siyah - Beyazlı ekip, dün sabahki idmanın ardından özel uçakla Berlin'e gitti. Pancu'nun pasaportunu unutması nedeniyle kafile yarım saat rötarlı uçtu. Sakat olan Sergen ve Carew ile cezalı Tümer İstanbul'da bırakıldı. Del Bosque, kafasındaki iskelet kadroyu bu maçta sahaya süreceğini söyledi. 

'UEFA Kupası için geldim' 

Carew iddialı 
VALENCİA'DAN transfer edilen John Carew, büyük başarılara imza atmak için Beşiktaş'ı tercih ettiğini söyledi. Beşiktaş Dergisi'nin son sayısında kapak konusu olan John Carew, "Buraya ligle birlikte UEFA Kupası'nı da kaldırmak hedefiyle geldim. Bunun için de elimden geleni yapacağım" diye konuştu. 

"Gurur duyarım" 
NORVEÇLİ golcü, Avrupa'nın en iyi teknik direktörlerinden olan Del Bosque'nin takımın başında olmasının da tercih sebebi olduğunu tekrarladı. Carew, "Muhteşem taraftarın önüne çıkacağım günü sabırsızlıkla bekliyorum. Taraftar için yeni bir idol olursam, büyük gurur duyarım" ifadelerini kullandı. 


</TEXT>
</DOC>
