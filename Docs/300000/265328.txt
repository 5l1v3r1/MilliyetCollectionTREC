<DOC>
<DOCNO> 265328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur24.html </URL>
<DATE> 2004/08/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Oğluyla birlikte sünnet oldu... 
</HEADLINE>
<TEXT>

     Batman'ın Sason İlçesi'nde Kaymakamlıkça düzenlenen sünnet programı kapsamında, 25 yaşındaki Sadık Çakar da oğluyla birlikte sünnet oldu. 
     Sünneti yapan ve aynı zamanda AA Sason muhabiri olan Sağlık Ekibi Başkanı Metin Özmen, Kaymakamlığın düzenlediği program kapsamında yaklaşık 3 haftadır ambulansla köyleri gezerek, çocukları sünnet ettiklerini söyledi. Özmen, meslek hayatı boyunca ilk defa baba ile oğlu birlikte sünnet ettiğini belirtti. 
     Çalışırlar Köyü'nde baba Sadık Çakar'ı, 1 yaşındaki oğlu Müslüm Çakar'la birlikte sünnet ettiklerini belirten Özmen, şöyle konuştu 
     ''Daha önce 24 yaşında olan bir genci sünnet etmiştim. Ama evli değildi. İlk defa evli ve çocuğuyla birlikte birini sünnet ettim. Baba Çakar önce çocuğunu getirdi, onu sünnet ettik. Daha sonra köyün muhtarı bize babanın da sünnet olmadığını söyledi. Bunun üzerine Çakar'a, yaptığımız sünnetin ağrısız olduğunu ve korkmaması gerektiğini anlattık. Böylece babayı ikna ederek, sünnet ettik. Sünnetten sonra sağlık ekibi olarak Çakar Ailesi'ni ziyaret ettik. Baba Çakar çok mutlu görünüyor.'' 
     
     ''KORKTUĞUM İÇİN OLAMADIM'' 

     Çakar, daha önce sünnet olmak istediğini, ancak korktuğu için bugüne kadar buna cesaret edemediğini söyledi. Sünnet ekibinin ağrısız sünnet yaptığını görünce sünnet olmaya karar verdiğini belirten Çakar, geç de olsa erkekliğe ilk adımı attığı için mutlu olduğunu kaydetti. Baba Çakar, şunları söyledi 
     ''Oğlumla birlikte sünnet olmak da varmış. Oğlumun sünnet olduğunu görünce, bana da cesaret geldi. Sünnet olduktan sonra, sanki üzerimden büyük bir yük kalkmış gibi hissettim. Ücretsiz programı organize eden Kaymakam Hayati Taşdan'a ve sünnet ekibine teşekkür ediyorum.'' 

     
</TEXT>
</DOC>
