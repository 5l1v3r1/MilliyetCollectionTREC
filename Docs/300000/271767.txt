<DOC>
<DOCNO> 271767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur02.html </URL>
<DATE> 2004/09/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
32 yerinden bıçaklandı... 
</HEADLINE>
<TEXT>

     DHA 
İZMİR'in Konak İlçesi'nde tekstil atölyesinde çalışan 13 yaşındaki Abdurrahman Aka, 32 yerinden bıçaklanarak öldürülmüş olarak bulundu. 
     Yeşildere yolu üzerindeki Şehitler Parkı yakınındaki boş arazide, önceki gece saat 02.00 sıralarında, vatandaşlar tarafından bir erkek cesedi bulundu. Cinayet Büro Amirliği ekipleri olay yerine sevkedildi. Polisin ilk incelmesinde, cesedin üzerinden 13 yaşındaki Abdurrahman Aka'ya ait kimlik çıktı. Çankaya'da bir tekstil atölyesinde çalışan Aka'nın 32 yerinden bıçaklarak öldürüldüğü belirlendi. 
     Oğullarının ölüm haberini alan anne Hayriye ve işsiz baba Şehymus Aka gözyaşlarına boğuldu. Kadifekale'de oturan Aka'nın Cumartesi günü işten eve geldikten sonra 45 milyon lira olan haftalığını kendilerine verdiğini ve akşam yemeğinden sonra da yanına 500 bin lira harçlık alarak evden çıktığını belirten baba Şeyhmus Aka, "Oğlum teyzesinin evine gideceğini söyleyerek evden ayrıldı. Öğrendiğimiz kadarıyla akşam saatlerinde gittiği teyzesinin evinden saat 22.00 sıralarında çıkmış, biz de geceyi orada geçirdiğini düşünerek merak edip aramadık. Ertesi gün polislerden acı haberi aldık. Henüz çocuk olan oğlumuzu, kimin neden öldürmüş olabileceğini bilmiyorum. Oğlum ben işsiz olduğum için çalışıyor, beş kişilik ailemizin geçimini sağlıyordu. Hiçbir kimseyle ne bir kavgası, ne bir düşmanlığı vardı, kendi halinde bir çocuktu, insanlara yardım etmeyi çok severdi.'' dedi. Baba Aka, oğlu Abdurrahman Aka'nın okumak yerine çalışmayı tercih ettiğini, kendisinin de bu konuda zorlamada bulunmadığını söyledi. 
     Olayla ilgili geniş çaplı soruşturma başlatan Asayiş Şube Müdürlüğü Cinayet Büro Amirliği ekipleri Abdurrahman Aka'yı öldüren kişi ya da kişilerin yakalanması için çalışma başlattı. 
     
</TEXT>
</DOC>
