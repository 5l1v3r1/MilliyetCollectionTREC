<DOC>
<DOCNO> 257147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo31.html </URL>
<DATE> 2004/07/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Galatasaray'ın yeni sporsoru Dream Card... 
</HEADLINE>
<TEXT>

     Galatasaray Kulübü, yeni sponsoru Dream Card ile sözleşme imzaladı. 
     Mecidiyeköy'deki Galatasaray Sportif A.Ş binasında gerçekleştirilen imza törenine Galatasaray Kulübü adına başkan yardımcısı Turgay Kıran, Dream Card adına da Postel Uluslararası Ticaret A.Ş Yönetim Kurulu Başkanı Iwan Postel ve pazarlama müdürü Mehmet Hanedar katıldı. 
     Turgay Kıran, atılan imzayla stratejik bir ortak daha kazandıklarını belirterek, ''Galatasaray 100. yılda stratejik ortaklarına daha da önem verecek. Galatasaray markasını birlikte yukarılara taşıyacağız'' dedi. 
     Dream Card'ın isim hakkını elinde bulunduran şirketin yönetim kurulu başkanı Iwan Postel ise Türkiye pazarındaki 2 yıllık araştırmaları sonucu Türkiye'nin lokomotifi olan bir kulüp ile anlaştıklarını ifade ederek, ''Umuyorum arkadaki vagonlar da bunu takip eder'' şeklinde konuştu. 
     Dream Card'ın bir tüketici ve taraftar kartı olduğunu, üyelere yönelik çekilişler yapabilmek için Milli Piyango'nun da onayını aldıklarını ifade eden Postel, Galatasaray taraftarına 1 milyon kart satmaları halinde sarı-kırmızılı takıma 10 milyon dolarlık futbolcu transfer etme sözünü verdi. Postel, ''Galatasaray'ın 20 milyon taraftarı olduğunu duyuyorum. Galatasaraylılara sesleniyorum, artık takımınıza destek zamanıdır'' dedi. 
     Galatasaray Kulübü Başkan Yardımcısı Kıran, Postel'in futbolcu transferi sözü vermesi üzerine, ''Demek ki 1-2 transfer daha yapabileceğiz. Taraftar kart satışında 1 milyon rakamını aşacağımıza göre bu transferleri şimdiden yapabiliriz'' diyerek Postel'e takıldı. 
     Bu arada, imzalanan sponsorluk anlaşması pasta kesilerek kutlandı. 
     
</TEXT>
</DOC>
