<DOC>
<DOCNO> 289301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur04.html </URL>
<DATE> 2004/11/16/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
Şişli'de apartmanda infaz 3 ölü, 1 yaralı 
</HEADLINE>
<TEXT>

     İstanbul Mecidiyeköy'de dört kişi bulundukları apartman dairesinde kurşuna dizildi. İkisi bayan toplam dört kişiden üçü olay yerinde hayatını kaybetti. 
     Bir kişi ise yaralı olarak Şişli Etfal Hastanesi'ne kaldırıldı. 
     Katliam sırasında evde bulunan bir buçuk yaşındaki bir erkek çocuk ise olaydan yara almadan kurtuldu. 
     Olay, sabah saatlerinde Mecidiyeköy Gülbağ mahallesi Biberiye sokak üzerindeki Koç Aras apartmanının ikinci katında meydana geldi. 
     Sabaha karşı kimliği belirsiz kişi ya da kişiler, ikisi kadın dört kişiyi henüz belirlenemeyen bir sebeple kurşuna dizdi. Olay yerinde üç kişi hayatını kaybetti. 
     Zanlılar, olayın ardından apartmanın önünde park halinde duran Honda marka bir araçla kaçarken, polis kaçan zanlıların yakalanması için geniş çaplı soruşturma başlattı. 
     İstanbul Emniyet Müdürlüğü'ne bağlı cinayet masası dedektifleri ise olayın siyasi boyutunu araştırırken, olayın namus meselesinden meydana gelmiş olabilyeceğini de belirttiler. 
     
     ESRARENGİZ HONDA'NIN İÇİNDE BİR CESET DAHA .. 

     Boğaziçi Köprüsü'nün Beşiktaş çıkışında bir kişi, otomobilinin içinde ölü olarak bulundu. 
     Alınan bilgiye göre, Boğaziçi Köprüsü'nün Beşiktaş çıkışında yer alan Sait Çiftçi viyadüğünün altında, emniyet şeridinde park halindeki 34 SLK 24 plakalı kırmızı renkli Honda marka bir otomobili inceleyen polis, aracın sürücü koltuğunda bir kişinin cesediyle karşılaştı. 
     Kafasından tek kurşunla vurularak hayatını kaybettiği belirlenen 30-40 yaşlarındaki kimliği henüz belirlenemeyen erkeğin sağ elinde bir de tabanca bulundu. 
     Polis ekiplerinin olay yerindeki incelemesi sürüyor. 
     Bu arada, Şişli'de 3 kişi silahla vurularak öldürüldüğü, 1 kişinin de yaralandığı evin bulunduğu apartmanda oturduğunu söyleyen bir görgü tanığı, ''gazetecilere, kırmızı renkli Honda marka bir otomobilin olay yerinden hızla uzaklaştığını'' bildirdi. 
     Her iki olay arasında bağlantı olup olmadığı araştırılıyor. 
     
     ÖLÜ BULUNAN KİŞİ CİNAYETİN FAİLİ Mİ 

     Boğaziçi Köprüsü'nün Beşiktaş çıkışında bir otomobilin içinde ölü bulunan kişinin, Şişli'deki cinayet olayının faili olduğu sanılıyor. 
     A.A muhabirinin aldığı bilgiye göre, Boğaziçi Köprüsü'nün Beşiktaş çıkışındaki Sait Çiftçi viyadüğünün altında 34 SLK 24 plakalı bir otomobilin içinde cesedi bulunan kişinin üzerinden Halil Gül adına düzenlenmiş bir terhis belgesi ile Halil Öner adına düzenlenmiş bir kimlik bulundu. 
     Polis yetkilileri, ''bu kişinin kimliğinin Halil Gül olduğunun ve Gaziosmanpaşa'da Savaş Kadakal adlı kişinin öldürülmesi olayı ile ilgili olarak arandığını, Halil Öner'in ise üvey annesinin kardeşi olduğunun'' tahmin edildiğini bildirdiler. 
     Yetkililer, ''bu kişinin, Şişli Gülbahar Mahallesi Biberiye Sokak'ta bir evde meydana gelen ve Mahmut Aydın 28 , Ayşe Halide Ertül 23 ile kimliği henüz belirlenemeyen bir kadının öldürülmesi, Gültekin Gül'ün 38 de yaralanması olayının faili olduğunun sanıldığını'' anlatarak, bu konudaki soruşturmanın sürdüğünü söylediler. 
     Bu arada, polisin olay yerindeki çalışmaları tamamlandı. 
     Boş mermi kovanlarının bulunduğu evdeki cesetler de, Cumhuriyet Savcısı'nın incelemesinin ardından Adli Tıp Kurumu Morgu'na kaldırıldı. 
     Öte yandan, olay yerinde faile ait olduğu öne sürülen bir ayakkabı bulundu. 
     Ruhsat bilgilerine göre başkasına ait olduğu belirlenen otomobilin içinde ölü bulunan ve adının Halil Gül olduğu sanılan kişinin üzerinde ayakkabısının olmadığı da görüldü. 
     Polis yetkilileri, evde bulunan 6 aylık bebeğin koruma altına alındığını, olayda ölen ve kimliği henüz belirlenemeyen kadının ise yabancı uyruklu olduğunun tahmin edildiğini belirttiler. 
     Yetkililer, ''cinayetin nedeninin, sokak üzerinde yaralı bulunarak hastaneye kaldırılan Gültekin Gül ile ölenlerin yakınlarının ifadelerinin tamamlanmasından sonra ortaya çıkacağını'' kaydettiler. 
     
     GÖRGÜ TANIĞI 

     Basın mensuplarına olayı anlatan ve açık kimliğini vermek istemeyen bir kişi ise ''aynı apartmanda oturduğunu, sabaha karşı 5-6 el silah sesi duyduğunu ve bunun üzerine cama çıkarak dışarıya baktığını'' bildirdi. 
     ''Evin önünden hızla uzaklaşan kırmızı renkli Honda marka bir otomobil ve evin önünde yaralı bir kişi gördüğünü'' söyleyen bu görgü tanığı, daha sonra polisi aradığını kaydetti. 
     Görgü tanığı, ''polislerin gelmesinin ardından eve girdiklerinde, mutfakta kafalarından vurulmuş 1 erkek ile 1 kadın, holde de 1 kadın cesedi ile yaralanmamış bir çocuk gördüğünü'' sözlerine ekledi. 
     
     BBP'DEN AÇIKLAMA 

     Öte yandan, Büyük Birlik Partisi BBP İstanbul İl Başkanı Emin Emir, ''Şişli'deki olayda yaralanan ve bazı basın kuruluşlarının haberlerinde 'BBP Bayrampaşa İlçe Başkanı olduğunu' belirttikleri kişinin partileriyle hiçbir bağlantısı ve ilgisi bulunmadığını'' açıkladı. 
     Emir, BBP Bayrampaşa İlçe Başkanı'nın Tacettin Ekinci olduğunu vurgulayarak, 34 SLK 24 plakalı otomobilin de partilerine ait olmadığını kaydetti. 
     
     ''NAMUS CİNAYETİ'' İHTİMALİ ÜZERİNDE DURULUYOR 

     Şişli'de bir evde 3 kişinin silahla vurularak öldürüldüğü, 1 kişinin yaralandığı olayla ilgili soruşturmayı yürüten polisin, ''namus cinayeti'' ihtimali üzerinde durduğu bildirildi. 
     Polis yetkililerinden edinilen bilgiye göre, olayla ilgili sürdürülen incelemelerde, evde bulunan 6 aylık bebeğin, yaşamını yitiren Mahmut Aydın ile açık kimliği henüz tespit edilemeyen Rusya uyruklu sevgilisine ait olduğu belirlendi. 
     Aydın'ın daha önce bir kişinin yaralanması olayına karıştığı gerekçesiyle arandığı ve bir cinayet olayına ilişkin de sabıkasının bulunduğu belirtildi. 
     Polis, olayın faili olduğu sanılan Halil Gül'ün içerisinde ölü bulunduğu otomobilin de Mutlu Kan adlı kişiye ait olduğunu belirledi. 
     Olayda öldürülen Ayşe Halide Ertül'ün de Halil Gül ile resmi nikahlı olduğunun tespit edildiğini kaydeden polis yetkilileri, olayda ''namus cinayeti'' ihtimali üzerinde durulduğunu bildirdiler. 
     

     
</TEXT>
</DOC>
