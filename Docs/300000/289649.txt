<DOC>
<DOCNO> 289649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas26.html </URL>
<DATE> 2004/11/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
'Peynirli sandviçte Hazreti Meryem sureti' ortalığı karıştırdı 
</HEADLINE>
<TEXT>

     İnternetin açık artırma sitesi eBay'de geçen hafta satışa sunulan ve ''Hazreti Meryem'in suretinin bulunduğu'' iddia edilen 10 yıllık peynirli sandviç, tartışma yarattı. 
     CNN'in haberine göre, Diana Duyser isimli bir takı tasarımcısı tarafından açık artırmaya konan peynirli sandviç, Hazreti Meryem'in görüntüsünü taşıdığını söyleyenler kadar buna karşı çıkanların tartışmalarına neden oldu. 
     eBay, satış siyasetine aykırı olduğu gerekçesiyle peynirli sandviçi Pazar günü açık artırmadan kaldırıncaya kadar, 100 bin kişi tarafından ziyaret edildi. Söz konusu peynirli sandvicin açık artırmadaki fiyatı bu sırada 22 bin dolara kadar yükseldi. 
     Hazreti Meryem'in suretini taşıdığı söylenen peynirli sandviçle alay edenler de eBay'e medyatik ikiz Mary-Kate ve Ashley Olsen'in çikletle yapılmış görüntülerini koydular. 
     Bu arada, Hazreti Meryem suretli peynirli sandvici açık artırmadan Pazar günü kaldıran eBay, dün yeniden satışa izin verdi. Hazreti Meryem görüntülü sandviç ikinci açık artırmada 16 bin dolara kadar yükseldi. Açık artırma Pazartesi sona erecek. 
     Sandvicin sahibi 52 yaşındaki Duyser, 10 yıl önce sandvici yaptıktan sonra bir ısırık aldığını, ancak sandviçteki sureti görünce korktuğunu anlatıyor. Sandvici pamuklarla dolu plastik bir kutuda saklayan Duyser, önceleri korktuğu bu görüntünün daha sonra ''eşsiz bir şey'' olduğunu düşünmeye başladığını ve bunu da dünyayla paylaşmak için en iyi yerin eBay olduğunu söylüyor. 
     
</TEXT>
</DOC>
