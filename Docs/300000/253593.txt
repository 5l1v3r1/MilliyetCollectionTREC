<DOC>
<DOCNO> 253593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy07.html </URL>
<DATE> 2004/07/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
CHP'li vekilden Baykal'a "CIA ile bağlantılı olan milletvekilini açıkla" 
</HEADLINE>
<TEXT>

     CHP Adana Milletvekili Atilla Başoğlu, Genel Başkan Deniz Baykal'dan, CIA ile bağlantısı olduğunu iddia ettiği milletvekilinin ismini açıklamasını istedi. 
     Başoğlu, yaptığı yazılı açıklamada, Baykal'ın CHP Kurultayı'nda dile getirdiği iddianın birçok CHP Milletvekilini şaibe altında bıraktığını ifade etti. Özellikle basın mensuplarının ''Muhalif milletvekillerine'' bu iddiaya ilişkin sorular yönelttiğinden yakınan Başoğlu, ''Muhatap kaldığım sorular dolayısıyla şunu belirtmek isterim ki ne CIA ile ne de bir başka örgütle doğrudan veya dolaylı hiçbir ilişkim olmamıştır, olması da sözkonusu değildir'' görüşünü kaydetti. 
     CHP'li Başoğlu, Baykal'ın yarım kalan açıklamasını kamuoyunun şüphelerini ortadan kaldıracak şekilde tamamlamasını ve CIA ile bağlantı içerisinde olduğunu iddia ettiği milletvekilini açıklamasını istedi. Herkesin iddiasını ispat etmekle mükellef olduğunu belirten Başoğlu, ''İddiası olanları ispata davet ediyorum'' dedi. 
     
</TEXT>
</DOC>
