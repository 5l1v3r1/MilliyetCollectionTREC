<DOC>
<DOCNO> 293827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy10.html </URL>
<DATE> 2004/12/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
FT MGK basın toplantısı son dakika çabası 
</HEADLINE>
<TEXT>

     Milli Güvenlik Kurulu MGK Genel Sekreterliği'nin 71 yıl sonra ilk kez düzenlediği basın toplantısı, 17 Aralık AB zirvesi öncesinde Türkiye'nin bir son dakika çabası olarak değerlendirildi. 
     İngiliz Financial Times gazetesinde Vincent Boland imzasıyla yer alan haberde, MGK Genel Sekreterliği'nin kuruluşundan bu yana geçen 71 yıl sonunda ilk kez basın toplantısı düzenlediğine dikkat çekildi. Gazetede, toplantının, Türk hükümetinin gerçekleştirdiği reformların vitrini niteliğinde olduğu ifade edilirken, toplantının, 17 Aralık'ta yapılacak zirve öncesinde Türkiye'nin AB ülkelerini ikna etmeye yönelik bir çabası olduğu kaydedildi. 
     Haberde, uzmanlara dayanarak, MGK'nın Türkiye yönetimindeki rolünün azaltılmasına karşın, Kurul'un halen ordu ile Başbakan Recep Tayyip Erdoğan'ın İslami eğilimli hükümeti arasındaki zor ilişkilerin merkezinde olduğu yorumu da dikkat çekti. 
     
</TEXT>
</DOC>
