<DOC>
<DOCNO> 262359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun24.html </URL>
<DATE> 2004/08/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Güney Kore, yeni başkentine hazırlanıyor 
</HEADLINE>
<TEXT>

     Güney Kore hükümeti, Seul'ün çok kalabalıklaşması nedeniyle yeni bir başkente taşınma kararı aldığını açıkladı. 
     Güney Kore Başbakanı Lee Hai-Chan, yeni başkentin inşasına Seul'ün 160 kilometre güneyindeki Chungcheong'de 2007 yılında başlanacağını belirtti. 
     Başbakan Lee, adı henüz kararlaştırılmayan yeni başkentin yaklaşık 71 kilometre karelik yüzölçümüne sahip olacağını, Yeongi ve Gongju bölgelerinin büyük bir kısmıyla kırsal bölgeleri kapsayacağını kaydetti. 
     40 milyar dolara mal olacak projeye göre, bakanlıklar ve hükümet binaları buraya 2012 yılında yerleşmeye başlayacak. 
     Kore dilinde ''başkent'' anlamına gelen Seul, 47 milyonluk nüfusun 10 milyonundan fazlasının yaşadığı dev bir kent haline gelmişti. 
     Güney Kore meclisi, geçen yıl, başkentin başka yere taşınması konusundaki bir yasayı oylamış, ancak muhalefetteki muhafazakar Büyük Ulusal Parti buna karşı çıkmıştı. Parti, bugün de masraflar nedeniyle bu konunun yeniden gözden geçirilmesini istiyor. 
     Yapılan araştırmalar, nüfusun çoğunluğunun başkentin taşınmasına karşı çıktığını gösteriyor. 
     
</TEXT>
</DOC>
