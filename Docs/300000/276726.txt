<DOC>
<DOCNO> 276726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/sazak.html </URL>
<DATE> 2004/10/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İlerleme Raporu 
</HEADLINE>
<TEXT>


6 Ekim'de açıklanacak AB İlerleme Raporu'nun 'öncü' bilgileri Brüksel'den gelmeye başladı. 
Türkiye hakkında çıkacak 'tavsiye'ye ilişkin tespitleri içeren metinleri nasıl okumak gerekiyor 
CPS, Strateji ve Danışmanlık Grubu yöneticisi Tulu Gümüştekin'le dün konuştuk, Avrupa Komisyonu'nun Genişlemeden Sorumlu üyesi Günter Verheugen'in son dakikaya kadar gizli tutacağı 'tavsiye' raporunun çarşamba günü açıklanacağını ve kimi eksikliklere değinilse de sonucun 'Türkiye'nin Kopenhag kriterlerini yakaladığı' yönünde çıkmasının beklendiğini söyledi. 
Komisyon, Türkiye için koşulsuz müzakere tarihi verecek mi 
Zina tartışmasından sonra Ankara'nın tam üyeliğine karşı olan lobilerin Almanya ve Fransa gibi ülkeler başta, Avrupa'da olumsuz rüzgar estirdikleri bir gerçek. Verheugen de, Başbakan Erdoğan'la Brüksel'deki buluşmasındaki 'Masada üyeliğe engel bir şey kalmadı' sözlerinden ötürü baskı altında. AB Komiseri'nin 'Neden yetkilerimi aştığımı ileri sürdüğünüzü anlamıyorum. Getireceğimiz öneriyi görmeyi bekleyin' sözleri Batılı kamuoylarını tatmin uğruna, Türkiye açısından yeni düş kırıklıklarına ortam hazırlamanın işaretleri olabilir mi 
Tulu Gümüştekin, 'Sanmıyorum' diyor. 
6 Ekim'deki İlerleme Raporu'yla birlikte yayımlanacak 'etki analizi'nde Türkiye'nin tam üyelik sürecinin orta ve uzun vadede Avrupa'ya etkilerinde kimi 'olumsuzluklar' yer alsa bile bunun müzakerelerin başlamasına engel olmayacağı görüşünde. Ancak bugünden yapılan bazı değerlendirmelerin 'ileride' Türkiye - AB ilişkilerinde sıkıntıya yol açacağı anlaşılıyor. 
Sorun çıkarabilecek başlıklar şöyle sıralanabilir 
"Kültürel haklar Raporda Güneydoğu'da Kürtçe dil, özel kurs ve yayın konusunda ilerlemelerden söz edilirken, BM İnsan Hakları çerçevesinde azınlıkların eğitimiyle ilgili eksiklikler vurgulanıyor. 
İnanç Özgürlüğü Alevilerin Müslüman azınlık olarak tanımlanması isteniyor. 
Yargı bağımsızlığı yetersiz görülüyor. 
Ordunun, siyaset üzerindeki resmi olmayan etkisinin sürdüğü öne sürülüyor. İşkenceye karşı mücadelede etkin sonuçlar alındığı, buna karşılık sivil toplum örgütlerinin gösterilerine karşı polisin şiddete başvurduğu, video kaydı yoluyla derneklerin özgürlüğünün kısıtlandığı savunuluyor. 
F Tipi cezaevlerindeki 'tecrit' uygulaması eleştiriliyor. 
Güneydoğu'da 'köye dönüş' projesinin sınırlı uygulandığı ve ağır gittiği belirtiliyor." 
Kuşkusuz bunlar, AB üyelik müzakereleri başladıktan sonra da tamamlanabilecek eksiklikler. Türkiye gibi AB yolunda 'reform yorgunu' düşen bir ülkenin geçen 5 yılda yaptıkları azımsanamaz. Sıra uygulamada bunları 'derinleştirmeye' geldi. 
Artık tarih bekliyoruz. 



</TEXT>
</DOC>
