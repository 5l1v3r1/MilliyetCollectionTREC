<DOC>
<DOCNO> 277439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko15.html </URL>
<DATE> 2004/10/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstihdam kamudan özel sektöre kayıyor... 
</HEADLINE>
<TEXT>

     Türkiye'de eski dönemlerde istihdamın bel kemiği olan kamu sektörü önemini yavaş yavaş kaybederken, ağırlık özel sektöre kayıyor. 
     DİE'nin istihdam raporuna göre Türkiye'de işsizlik oranı yönünü aşağı çevirirken, özel sektördeki hareketlenme dikkat çekiyor. 
     Krizin ardından düşen iş hacmi ve kapasite kullanımı 2002 yılından itibaren kademeli olarak artmaya başladı. Krizin etkilerini silmeye başlayan firmalar önce kapasite kullanımlarını ve verimliliklerini artırırken, geçen yıldan itibaren de yatırım tutarlarını yükseltmeye başladılar. 
     
     Rakamlar istihdama yansımaya başladı 

     Yatırımın artması, büyümenin de rekor seviyelerine ulaşmasına rağmen bir türlü gerçekleşmeyen istihdam artışı kafalarda soru işaretlerini artırmaya başlamışken, geçen ay Maliye Bakanı Unakıtan'ın "Rakamlar mutlaka istihdama" yansıyacak açıklaması DİE'nin raporlarıyla teyit edildi. 
     Türkiye'de özel sektör odaklı büyüme özel sektörün yaptığı istihdamı da ikinci çeyrekte artırmaya başladı. 
     
     Özel sektörde istihdam artıyor, kamuda azalıyor 

     2004 yılının ikinci çeyreğinde özel sektörde çalışan sayısı bir önceki seneye göre yaklaşık 900 bin kişi artışla 19 milyon 278 bin kişiye çıkarken, aynı dönemde kamu sektöründe çalışan sayısı ise 3 milyon 216 bin kişiden 2 milyon 910 bine geriledi. 
     Aynı dönemde özel sektörde çalışan erkeklerin sayısı 14 milyona dayanırken, kadın çalışanların sayısı düştü. 2003 ikinci çeyreğinde özel sektörde olan kadınların sayısı 5 milyon 468 binden 5 milyon 377 bine geriledi. 
     
     Kentlerde istihdam daha fazla artıyor 

     Kentlerde özel sektörün istihdamı kırsal bölgelere oranla daha fazla artarken, kamudaki istihdam da kırsal bölgelerde daha fazla geriledi. 
     Kentlerdeki kamu kuruluşlarında çalışan sayısı yüzde 7 oranında azalarak 2 milyon 179 bine inerken, kırsalda çalışan sayısı ise yüzde 16 düşüşle 731 bine geriledi. 
     Özel sektörün kentlerdeki istihdamı yüzde 7.2 artışla 9 milyon 595 bine çıkarken, kırsal bölgelerde istihdam artışı yüzde 1.5'de kaldı ve 9 milyon 683 bin kişi olarak gerçekleşti. 
     
     İşsizlik yüzde 10’un altına indi 

     2004 yılı II. Dönem Hanehalkı İşgücü Anketi sonuçlarına göre, Türkiye’de toplam işgücüne katılma oranı yüzde 49.2, işsizlik oranı yüzde 9.3 ve tarım dışı işsizlik oranı da yüzde 13.6 seviyesinde bulunuyor. 

     
</TEXT>
</DOC>
