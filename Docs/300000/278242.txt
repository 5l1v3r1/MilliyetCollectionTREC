<DOC>
<DOCNO> 278242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/gun10.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukova'da suçlu bulundu Hatalı fren diski 
</HEADLINE>
<TEXT>


SERHAT OĞUZ İstanbul 

İstanbul Barosu'nun başvurusu üzerine Pamukova Asliye Hukuk Mahkemesi'nin tayin ettiği bilirkişi heyeti, raporunu bitirme aşamasına geldi. Bilirkişi, kazanın en önemli etkenini, ikinci vagonun hatalı üretilen fren diskleri olarak belirledi. Yıldız Teknik Üniversitesi Ulaştırma Ana Bilim Dalı Başkanı Prof. Dr. Zerrin Bayrakdar, Yüksek Makine Mühendisi Levent Serhan ve Jeoloji Yüksek Mühendisi Tahir Öngür'den oluşan bilirkişi heyeti, çalışmanın sonuna geldi. Heyete göre, ikinci vagon yeni üretilmesine rağmen fren disklerinde üretim hatası var. Bayrakdar, 2. vagonun geçen temmuz Adapazarı Vagon Fabrikası'nda üretildiğini, ancak fren disklerinde üretim hatası olduğunu belirterek, "Hızlı gidilmeseydi de kaza yine olurdu ancak boyutu bu kadar olmazdı" dedi. Heyet, raporu mahkemeye teslim edecek. 


</TEXT>
</DOC>
