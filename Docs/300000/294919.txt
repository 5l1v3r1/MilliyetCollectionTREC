<DOC>
<DOCNO> 294919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun01.html </URL>
<DATE> 2004/12/05/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Rusya lideri Putin Ankara'da... 
</HEADLINE>
<TEXT>

     Rusya Devlet Başkanı Vladimir Putin, Cumhurbaşkanı Ahmet Necdet Sezer'in daveti üzerine iki günlük resmi ziyaret için Türkiye'ye geldi. 
     Ankara'ya eşi Lyudmila Alexandrovna Putina ile gelen Putin'i, Esenboğa Havaalanı'nda Devlet Bakanı Kürşad Tüzmen ve eşi Perihan Tüzmen karşıladı. 
     Bu akşam Cumhurbaşkanı Sezer'in Çankaya Köşkü'nde onuruna vereceği yemeği katılacak olan Putin, temaslarına yarın başlayacak. 
     Putin'in iki günlük ziyaretinin belki de en önemli yönü, bizzat ziyaretin yapılması. Çünkü Putin, 512 yıllık geçmişi bulunan ikili ilişkiler tarihinde türk topraklarına ayak basan ilk Rus lideri olacak. 
     1972 yılında, dönemin Sovyet Devlet Başkanı Nikolay Podgorniy Ankara'ya resmi ziyarette bulunmuştu. Ancak, Sovyet Başbakanlığı sembolik bir görevdeydi ve gerçekte ülkeyi Komünist Parti Genel Sekreteri Leonid Brejnev yönetiyordu. 
     
     Enerji, ekonomi ve savunma 

     Ekim ayında gerçekleşmesi gereken ancak Kuzey Osetya'daki okul baskını dolayısıyla ertelenen ziyaretin gündeminde enerji, ekonomi ve savunma alanlarında işbirliği projeleri ve uluslararası teröre karşı ortak mücadele var. 
     Temaslar sırasında 'dostluğun ve çok boyutlu ortaklığın derinleştirilmesine ilişkin deklarasyon'la teknik çalışmaları süren yedi anlaşmanın imzalanması bekleniyor. 

     
</TEXT>
</DOC>
