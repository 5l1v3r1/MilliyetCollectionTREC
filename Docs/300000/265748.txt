<DOC>
<DOCNO> 265748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo13.html </URL>
<DATE> 2004/08/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Melih Gökçek, İlhan Cavcav'ı övdü... 
</HEADLINE>
<TEXT>

     Büyükşehir Belediyesi Ankaraspor Onursal Başkanı Melih Gökçek, ligde geçen hafta 1-1 berabere kaldıkları Gençlerbirliği maçını değerlendirdi. 
     Gökçek, Gençlerbirliği ile yaptıkları maçın spora yakışan güzellikte tam bir dostluk ortamında geçtiğini belirterek, ''Bu maçta yaşanan dostluk, centilmenlik ve hoşgörünün tüm Türkiye'de örnek olmasını istiyorum'' dedi. 
     Maç öncesinde ve sonrasında başta başkanlar olmak üzere seyirciler ve futbolcular arasında tam bir centilmenlik yarışı yapıldığını ifade eden Gökçek, şöyle konuştu 
     ''Karşılaşma sırasında öncelikle iki takımın taraftarı, sporun bir kardeşlik, bir dostluk ve bir yarışma olduğunu gösterircesine birbirlerine çiçek verip, birbirlerinin takım renklerine tezahürat yaptılar. Daha sonra biz gol atınca futbolun duayeni İlhan Cavcav, benim elimi sıkarak tebrik etti. Bu çok hoş bir mesajdı. Ben de ikinci yarıda Gençlerbirliği'nin gol atması üzerine İlhan Cavcav'ın elini sıkarak tebrik ettim.'' Karşılaşma boyunca hiçbir istenmeyen olayın yaşanmadığını kaydeden Gökçek, ''Futbol bir seyir oyunudur. Bu seyir oyununa yöneticiler, futbolcular ve izleyiciler birbirlerini kırmadan katılırsa, bu seyir oyunu daha çok keyif verir. İnsanlar da çoluk çocuğuyla gelip rahatlıkla maçları izleyebilir. Bundan hem Türk sporu, hem de Türkiye kazanır'' diye konuştu. 
     
</TEXT>
</DOC>
