<DOC>
<DOCNO> 260341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur35.html </URL>
<DATE> 2004/08/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hasan Heybetli Davası'nda 4 tahliye... 
</HEADLINE>
<TEXT>

     ''Çıkar amaçlı suç örgütü kurmak''la suçlanan Hasan Heybetli ile 7 sanığın yargılandığı dava kapsamında tutuklu olan şarkıcı Kader Çetintürk ve 3 sanık tahliye oldu. 
     İstanbul 10. Ağır Ceza Mahkemesi'ndeki ilk duruşmaya, tutuklu sanıklar Hasan Heybetli, kardeşi Cengiz Heybetli, yeğeni Ramazan Heybetli ile Serkan Güzelkezen, Recep Kidir, Nevzat Seyitoğlu ve Kader Çetintürk ile tutuksuz sanık Cem Çağlar katıldı. 
     Kimlik tespiti sırasında ''adam yaralamak' ve ''ruhsatsız silah bulundurmak'' suçlarından sabıkası olduğunu söyleyen Hasan Heybetli, böyle bir suçtan dolayı mahkeme heyetinin karşısında bulunmaktan utanç duyduğunu bildirdi. 
     Çete kurmak için bir nedeni olmadığını ifade eden Haybetli, ''Ben kimsenin fedaisi olmadım. Kimseye suç işlettirmedim. Bu yaşam tarzıma ters düşen bir olaydır. Sabıkalarım huzurunuzdadır'' dedi. 
     Heybetli, ''kaset ve CD konusunu görüşmek için'' Kader Çetintürk'le biraraya geldiklerini sözlerine ekledi. 
     Şarkıcı Kader Çetintürk de, kaset çıkartma konusunda kendisine yardımcı olabileceğini düşündüğü Hasan Heybetli ile görüşürken gözaltına alındığını söyledi. 
     İddianamedeki suçlamaları kabul etmediğini bildiren Çetintürk, 4 ay 15 gündür tutuklu olduğunu belirterek, tahliyesine karar verilmesini istedi. 
     Duruşmada savunmalarını yapan ve haklarındaki suçlamaları reddeden diğer sanıklar da, tahliyelerini talep ettiler. 
     Sanıklardan Kader Çetintürk, Nevzat Seyitoğlu, Recep Kidir ve Serkan Güzelkezen'in tahliyelerini kararlaştıran mahkeme heyeti, dosyadaki eksikliklerin giderilmesi amacıyla duruşmayı erteledi. 
     Tahliye işlemleri tamamlanmak üzere cezaevine geri götürülen Kader Çetintürk, kendisini görüntüleyen basın mensuplarına ''Adalet yerini buldu'' dedi. 
     Tahliye kararını duyunca gözyaşlarını tutamayan şarkıcının annesi Makbule Çetintürk de, karardan dolayı çok mutlu olduğunu söyleyerek, ''Allah kimsenin evladını böyle duruma düşürmesin. Bundan sonra kızımla daha fazla zaman geçireceğim'' diye konuştu. 
     
     İDDİANAMEDE 
     Kapatılan İstanbul DGM Cumhuriyet Savcısı İsa Dalgıç tarafından hazırlanan iddianamede, sanıkların, Fatih'te bir otoparka düzenlenen operasyonda gözaltına alındıkları belirtiliyor. 
     Bir mali müşavirin, araba alışverişinden dolayı Kader Çetintürk'e borcu olduğu anlatılan iddianamede, Çetintürk'ün de Hasan Heybetli aracılığıyla bu alacağını tahsil etmeye çalıştığı kaydediliyor. 
     Sanıklardan Hasan Heybetli'nin, ''çıkar amaçlı suç örgütü kurmak'' ve ''gaspa eksik teşebbüs'' suçlarından 19.5 ile 29 yıl arasında ağır hapis cezasına çarptırılması istenen iddianamede, Ramazan ve Cengiz Heybetli'nin de 18 ile 26'şar yıl arasında ağır hapse çarptırılması talep ediliyor. 
     İddianamede, ''çıkar amaçlı suç örgütüne üye olmak'' ve ''yardım ile yataklık yapmak''la suçlanan diğer sanıkların da 6 ay ile 6 yıl arasında çeşitli hapis cezalarına çarptırılmaları öngörülüyor. 
     
</TEXT>
</DOC>
