<DOC>
<DOCNO> 283694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun23.html </URL>
<DATE> 2004/10/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Schröder'in ilk platonik aşkı bir boyacı kız... 
</HEADLINE>
<TEXT>

     Almanya Başbakanı Gerhard Schröder'in üvey kardeşi Lothar Vosseler'in, Schröder ile yaşamını anlattığı ''Başbakan, maalesef kardeşim ve ben'' adlı kitap, önce kağıt mendillere basılacak. 
     Berlinli yazar Ernest Buck, Vosseler'in anılarını anlattığı kitaptan alıntılar yaparak, bunları her hafta yayımlanacak ''Bürgertrichter'' Vatandaş hunisi adlı ''kağıt mendil gazetesine'' basarak satmayı düşünüyor. 
     Normal kağıt mendil paketleri içinde 5 Kasım'dan itibaren satılacak olan ''Bürgertrichter''in fiyatı 95 sent olacak. Vosseler'in kitabı ise 6 Aralık'ta piyasaya çıkacak. 
     Vosseler, B.Z gazetesine yaptığı açıklamada, ''Ernest ve ekibi böyle bir gazete çıkarmayı düşündüklerini belirterek, benim kitabımdan istifade etmek istediklerini söyledi. Bu kitabı birlikte yazmayı ve önce böyle kağıt mendiller üzerine basmayı düşündük. Benim anılarımı ve fotoğraflarımı kullandık. Ekip çalışması çok hoşuma gitti. Sonucun nasıl olacağını çok merak ediyorum'' dedi. 
     Kitabını Schröder'e daha önce göndermeyeceğini ifade eden Vosseler, ''Kitabımı 5 Aralık'ta, Gerhard'ın Noel baba çizmesine koyması için eşi Doris'e göndereceğim'' diye konuştu. 
     Vosseler, Berliner Kurier gazetesine yaptığı açıklamada da, Schröder'in futbolu çok sevdiğini ve sahalarda ''deliler'' gibi koştuğunu belirterek, ilk platonik aşkının da bir boyacı kızı olduğunu, ancak kızın babasının birlikte olmalarına izin vermediğini anlattı. 
     Başbakan Schröder'in annesi Erika Vosseler, babası Fritz Schröder'in İkinci Dünya Savaşı sırasında Romanya'da ölmesinden sonra Paul Vosseler ile ikinci evliliğini yapmıştı. 
     
</TEXT>
</DOC>
