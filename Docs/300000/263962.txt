<DOC>
<DOCNO> 263962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun03.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Delikanlı davranmadı' 
</HEADLINE>
<TEXT>


Ergin kardeşlerin avukatı Çarboğa, "Alaattin Çakıcı'nın MİT'i müvekkillerim aleyhine yönlendirmesi yakışmaz' dedi 

İSTANBUL Milliyet 

Karagümrük Çetesi olarak bilinen Nuri - Vedat Ergin kardeşlerin avukatı Hikmet B. Çarboğa, Alaattin Çakıcı'nın devletin üst birimleriyle ilişkilerinin iyice su yüzüne çıktığını belirterek, "Delikanlı alemine uygun davranmadığı"nı öne sürdü. Çakıcı'nın MİT içindeki birtakım kişileri müvekkilleri aleyhine baskı aracı olarak kullandığını iddia eden Çarboğa, "Çakıcı'nın devlet güçlerini mektupla yönlendirmesi yakışmaz. Suç makinesi bir kişi için devletin üst yargı organı başkanlarına gidip aracılık ve konuşmalar yapanlar ne adına, ne uğruna bu girişimlerde bulunmaktadır" dedi. Çarboğa, Kurtlar Vadisi dizisindeki tiplemelerden müvekkillerinin rahatsız olmaları üzerine yönetmen Osman Sınav ile görüştüğünü, bir hafta sonra da Çakır'ın öldürüldüğünü ifade ederek şöyle konuştu 
"Benzetmeleri kabul etmedi. Baskımız sonucu Çakır'ı, dizide öldürtmek zorunda kaldı. Çakıcı da dizideki Çakır karakterinin öldürülmesinden sonra onun kendisi olmadığını basına açıklamış ama dizide Halit tarafından öldürülme sahnesini içine sindiremeyerek, hayali senaryolarla devlet birimlerini müvekkillerim üzerine yöneltmiştir." 


</TEXT>
</DOC>
