<DOC>
<DOCNO> 276615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur48.html </URL>
<DATE> 2004/10/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Davacı olarak geldi, tutuklandı 
</HEADLINE>
<TEXT>

     İzmir'de, fuhşa aracılık yapan bir kadın tarafından ölümle tehdit edildiğini ileri sürerek polise şikayette bulunan otelci, şikayet ettiği kadının evinde kalan yabancı uyruklu kadınlar tarafından, ''kendilerini fuhşa zorladığı'' gerekçesiyle şikayet edilince tutuklandı. 
     Alınan bilgiye göre, Asayiş Şube Müdürlüğü'ne başvuran Süleyman Sezgi, Kuşadası'nda otel işlettiğini, Tatyana Selvi adlı kadın ve 2 adamının ''çete'' kurarak fuhşa aracılık yaptıklarını, kendisini de ölümle tehdit ettiklerini ileri sürdü. 
     Şikayet üzerine operasyon başlatan Gasp Büro Amirliği ekipleri, Tatyana Selvi ile yanında çalışan Orhan G. ve Mehmet Zeki K'yı gözaltına aldı. Operasyon sırasında, Tatyan Selvi'nin evinde kalan 19-22 yaşları arasındaki yabancı uyruklu 5 kadın da durumları incelenmek üzere Emniyet Müdürlüğü'ne götürüldü. 
     Tatyana Selvi ile yanında çalışan 2 kişi, haklarındaki iddiaları kabul etmezken, ifadelerine başvurulan yabancı uyruklu kadınlar, Süleyman Sezgi ve Tatyana Selvi'in eskiden ilişkileri bulunduğunu, kendilerini Süleyman Sezgi'nin fuhşa zorladığını iddia ettiler. 
     Kadınların iddiaları üzerine, ''şikayetçi'' olarak Asayiş Şube Müdürlüğü'ne gelen Süleyman Sezgi, ''zanlı'' olarak gözaltına alındı. 
     İşlemlerinin tamamlanmasının ardından Gasp Büro Amirliği'nce adliyeye sevk edilen Tatyana Selvi, Orhan G. ve Mehmet Zeki K, tutuksuz yargılanmak üzere serbest bırakıldı. 
     Tatyana Selvi, serbest kalmasının ardından, bu kez Süleyman Sezgi ile ''fuhşa aracılık etmek'' suçundan, Ahlak Büro Amirliği'nce tekrar adliyeye sevk edildi. Selvi ve Sezgi, bu suçtan tutuklanarak cezaevine konuldu. 
     
</TEXT>
</DOC>
