<DOC>
<DOCNO> 281176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun32.html </URL>
<DATE> 2004/10/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Avrupa Parlamentosu'nda 'Avrupa Ermenileri Kurultayı' yapılıyor 
</HEADLINE>
<TEXT>

     Avrupa Parlamentosu'nda AP düzenlenen ''Avrupa Ermenileri Kurultayı''nda soykırım iddiaları yeniden gündeme getirildi. 
     AP Birleşik Sol Grup'un desteğiyle bu sabah başlayan iki günlük toplantıya Ermenistan Dışişleri Bakan Yardımcısı Ruben Şugaryan ve Ermeni Katolik Kilisesi 19. Patriği Nerses Bedros da katılıyor. 
     Birleşik Sol Grup üyesi Fransız Francis Wurtz, öncülük ettiği toplantıda, Ermenilerin soykırım iddialarına destek veren bir konuşma yaptı. 
     Şugaryan ise Türkiye'nin Ermenistan ile sınırını kapalı tuttuğunu, ''bu sınırın sadece Türkiye-Ermenistan sınırı anlamına gelmediğini'' söyledi. 
     ''Bu, NATO ile Ermenistan, AB'ye girmeye aday ülke Türkiye ile Ermenistan ve Güney Kafkaslar ile AB arasındaki sınır anlamına gelmektedir ve kapalıdır'' diye konuşan Şugaryan, Türkiye'nin Gürcistan ve Azerbaycan ile sürdürdüğü komşuluk ilişkilerini ve yaptığı ticareti Ermenistan ile de yapması gerektiğini belirtti. 
     Patrik Bedros da, konuşmasında, AP'de düzenlenen bu toplantıya devletin, kilisenin ve Ermenistan halkının büyük önem verdiğini anlattı. Bedros, Türkiye'nin sözde soykırımı kabul etmesini istedi. 
     Avrupa Ermenileri Federasyonu Forumu Başkanı Toros Sageryan ise Türkiye'nin sözde soykırımı kabul etmeden AB üyesi olmaması gerektiğini söyledi ve ''Aksi durum Ermenistan'da kültürel yıkıma neden olur'' diye konuştu. 
     
</TEXT>
</DOC>
