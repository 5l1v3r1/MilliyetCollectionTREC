<DOC>
<DOCNO> 260793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko10.html </URL>
<DATE> 2004/08/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kara listeye girenlerin sayısı artıyor... 
</HEADLINE>
<TEXT>

     Bankaların "kara listesi" yeniden büyüyor. İlk altı ayda büyük bölümü kredi kartı borçluları olmak üzere 56.4 bin kişi "kara liste"ye alındı. Listedekilerin toplam sayısı 452.5 bini geçti. 
     Merkez Bankası'ndan edinilen verilere göre, bankaların Merkez Bankası'na, Merkez Bankası'nın da tüm bankalara bildirdiği negatif nitelikli tüketici kredisi ve kredi kartlarına ilişkin liste büyüyor. Listeye ocakta 8 bin 416, şubatta 9 bin 458, martta 11 bin 28, nisanda 9 bin 684, mayısta 8 bin 741, haziranda ise 9 bin 108 kişi alındı. İlk altı aylık dönemde listeye alınanların toplam sayısı 56 bin 435 olarak gerçekleşti. 
     
     BÜYÜK BÖLÜMÜ KREDİ KARTI BORÇLULARI 

     "Kara liste"ye alınanların büyük bölümünü kredi kartı borçluları oluşturuyor. İlk altı ayda listeye giren kredi kartı borçlularının sayısı 46 bin 827 oldu. Bunun 40 bin 922'sini borcunu ödemeyenler, 5 bin 905'ini gecikmeli olarak ödeyenler oluşturdu. 
     İlk yarıda tüketici kredisi borcunu ödemedikleri için listeye alınanların sayısı ise 9 bin 608 olarak gerçekleşti. 
     Bunların 6 bin 729'unun borcunu ödemediği, 2 bin 879'unun ise gecikmeli ödediği belirlendi. 
     
     LİSTEDEKİLERİN TOPLAM SAYISI 

     "Kara liste"dekilerin toplam sayısı da artıyor. Listeye girenlerin sayısı, haziran sonu itibariyle 452 bin 513'e yükseldi. 
     Haziran sonunda kredi kartı borçlularının sayısı 365 bin 397 oldu. Bunların 345 bin 195'ini borcunu ödemeyenler, 20 bin 202'sini gecikmeli olarak ödeyenler oluşturdu. 
     Listedeki tüketici kredisi borçlularının toplam sayısı ise 87 bin 116 olarak gerçekleşti. Bireysel kredi borcunu ödemeyenlerin sayısı 82 bin 661, gecikmeli olarak ödeyenlerin sayısı 4 bin 455 oldu. 

     
</TEXT>
</DOC>
