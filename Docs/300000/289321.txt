<DOC>
<DOCNO> 289321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur25.html </URL>
<DATE> 2004/11/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Organları ile beş kişiye hayat verecek 
</HEADLINE>
<TEXT>

     Denizli'de, geçirdiği trafik kazası sonucu hayatını kaybeden 15 yaşındaki Muhteşem Aydın'ın organları, 5 kişiye hayat verecek. Alınan bilgiye göre, 8 Kasım'da çalıştığı fabrikaya gitmek için servise binmek isterken, bir otomobilin çarpması sonucu ağır yaralanan ve Denizli Devlet Hastanesi yoğun bakım ünitesinde tedavi altına alınan Muhteşem Aydın'ın 2 gün önce beyin ölümü gerçekleşti. 
     İl Sağlık Müdür Yardımcısı Mustafa Nalbant, beyin ölümünün gerçekleşmesinin ardından Aydın'ın babası Erol Aydın'la görüşüp organlarının bağışlanmasını istediklerini ve aileden olumlu cevap gelmesi üzerine organların nakledileceği hastaların aranmaya başlandığını söyledi. Nalbant, Ege Üniversitesi Tıp Fakültesi öğretim üyelerinden Doç. Dr. Murat Sözbilge başkanlığındaki ekibin, gece 4 sıralarında Aydın'ın karaciğerini, 2 böbreğini, pankreas, kornealar ve kalp kapakçıklarını aldığını ve organların uyum sağladığı 5 hastaya nakil edilmek üzere İzmir'e götürüldüğünü belirtti. 
     Baba Erol Aydın da ölen kızının başka bedenlerde can bulması için kendilerine iletilen organ bağışı önerisini kabul ederek, insanları sevindirme yoluna gittiklerini söyledi. 
     
</TEXT>
</DOC>
