<DOC>
<DOCNO> 262515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur25.html </URL>
<DATE> 2004/08/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tuvallette doğum yapan annenin ölümü... Acılı eşin isyanı... 
</HEADLINE>
<TEXT>

     Gaziantep SSK Hastanesi'nin tuvaletinde doğum yaptıktan 7 gün sonra evinde ölen genç kadının acılı eşi, 3 doktor hakkında Cumhuriyet Başsavcılığı'na suç duyurusunda bulundu. 
     20 yaşındaki eşi Simge Eneş'i kaybetmenin üzüntüsünü yaşayan Mehmet Eneş, SSK Gaziantep Bölge Hastanesi doktorları İ.H.B, S.A. ve M.Ö'nün cezalandırılmasını istedi. 
     Eneş, dava dilekçesinde, doktorların ''tedbirsizlik, dikkatsizlik, meslek ve sanatta acemilikle ölüme sebebiyet verme'' suçu işlediklerini ve görevlerini ihmal ederek eşinin ölümüne neden olduklarını öne sürdü. 
     Eşinin ölümü üzerine kuvözde yatan kız bebeği ve 5 yaşındaki oğluyla yalnız kaldığını belirten Eneş, şunları kaydetti 
     ''Maddi imkansızlık nedeniyle bu vakanın üzerinde fazla duramayacağım. Başkalarının böyle bir ihmal ve tedbirsizlikten dolayı canının yanmaması için olayın tespit ve takip edilmesini, maddi ve manevi mağduriyetimin giderilmesini, ilgili şahısların cezalandırılmasını talep ederim.'' Eneş'in dava dilekçesinde verdiği bilgilere göre olay şöyle gelişti 
     9 Temmuz günü doğum anının geldiğini söyleyen Simge Eneş, özel doktoru İ.H.B'nin muayenehanesindeki kontrolün ardından, doktorun görev yaptığı SSK Gaziantep Bölge Hastanesi'ne kaldırıldı. Simge Eneş, burada 3 gün süren tedavinin ardından taburcu edildi. 
     13 Temmuz'da genç anne yeniden rahatsızlandı. İ.H.B'nin muayenesinde, Simge Eneş'in iltihap kaptığı söylenerek, evine gönderildi. Acısının dinmemesi üzerine, Simge Eneş, aynı günün akşamı yeniden SSK Gaziantep Bölge Hastanesi'nde tedavi altına alındı. 
     15 Temmuz'da Mehmet Eneş'e eşinin tuvalette doğum yaptığı ve 1 kilo 100 gram ağırlığında bir kız bebek dünyaya getirdiği haber verildi. Yer yokluğu nedeniyle uzun süren işlemlerin ardından, bebeğini Sani Konukoğlu Tıp Merkezi Yoğun Servisi'ne yatıran Mehmet Eneş, SSK Gaziantep Bölge Hastanesi'nde yatan eşinin taburcu edildiğini öğrendi. 
     21 Temmuz'da hastaneden taburcu edildikten sonraki 6 günü evinde geçiren Simge Eneş, karnındaki şişliğin inmemesi ve sürekli acı çekmesi nedeniyle yeniden SSK Acil Servisi'ne kaldırıldı. Tahlillerini doktor M.Ö'nün incelediği Simge Eneş, serum verilerek evine gönderildi. 
     22 Temmuz'da fenalık geçiren Simge Eneş, bu kez Gaziantep Devlet Hastanesi'ne kaldırıldı. Ameliyata karar veren doktorlar İ.H.B, S.A. ve M.Ö, Devlet Hastanesi'nde ameliyata girecek kadın doğum uzmanı olmaması nedeniyle, genç kadını SSK Gaziantep Bölge Hastanesi'ne gönderdi. Burada tedavi altına alınan ve serum verilen genç kadın, fenalaşınca Özel Sani Konukoğlu Tıp Merkezi'ne gönderildi. Simge Eneş, bu hastaneye getirildikten 15 dakika sonra hayatını kaybetti. 
     
     ''TUVALETTE MİKROP KAPMIŞ OLABİLİR'' 

     Özel Sani Konukoğlu Tıp Merkezi Başhekimi Dr. Azmi Serin, AA muhabirine yaptığı açıklamada, ''Simge Eneş hastanemize getirildiğinde şuuru kapalıydı, solunumu ve kalp atışları durmuştu'' dedi. 
     Kardiyolog Dr. Alper Sertçelik'in duran kalbi çalıştırmak için bir süre çaba harcadığını belirten Serin, şunları söyledi 
     ''Hastanın solunumu ve kalp atışının durmuş olması yanında, karnında aşırı bir şişlik vardı. Bu şişlik nedeniyle hastaya genel cerrahi uzmanları da müdahale etti. Ancak 15 dakika süren bu müdahalelerden olumlu sonuç alınamadı, hasta ne yazık ki kurtarılamadı. 
     Hasta bize peritonit karın zarı iltihabı teşhisiyle geldi. Ancak yaptığımız ön araştırmada, hastanın bir hafta önce SSK Bölge Hastanesi'nin tuvaletinde doğum yaptığını öğrendik. Hasta, bu sağlıksız ortamda doğum yaptığından mikrop kapmış olabilir. Kesin ölüm nedeni kapsamlı bir otopsiyle belirlenebilir.'' 

     
</TEXT>
</DOC>
