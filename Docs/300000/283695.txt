<DOC>
<DOCNO> 283695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun24.html </URL>
<DATE> 2004/10/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fransız basınına göre Chirac ve Schröder, tarihte anlaşamadı 
</HEADLINE>
<TEXT>

     Berlin zirvesi, Fransız basınında büyük yankı buldu. Gazeteler, Fransa Cumhurbaşkanı Jacques Chirac ve Alman Başbakanı Gerhard Schröder'in Türkiye ile üyelik müzakerelerinin başlamasına destek verdiğini vurgularken Liberation da, Chirac ve Schröder'in müzakerelerin tarihi konusunda anlaşmadıklarını öne sürdü. 
     
     LİBERATİON 
     Liberation gazetesi, Ocak 2003'den bu yana çok yakınlaşmış olan Chirac ile Schröder'in, Türkiye dosyası konusunda ilk gerçek görüş ayrılıklarını yaşadıklarını iddia etti. Gazete, Berlin'de Chirac ve Schröder'in Türkiye ile üyelik müzakerelerinin başlamasını birlikte desteklediklerini belirterek "Ancak belli ki ne müzakerelerin başlamasına ilişkin modaliteler, ne de tarih konusunda anlaştılar" diye yazdı. 
     
     LE FİGARO 
     Chirac ile Schröder'in iki ülkenin kamuoylarına karşın Türkiye konusunda ortak bir cephe oluşturdukları yorumunu yapan Le Figaro ise, müzakerelerin 2005 veya 2006 yılının başında başlayacağını belirtti. Bir tek müzakere tarihinin belirlenmesi kaldığına dikkat çeken gazete, Chirac'in esas müzakerelerden önce ön müzakerelerin yapılmasını dışladığını kaydetti. 
     
     LE MONDE 
     Türkiye'nin Berlin zirvesinin büyük konusu olduğunu ifade eden Le Monde, Chirac ve Schröder'in Türkiye'nin AB üyeliğine yönelik müzakereleri destekleyeceklerini bildirdiklerine işaret etti. Chirac'ın Fransızlara danışılacağını söylediğini kaydeden gazete, Türkiye'nin kararlı olduğunu, Başbakan Erdoğan'ın üyelikten başka alternatif kabul etmeyecekleri sözlerine vurgu yaptı. 
     
</TEXT>
</DOC>
