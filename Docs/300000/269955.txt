<DOC>
<DOCNO> 269955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/bila.html </URL>
<DATE> 2004/09/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Diyarbakır kriterleri 
</HEADLINE>
<TEXT>


ANAP'ın eski lideri Mesut Yılmaz, "AB'ye giden yol Diyarbakır'dan geçer" dediğinde büyük tepki toplamıştı. Başta koalisyon ortağı MHP olmak üzere, bu söylem ağır bir dille eleştirilmişti. 
Demek ki, Yılmaz, AB'den sorumlu Başbakan Yardımcısı olarak, bir şey "bilerek" konuşuyormuş. 
Yılmaz, şimdi çıkıp, "Ben söyleyince kıyamet kopardınız da ne oldu " dese, yeri var. 
AB'nin Genişlemeden Sorumlu Komiseri Günter Verheugen, Ankara'dan hemen sonra Diyarbakır'a gitti. Durumu yerinde görmek istedi. Diyarbakır'da yetkililerle, sivil toplum kuruluşlarının temsilcileriyle görüştü. 
Verheugen'in Ankara - Diyarbakır hassasiyetinden de anlaşılıyor ki, bu "ikili ziyarete" müzakere sürecinde de tanık olacağız Bir Ankara, bir Diyarbakır... Bir Başbakan, bir Zana... 
Bir diğer ifadeyle AB, Kopenhag kriterlerinden sonra, müzakere sürecinde bir de "Diyarbakır kriterleri"ni gözetecek... 
Kuşku yok ki, Verheugen'in de ifade ettiği gibi Türkiye, Kopenhag kriterlerini yerine getirmiş ve müzakere tarihi almayı hak etmiştir. 3 Ağustos 2002'de idam cezasının kaldırılması ve anadilde öğrenim, yayın olanağı tanınmasıyla başlayan reform sürecini 2003 ve 2004'te hızla devam ettirmiş, kriterlerle uyumlu düzenlemeleri çok büyük ölçüde tamamlamıştır. 
Türkiye'nin "sessiz devrim" diye nitelenen bu adımları, 20 yıl süren çok ağır bir terör süreci sonrasında atabilmiş olması çok önemlidir. Bu süreçte AB'nin istekleri ile PKK'nın siyasallaşma sürecindeki talepleri örtüşme içinde olmuştur. Çoğu kez PKK ve siyasal yansımaları, taleplerini, AB mecrasına sokarak, zamanlama ve nitelik uyumuyla gündemde tutmuştur. Bu süreçte reform paketlerini geçiren hükümetler, PKK'nın taleplerini yerine getirmekle suçlandıklarında, bunları, "Türkiye ve toplumumuz için doğru olan bir şeyi PKK da istiyor diye yapmayacak değiliz" savunmasıyla karşılamışlardır. 
Bu yaklaşım, insan hakları, çağdaş hukuk normları, özellikle işkence ve kötü muamelenin önlenmesi, anadili konuşma ve öğrenme hakkı özetle kültürel haklar olarak tanımlanan ölçüler sadece Kürt kökenli vatandaşlar için değil, tüm vatandaşlar açısından geçerlidir. 
Sorun siyasi niteliktedir Taleplerin siyasi nitelik taşıması, azınlık hakları gibi görülüp bu yönüyle gündeme getirilmesi, Türkiye'de "iki ulus, ikili yapı" noktasına vardırılmasındadır. 
Nitekim, PKK KONGRA - GEL'in ve bu çizgiyi destekleyen partilerin gündemde tutmaya çalıştığı talepler, Anayasa'nın değiştirilmesi "Türk ve Kürt" olmak üzere iki kurucu ulusun metne geçirilmesi yerel yönetimlerin güçlendirilmesi, yerel meclislere dayalı ikili bir yapının kabullenilmesi ve giderek fiilen federasyon işleyişine ulaşılması gibi bir zincir izlemektedir. 
Güneydoğu'da oluşan ayrı siyasi coğrafya ve AB ülkelerinin bugüne kadarki tutumu dikkate alındığında, bu konuların yakın zamanda Türkiye'nin gündemine getirilmesi ve tartışmaya açılması sürpriz olmaz. 
Bundan sonra AB'nin bir gözünün Diyarbakır'da olacağı açıktır. 
Sadece AB'nin değil, ABD'nin, Osman Öcalan'ı destekleyen tutumuyla, Irak'ta ve Türkiye'de izleyeceği politika da önemli etkenlerden biri olacaktır. 
Geriye, Türkiye'nin bu konuya nasıl baktığı ve bu sorunu nasıl yöneteceği kalmaktadır ki, Ankara şimdilik net bir görüntü vermemektedir. 
Tarih alma gibi, müzakere sürecinin de Türkiye için çok çetin ve siyasi ağırlıklı geçeceği görülmektedir. 



</TEXT>
</DOC>
