<DOC>
<DOCNO> 259675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/aspo.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş çok yakında 
</HEADLINE>
<TEXT>


Galatasaray'ın Seyrantepe Projesi'nde sıcak gelişmeler yaşandı. Başkan Yardımcısı Refik Arkan, Ankara'da Maliye Bakanı Kemal Unakıtan ile görüşüp, proje için onay aldı 


Geri sayımdalar 
GALATASARAY'IN kurtuluş reçetesi olarak gözüken Seyrantepe Projesi için artık son imzalar bekleniyor. Yeni Ali Sami Yen Projesi'nin yanı sıra iş merkezlerinin de kurulacağı Seyrantepe konusunda önemli bir adım daha atıldı. Başkan Yardımcısı Refik Arkan, Ankara'da Maliye Bakanı Kemal Unakıtan ile bir araya geldi, proje için gereken onayı almayı başardı. 

'Bir ay kaldı' 
REFİK Arkan, bürokratik işlemlerin büyük bir hızla sürdüğünü dile getirerek, en geç bir ay içinde istenen sonuca ulaşacaklarını söyledi. Arkan, "Artık son imzaların atılmasını bekliyoruz. Sanıyorum yakın bir zaman içinde camiamıza müjdeli haberi vereceğiz. Benim tahminim en geç 31 Ağustos'a kadar Seyrantepe ile ilgili herhangi bir pürüz kalmayacaktır" dedi. 

Mondragon'dan medyaya rest 

GALATASARAY'IN Kolombiyalı kalecisi Mondragon, yeni sezondan itibaren medyaya herhangi bir açıklama yapmayacağını söyledi. Tecrübeli eldiven, bugüne kadarki konuşmalarının hep çarpıtıldığını dile getirerek, "Hakkımda sürekli olumsuz haberler yapıldı. Bundan sonra kesinlikle demeç vermeyeceğim. Röportaj yapmayı da düşünmüyorum" ifadelerini kullandı. 


</TEXT>
</DOC>
