<DOC>
<DOCNO> 261106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko22.html </URL>
<DATE> 2004/08/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kaçak ve usulsüz doğalgaz kullanımına ağır fatura... 
</HEADLINE>
<TEXT>

     Doğalgaz dağıtım şirketleri, kaçak ve usulsüz doğalgaz kullanımı halinde alınacak bedelleri, abonelerle yapacakları sözleşmelere koyacaklar. 
     Enerji Piyasası Düzenleme Kurumu EPDK , kaçak veya usulsüz doğalgaz kullanımında uygulanacak usul ve esasları yeniden belirledi. EPDK'nın konuya ilişkin tebliği, Resmi Gazete'nin bugünkü sayısında yayımlanarak yürürlüğe girdi. 
     Buna göre, kaçak doğalgaz kullanım süresi, ''kontrol, mühürleme, sayaç açma-kapama, sayaç değiştirme, sayaç sökme-takma, pil değiştirme, doğalgaz kullanım sözleşmesi imzalanması, varsa daha önce kaçak doğalgaz kullanıldığına ilişkin tutanak ve hatlara bağlantı yapılması işlemlerinden en son yapılanın işlem tarihi ile kaçak tespitinin yapıldığı tarihe kadar olan süre'' olarak belirlendi. Bu süre bir yılı aşamayacak. 
     Kaçak olarak kullanılan doğalgaz tüketim miktarı, üretim amaçlı doğalgz kullanan abonelerde sayacın ölçüm yaptığı dönemlerdeki aylık tüketim miktarları, diğer abolenerde ise önceki dönemlerdeki ortalama tüketim miktarları dikkate alınarak belirlenecek. Önceden, sözkonusu abonenin sahip olduğu doğalgazla çalışan araçların tam kapasite ile çalışma durumuna göre tüketim miktarı belirleniyordu. 
     Kaçak olarak kullanılan doğalgaz tüketim bedeli kaçak doğalgaz kullanım miktarı ve faturalandırmanın yapıldığı tarihteki cari perakende satış fiyatı esas alınarak hesaplanacak. Dağıtım şirketi, müşterilerle yapacağı anlaşma ve sözleşmelerde, kaçak doğalgaz kullanım miktarının yüzde 200'üne kadar, tekrarı halinde ise yüzde 300'üne kadar ''kaçak doğalgaz kullanım bedeli'' uygulanabileceğine ilişkin hükümlere yer verebilecek. 
     Dağıtım şirketi, usulsüz doğalgaz kullanımının tespit edilmesi durumunda, tespitin yapıldığı tarihte geçerli olan sayaç açma-kapama bedelinin 3 katına kadar ''usulsüz doğalgaz kullanım bedeli'' tahsil edilebileceğine ilişkin hükümleri de anlaşma ve sözleşmelere koyabilecek. 
     Tebliğ ile söz konusu cezai işlemlerin sözleşmelere konması zorunluluğu getirildi. 
     Kaçak veya usulsüz doğalgaz kullananların dağıtım şirketinin mülkiyetinde bulunan cihaz ve tesislere verdiği zarar ve ziyan, rayiç bedel üzerinden tahsil edilecek. 
     Kaçak olarak doğalgaz kullananlar, tahakkuk ettirilen bedeli ödeme bildiriminde belirtilen son ödeme tarihine kadar ödeyecek. 
     Kaçak tahakkukuna ilişkin ödeme bildirimine, tebliğ tarihinden itibaren 15 gün içinde dağıtım şirketine itiraz edilebilinecek. Bu itiraz, dağıtım şirketi tarafından en geç 10 on işgünü içinde sonuçlandırılacak. İtirazın yapılmış olması ödeme yükümlülüğünü ortadan kaldırmayacak. 
     İtirazın haklı bulunması durumunda tahsil edilen fazla bedel, tespit edildiği tarihten itibaren en geç 5 işgünü içerisinde, müşteriye, 6183 sayılı Amme Alacaklarının Tahsil Usulü Hakkında Kanun uyarınca gecikme zammı ile birlikte ödenecek. 
     
</TEXT>
</DOC>
