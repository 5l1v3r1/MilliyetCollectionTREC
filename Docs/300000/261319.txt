<DOC>
<DOCNO> 261319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/yasam/yas02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babamı yanlış kan öldürdü' 
</HEADLINE>
<TEXT>


Ameliyatta 0 Rh yerine B Rh kan verilen hasta öldü. Hastane ise, ölümün kalp krizinden olduğunu savunuyor 

ALİ ÖZKAYA, BAHRİ KARATAŞ İzmir DHA 

Salihli'deki özel bir hastanede prostat ameliyatı olan Halil Bilici'nin, yanlış kan verilmesiyle öldüğü iddia edildi. 
Sarıgöl'e bağlı Emcelli Köyü'nde çiftçilik yapan Bilici 59 , iki hafta önce hastaneye kaldırıldı. Sarıgöl Devlet Hastanesi'nde prostatında büyüme belirlenen Bilici, Alaşehir Devlet Hastanesi'ne gönderildi. Burada ameliyat olması gerektiği belirtilen Bilici, ailesi tarafından Salihli'deki Çevre Eğitim ve Sosyal Yardımlaşma Vakfı Hastanesi'ne yatırıldı ve önceki gün açık prostat ameliyatına alındı. Yaşar Bilici 28 , kendisi gibi 0 Rh pozitif grubu olan babası için kan verdi. Ancak ameliyattan çıkan babasına takılı kan torbasında B Rh pozitif yazılı olduğunu görünce şaşkına döndü. 

'Asabiliğine verdik' 
Haber verilmesi üzerine hatayı fark eden doktorlar da hastayı kurtarmak için tedaviye başladı. Bilici, ambulansla Ege Üniversitesi Hastanesi'ne gönderildi, ancak acil servis kapısında can verdi. Bilicinin cenazesi ailesinin şik yeti üzerine nöbetçi savcı tarafından otopsi için İzmir Adli Tıp Kurumu'na sevk edildi. 
Yaşar Bilici, yanlış kan torbasını 1 saat 15 dakika sonra fark ettiğini belirtirken, kardeşi Musa Bilici de, "Babam ameliyattan sonra 'Ölüyorum, kurtarın beni' diye bağırıyordu. Her zamanki asabiliğinden yaptığını düşündük. Bu sırada yanlış kan takıldığını fark ettik" diye gözyaşı döktü. 
Ameliyatı gerçekleştiren ve Adli Tıp önünde bekleyen hasta yakınlarının yanına gelen Ürolog Dr. Artun Kaya ise, "Yanlış kanın çok az bölümü gitmiş. Farkedilince müdahaleyle genel durumu iyileşti. Burada kalp krizinden ölmüş" dedi. Hastane yetkilileri de uzun süre aileyi şik yetçi olmamaları için iknaya çalıştı. 


</TEXT>
</DOC>
