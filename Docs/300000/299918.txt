<DOC>
<DOCNO> 299918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy32.html </URL>
<DATE> 2004/12/22/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
Bütçe görüşmeleri... Gençlik ve spor bakanlığı bütçesi görüşülüyor... 
</HEADLINE>
<TEXT>

     AK Parti Trabzon Milletvekili Faruk Nafiz Özak, yasal düzenlemelerle spordaki şiddetin büyük ölçüde engellenebileceğini ancak asıl önleyici etkenin eğitim olduğunu söyledi. 
     TBMM Genel Kurulu'nda Gençlik ve Spor Genel Müdürlüğü, Vakıflar Genel Müdürlüğü ile Danıştay Başkanlığı'nın 2005 Mali Yılı bütçelerinin görüşmeleri sürüyor. 
     AK Parti Muğla Milletvekili Orhan Seyfi Terzibaşıoğlu, ülkelerin gelişmişlik seviyesinde bilim adamı sayısı kadar sporcu sayısının da önemli olduğunu belirtti. AK Parti iktidarının sporu ve sporcuları teşvik etmek amacıyla birçok proje ve yasal düzenlemeyi gerçekleştirdiğini kaydeden Terzibaşıoğlu, Türk sporcuların Londra Olimpiyatları'ndan bu yana en fazla madalyayı 2004 Atina Olimpiyatları'nda kazandığını belirtti. Terzibaşıoğlu, 2010 Dünya Basketbol Şampiyonası'nın Türkiye'de yapılacak olmasının önemine de işaret etti. 
     AK Parti Trabzon Milletvekili Faruk Nafiz Özak, iktidarın sporda zihniyet değişimi gerçekleştirdiğini savundu. Gençlik ve Spor Genel Müdürlüğü'nün sporun bütün dallarında ilgili kurum ve kitlelerle AB standartlarında ilişki geliştirmesi gerektiğini kaydeden Özak, Genel Müdürlüğün, sporun yaygınlaştırılması, tesislerin verimli kullanılması gibi konularda çok yararlı çalışmalar yaptığını söyledi. 
     Sporda şiddete de değinen Özak, TBMM'nin geçtiğimiz aylarda şiddeti önlemeye yönelik düzenlemeler içeren yasayı çıkardığını anımsattı. Bazı Avrupa ülkelerinin benzeri yasalarla spordaki şiddetin büyük ölçüde önüne geçtiklerini belirten Özak, TBMM'de kabul edilen yasanın da bu bağlamda yararlı olacağını vurguladı. Özak, spordaki şiddetin tümüyle önüne geçilmesinin eğitimle mümkün olacağına inandığını sözlerine ekledi. 
     AK Parti Adıyaman Milletvekili Mahmut Göksu, vakıfların toplum yaşamındaki önemini dile getirdiği konuşmasında, Vakıflar Genel Müdürlüğü'nün eski eserlerin onarımı, kira gelirlerinin yükseltilmesi, vakıf eserlerinin envanterinin çıkarılması, muhtaç aylığı ve muhtaç insanlara yemek verilmesi gibi konularda başarılı çalışmalar yaptığını anlattı. 
     Göksu, vakıflarla ilgili yasal düzenleme çalışmalarına da değinerek, vakıf eserlerinin tahsisinin özel kişi ve kurumlara yapılması, tahsis süresinin 29 yıla çıkarılması, denetimlerin uzman yönlendirmesi esasına göre yapılması, restorasyon okulu açılması, ihtisas mahkemeleri kurulması, vakıf eserlerin amacına uygun hizmet vermesine yönelik düzenlemeler yapılmasını istedi. 
     AK Parti Kırşehir Milletvekili Mikail Arslan, vakıfların siyasi amaçlara konu edilmemesi, kamu idaresi tarafından da halktan zorla bağış alan bir kurum durumuna düşürülmemesi gerektiğini belirtti. 
     
</TEXT>
</DOC>
