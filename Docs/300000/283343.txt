<DOC>
<DOCNO> 283343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/akyol.html </URL>
<DATE> 2004/10/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıtal, mukatele 
</HEADLINE>
<TEXT>


ERMENİ meselesi için, 1919 yılında Ziya Gökalp, İngiliz kuklası Nemrut Mustafa başkanlığındaki askeri mahkemede şunu söylüyordu 
- Kıtal değil, mukatele oldu 
Yani, tek taraflı "kıyım" olmadı, karşılıklı "kıyımlaşma" oldu. 
Prof. Justin McCarthy "Ölüm ve Sürgün" ve "Müslümanlar ve Azınlıklar" adlı iki kitabında 1821-1922 arasındaki Balkanlar'da ve Anadolu'da Müslümanlarla Hıristiyanlar arasındaki çatışma ve kıyımları ve 5 milyon Müslümanın kıyıma uğramasını anlatır. İnkılap Kitabevi 
Kaynaklar sadece Osmanlı değil, bilhassa İngiliz konsolosluk raporlarıdır. "Ölüm ve Sürgün" kitabında Ermeni ayaklanmasıyla başlayan 1915 olaylarını "toplumlararası savaş" olarak niteler. Ermenilerin başlattığı kıyımlara "Osmanlı'nın verdiği karşılık" söz konusudur, Müslüman ölümü daha fazladır. Sf.217 

BALKANLAR'DA son katliamı Boşnaklar yaşadı. NATO müdahale edene kadar Avrupa seyretti Sebastian Mallaby'nin yeni çıkan "The World's Banker" adlı kitabında, Dünya Bankası'nın bir talimatını öğreniyoruz 
"Bosna Dünya Bankası'na üye değil, biz karışmayacağız ." 
Mallaby devam ediyor 
"Bosna için ne mutlu ki, Kemal Derviş bu talimata aldırmadı. O bir Türk'tü ve bu da onu Balkanlar'daki acılı duruma daha duyarlı yapıyordu. Güçlü bir figürdü, henüz başkan yardımcısı olmasa da, güçlü, akıllı ve her şeyden önemlisi sorumlu olduğu ülkelerin sorunlarıyla uğraşmaya kararlıydı... Bosna er geç ateşkese kavuşacak ve Dünya Bankası'nın yardımı istenecekti. Derviş bunu önceden görerek harekete geçti..." 121 
Kitap Derviş'in bu yönde nasıl çalıştığını sayfalar dolusu anlatıyor. Sonunda Dünya Bankası heyeti bombardıman altındaki Saraybosna'ya gidiyor, bombalanmış başkanlık sarayında Boşnak Başbakan Hasan Muratoviç Derviş'i kucaklayıp öpüyor, teşekkür ediyor. Dünya Bankası'nın Bosna'ya "yeniden yapılanma" yardımı yapma kararı alması, NATO müdahalesine kadar varacak uluslararası süreci tetikliyor. Sf. 125, vd 

FRANSIZ Le Monde gazetesi Derviş'e "Ermeni soykırımı"nı sormuş. Derviş de "soykırım" terimini ağzına almadan "Ermeni kıyımdan üzüntü duyduğunu" söyleyerek Müslüman kıyımını da hatırlatmış. Fransız TV'sinde Müslüman kıyımını anlatmış. 
Bazı CHP'liler Derviş'in Le Monde'daki sözlerine kızmışlar. Cumhuriyet gazetesi bu haberi verirken, Derviş'in aylar önce Fethullah Gülen'in onursal başkanlığındaki Yazarlar Vakfı'nın toplantısına katılıp "İslam ve Sosyal Demokrasi" konulu bir konuşma yaptığını da habere eklemiş 
Muhafazak rlar Derviş'ten sosyal demokrasiyi dinliyor, sosyal demokrat olduğunu söyleyenler ise muhafazak rlara sosyal demokrasinin anlatılmasına tahammül edemiyor 
Ermeni meselesinde dünyaya doğru anlatım, "kıtal değil, mukatele" gerçeğidir. Hiçbir şey olmamış gibi davranırsanız, yaşanmış olaylara onlar "soykırım" etiketini yapıştırırlar. 
Üstelik "Müslüman kıyımı"nı da mutlaka Batılılara hatırlatmak lazım. 1821'de Tuna boylarında başlayıp Bosna'da 1995'e kadar devam eden kıyım... 
Keşke Dünya Bankası, IMF, BM, OECD gibi yerlerde çalışan Turgut Özal ve Kemal Derviş gibi daha çok sayıda Türk olsa... 



</TEXT>
</DOC>
