<DOC>
<DOCNO> 263327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/axspo02.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnfaz memuru Immel 
</HEADLINE>
<TEXT>


Fenerbahçe'nin Almanya'da uygulamaya koyduğu disiplin ve ceza sistemi İstanbul'da da devam ediyor. Daum'un yardımcısı tarafından yapılan kontrollerde bugüne kadar 40 bin dolardan fazla para toplandı 

CÜNEYT KARAKAYA 


Sürekli denetim 
ALMANYA'DA yapılan hazırlık kampı sırasında Teknik Direktör Daum tarafından belirlenen disiplin kuralları ve para cezaları, Sarı - Lacivertli futbolcular için tam bir bela oldu. Kıyafet, yiyecek - içecek ve saat kurallarına uymayla ilgili birçok maddeyi içeren "Daum kanunları"nın İstanbul'da devam ettiği öğrenildi. Denetlemeyi ise kaleci antrenörü İmmel'in yaptığı bildirildi. 

Servet birikti 
İMMEL'İN tesislerde sürekli Sarı - Lacivertli futbolcuları takip ettiği belirtildi. Alman antrenörün denetimleri sonucunda ceza havuzunda biriken 40 bin dolardan fazla para yakın zamanda bir hayır kurumuna bağışlanacak. Futbolcuların infaz memuru gibi gördüğü İmmel, en büyük cezaları tesisler içinde terliksiz gezen, kıyafet zorunluluğuna uymayan ve geç uyanan futbolculara yazıyor. 

Faiz sistemi var 
CEZA sisteminin en ilginç yanı ise futbolculara ödeme konusunda baskı yapılmaması. Ceza listesine girip, parasını ödemeyen futbolcular için faiz sistemi uygulanıyor. Örneğin 250 dolarlık bir ceza alan futbolcu ödemeyi geciktirirse kısa bir süre içinde bu rakam 500 dolara yükseliyor. Ceza uygulamalarının disiplini artırdığı iddia edilsede, havuzda biriken para aksini söylüyor. 

Rekor beklentisi 

FENERBAHÇE Yönetimi, bugün Samsunspor maçından hasılat rekoru bekliyor. Sarı - Lacivertli taraftarların, hem takımı, hem de Alex de Souza'yı izleyebilmek için Şükrü Saracoğlu'na akın edeceğini iddia eden yöneticiler, Kadıköy'de tam bir karnaval yaşanacağını belirttiler. Bu arada Samsunspor maçı biletlerinin de yoğun bir şekilde tükendiği açıklandı. 

Huzurlarınızda Alex de Souza 

Buluşma bugün 
LİGDE geçtiğimiz sezonu şampiyonluk noktalayan Fenerbahçe, 91 gün sonra Kadıköy Şükrü Saracoğlu Stadı'nda taraftarlarının huzuruna çıkacak. Uzun uğraşlar sonrasında transfer edilen Brezilyalı yıldız Alex de Souza da ilk kez Fenerbahçe formasıyla ter dökecek. Sambacı'nın yanısıra Serkan, Deniz, Murat, Önder ve Fabiano da Kadıköy'ün atmosferine ilk kez tanık olacak. 

Hazırlıklar tamam 
FENERBAHÇE, Samsunspor maçının hazırlıklarını dün yaptığı tek antrenmanla tamamladı. Teknik Direktör Daum'un, çalışmada son taktikleri verdiği ve üç puan için futbolcularından söz aldığı öğrenildi. İlk maçta forma giyemeyen Serhat Akın kadroya dahil edildi. Ayağında çekme olan Aurelio dün akşamki idmana katılmadı. 

Delegeler büyülendi 

YENİ sezonda Türkiye'yi Şampiyonlar Ligi'nde temsil edecek olan Fenerbahçe'nin dün önemli misafirleri vardı. UEFA Asbaşkanı Şenes Erzik ve UEFA İcra Kurulu Komite üyeleri D.Will, D.Casey, P.Omdal ve E.Walker eşleriyle birlikte Şükrü Saracoğlu Stadı'nı gezdi. Casey, "Mükemmel bir stat" yorumu yaparken, Başkan Aziz Yıldırım, misafirlere Fenerbahçe forması hediye etti. 

Daum'un arayışı 

YUSUF KOBAL 

Fabiano gerçeği 
FENERBAHÇE'DE iki sezondur aksayan sol kanadı ayağa kaldırması için alınan Brezilyalı yıldız Fabiano'nun, Rizespor maçında defansif anlamda açıklar vermesi Teknik Direktör Daum'un kafasını karıştırdı. Alman teknik adam, Fabiano'nun sürekli hücumu düşünmesi nedeniyle yeni arayışlara geçerken, bu oyuncuyu yedeğe çekmesi halinde gelebilecek tepkilerden çekiniyor. 

Kadıköy'de zor 
FABİANO'NUN transferini ısrarla isteyen ve Şükrü Saracoğlu Stadı'nda oynanacak ilk lig maçında Brezilyalı oyuncuya şans vermeyerek eleştirileri üzerine toplamaktan endişe duyan Daum'un, bu değişimi Samsunspor maçında hayata geçirmekten vazgeçebileceği belirtildi. Alman hocanın Serhat'a ilk onbirde görev vermeyi planladığı öğrenildi. 


</TEXT>
</DOC>
