<DOC>
<DOCNO> 254127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko33.html </URL>
<DATE> 2004/07/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AYB'den Türkiye'ye 55 milyon euro kredi... 
</HEADLINE>
<TEXT>

     Avrupa Yatırım Bankası'nın AYB , Bursa'da hafif metro inşaatının tamamlanması amacıyla 55 milyon euro kredi verdiği açıklandı. 
     Açıklamada, 21 kilometre çift hatlı ve 22 istasyonlu Bursa metrosunun kentin doğusundaki bölümünün tamamlanması için sağlanan kredinin, sadece ulaşım sorunlarının aşılmasına değil, çevre ve trafik düzenlemesine de yardımcı olmayı hedeflediği ifade edildi. 
     AYB, çeşitli altyapı projelerine destek amacıyla Türkiye'ye bugüne kadar sağladığı kredi tutarının ise 2,5 milyar euroyu geçtiğini belirtti. 
     AYB, AB'nin hedeflerine ulaşmasına katkıda bulunmak amacıyla, uzun vadeli yatırım kredileri vermekle yükümlü bir organ olarak tanıtılıyor. Roma Antlaşması çerçevesinde kurulan ve hissedarlarını AB üyesi ülkenin oluşturduğu AYB'nin Yönetim Kurulu, bu ülkelerin maliye bakanlarından meydana geliyor. 
     Merkezi Lüksemburg'da bulunan AYB, AB'nin finans pazarlarının gelişmesi amacıyla mali, ekonomik, teknik ve çevresel projelere iyi koşullarda kredi temin ediyor. 
     AYB, AB'nin geri kalmış bölgelerine, taşımacılık ve telekomünikasyon gibi AB altyapı projelerine, çevre korunmasına yönelik girişimlere, enerji ve endüstride rekabet gücünü artıracak çalışmalara, küçük ve orta boyutlu işletmelere desteğe öncelik veriyor. 
     Banka, AB'nin ikili ilişkisi bulunduğu 120'den fazla ülkeye de yardım ve gelişme kredileri sağlıyor. 
     
</TEXT>
</DOC>
