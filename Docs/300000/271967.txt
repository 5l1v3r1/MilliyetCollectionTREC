<DOC>
<DOCNO> 271967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun37.html </URL>
<DATE> 2004/09/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Irak, gazetecilerin kabusu oldu ABD'den ölen gazeteci için özür 
</HEADLINE>
<TEXT>

     Irak işgalinin başladığı Mart 2003'ten bu yana yaklaşık 30 gazetecinin öldürülmesi ve birçok gazetecinin kaçırılması, bu ülkede görev yapan medya mensuplarının kabusu haline geldi. 
     Amerikan ordusundan bugün yapılan açıklamada, geçen pazar günü Bağdat'ta Amerikan füzelerinin hedefi olan El Arabiye ve El Ahbariye kanalları için çalışan 25 yaşındaki Filistinli gazeteci Mazen El Tomayzi'nin ölümü için özür dilendi. 
     Irak'ta kaçırılan ve öldürülen İtalyan gazeteci Enzo Baldini ile kaçırılan ve akıbetleri henüz belli olmayan Fransız gazeteciler Christian Chesnot ve Georges Malbrunot da yakın zamanlarda bu kabusu yaşayan gazeteciler oldular. 
     Necef polisi, geçen ay Şiilerin kutsal kentindeki çatışmaları izleyen gazetecilerin görev yapmasını engellemiş, gazeteciler gözaltına alınmış, sonra serbest bırakılmıştı. 
     Yabancı medya kuruluşları için çalışan Iraklı gazeteciler, bunun ''bedelini'' 12 ölü vererek ödemiş ve sürekli baskı altında çalışmak zorunda bırakılmışlardı. 
     Fransız haber ajansı AFP'nin Ramadi muhabiri ise kimliği belirsiz kişilerce kaçırılmış, feci şekilde dövüldükten sonra serbest bırakılmıştı. 
     
</TEXT>
</DOC>
