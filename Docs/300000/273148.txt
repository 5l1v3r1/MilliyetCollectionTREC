<DOC>
<DOCNO> 273148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo13.html </URL>
<DATE> 2004/09/19/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Derbiden notlar... Beşiktaş taraftarı Nouma'yı unutmuyor .. 
</HEADLINE>
<TEXT>

     Beşiktaş Kulübü'nün resmi yayın organı BJK TV yayın hayatına Galatasaray maçıyla başladı. Maç öncesi BJK TV'nin canlı yayını stattaki dev ekrana yansıtıldı. 
     Beşiktaş Kulübü Basın Sözcüsü Reha Muhtar, canlı yayında taraftarlara seslendi. Muhtar, 32 bini aşkın taraftarın yenilenen stadı doldurduğunu belirterek, ''Ebedi dostumuz Galatasaray ile güzel bir maç olsun istiyoruz. Beşiktaş taraftarı tribünleri tıklım tıklım doldurdu. Ümraniye'de futbolcularımız maçı alacaklarını söylüyordu. İnşallah kazanırız. Kapalı tribün Beşiktaş'ın kalbidir. Onlara yerlerini teslim ettik. Öncelikle dostça bir mücadele olsun. Ama allahın izniyle maçı alacağız'' diye konuştu. 
     Muhtar, taraftarlardan yenilenen stada sahip çıkmalarını herhangi bir olaya mahal vermemelerini istedi. 
     Siyah-beyazlıların savunma oyuncusu Çağdaş ise ''Bizim için çok önemli bir maça çıkıyoruz. İnanılmaz bir atmosfer var. Seyircimiz çok büyüleyici. İlk maçlarda puan kaybettik, artık savunmamız yok. Seyircimizin önünde bu maçı kazanacağız'' dedi. 
     Bu arada BJK Tv tribünde taraftarların da içine girerek, buradan canlı yayın yaptı. 
     
     TARAFTAR NOUMA'YI UNUTAMIYOR 
     Beşiktaşlı taraftarlar iki sezon önce takımdan gönderilen Nouma'yı hala unutamadı. 
     Maça gelen bazı siyah-beyazlı taraftarların, yeni satın aldıkları ve bu sezon takımın giydiği formaların arkalarına dahi Nouma yazdırmaları dikkat çekti. 
     -Galatasaraylı futbolcular, maçtan 1.5 saat önce sahaya çıkarak, bir süre gezindi. Beşiktaşlı taraftarlar, sarı-kırmızılı futbolcuları ıslıkladı. Galatasaray takımı stada gelişi sırasında, Beşiktaşlı taraftarlar otobüse yabancı maddeler atarken, futbolculardan Necati taraftarlarla tartıştı. Bu arada Song'un korkarak otobüsün içinde yer değiştirdiği gözlendi. 
     -Karşılaşmadan önce Galatasaraylıların bulunduğu tribünde taraftarların bazı koltukları kırdığı gözlendi. 
     -Maç öncesinde zaman zaman Beşiktaşlı taraftarlarla atışan 1600 Galatasaray taraftarından bazılarının oturdukları koltukları sökmeleri dikkat çekti. Taraftarların sürekli olarak ''Beşiktaş kümeye'' diye tezarühat yapmaları, siyah-beyazlı tribünlerin tepkisine neden oldu. 
     -Kapalı tribündeki Beşiktaş taraftarları sarı-kırmızılı renklerle, ''100 yıllık leke'' ve ''Yüzde 100 yüzsüz'' pankartları açtılar. 
     -Yeni açık tribünde turnikelerin çalışmaması nedeniyle kargaşa yaşandı. Bu sırada kalabalık sayıda bir taraftar grubu tribüne biletsiz olarak girdi. 
     -Statta maçtan önce canlı müzik yapılırken, taraftarlar yapılan müzikle coştu. 
     -Beşiktaş Kulübü Başkanı Yıldırım Demirören'in Galatasaray maçı öncesi son derece heyecanlı olduğu gözlendi. 
     Başkan olarak ilk derbi maçını yaşayan Demirören, maçın başlamasına 3 saat kala stada geldi. 
     -Beşiktaşlı taraftarlar maç öncesi yaptıkları ''Stadı beğendik çok teşekkür ederiz'' tezahüratıyla yönetim kurulu ve başkan Yıldırım Demirören'e teşekkür etti. 
     
</TEXT>
</DOC>
