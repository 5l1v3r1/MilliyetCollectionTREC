<DOC>
<DOCNO> 277121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun36.html </URL>
<DATE> 2004/10/04/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Çakıcı'nın yakınları iade kararından memnun... 
</HEADLINE>
<TEXT>

     Viyana Eyalet Mahkemesi'nde bugün hakim karşısına çıkan ve Türkiye'ye iade edilmesi kararlaştırılan organize suç örgütü üyesi Alaattin Çakıcı'nın yakınları, ''Türkiye'ye iade edilmesi yolundaki karardan çok memnun olduklarını'' söylediler. 
     Haftalık ziyaret hakkını kullanarak duruşmadan sonra ağabeyini hücresinde ziyaret eden Gencay Çakıcı, ''mahkemenin iade kararı almasından memnun olduğunu'' kaydederek, ''Ağabeyimin içerde keyfi yerinde. Sağlığı da çok iyi. Türkiye'ye iade edilmeyi zaten istiyordu. İstediği yönde bir karar çıktığı için çok memnunuz'' diye konuştu. 
     
     ÇAKICI'YI TÜRKİYE'YE ÖZEL EKİP GETİRECEK 
     Çakıcı'nın Avusturyalı avukatları Karl Bernhauser ile Walter Rosenkranz, duruşmadan hemen sonra hakim Peter Seda ile görüşerek, Türkiye'ye iade işlemlerini başlattılar. 
     Avukatlar, Çakıcı'nın iade işlemlerinin bu hafta sonuna kadar tamamlanacağını belirttiler. 
     Çakıcı'yı almak üzere Türkiye'den, Emniyet Genel Müdürlüğü Organize Suç Örgütleriyle Mücadele Dairesi'nden bir ekibin Viyana'ya geleceği öğrenildi. 
     
</TEXT>
</DOC>
