<DOC>
<DOCNO> 280833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas10.html </URL>
<DATE> 2005/03/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hava kirliliği bebeklerde kansızlığa yol açıyor 
</HEADLINE>
<TEXT>

     İbrahim ÖZÇEKİÇ KAYSERİ, DHA 

      KAYSERİ Devlet Hastanesi Çocuk Sağlığı ve Hastalıkları Uzmanı Dr. Esef Karakuş, hava kirliliğinin, bebeklerde üst solunum yolu hastalıklarının yanısıra kansızlığa da neden olduğunu belirterek, "Özellikle süt çocuklarını araç trafiğinin yoğun olduğu, soba ve kaloriferlerin yakıldığı sabah ve akşam saatlerinde dışarı çıkarmayın'' uyarısında bulundu. 
     Dr. Karakuş, büyükşehirlerde, endüstriyel atıklar, kalitesiz yakıtlar ve yoğun trafiğin neden olduğu egzoz gazlarının, hava kirliliğine neden olan etkenlerin başında geldiğini belirtti. Hava kirliliğinin, çeşitli sağlık sorunlarına neden olduğunu belirten Dr. Karakuş, özellikle çocukların daha fazla etkilendiğine dikkat çekerek, şunları söyledi 
     "Kentleşme ve endüstrileşme sonucu, kurşun metal alaşım ve bileşiklerinin kullanımı, günlük hayatta ve endüstri alanında büyük ölçüde artmaktadır. Çocuklar, havada partiküler halinde bulunan kurşunu solunum yoluyla alabilir. Süt çocukluğu döneminde, kurşun emilimi artar. Solunum yolu veya besin maddeleriyle alınan kurşunun yüzde 40'ı çocuklarda emilmektedir. Kandaki kurşun düzeyi yüksek olan çocuklarda demir emilimi bozulur. Emilen kurşun, hem demir emilimini hem de kana karışan demirin kan yapımını engeller. Yoğun hava kirliliği, 06-12 aylık süt çocuklarında yüksek oranlarda kansızlığa neden olur.'' 
     
</TEXT>
</DOC>
