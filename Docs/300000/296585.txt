<DOC>
<DOCNO> 296585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy04.html </URL>
<DATE> 2004/12/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
KKTC'ye 550 trilyonluk ödenek... 
</HEADLINE>
<TEXT>

     
     Oshan SABIRLI LEFKOŞA, DHA 
     

TÜRKİYE'nin 2004 yılında bütçeden KKTC'ye yardım için 550 trilyon T.L. ödenek ayırdığı açıklandı. 
     Göreve başlaması nedeni ile KKTC Maliye Bakanı Ahmet Uzun'a dün nezaket ziyaretinde bulunan Türkiye'nin Lefkoşa Büyükelçisi Aydan Karahan, burada KKTC'ye yapılan ekonomik yardımlarla ilgili bilgiler verdi. Büyükelçi Karahan, 2003 yılında ayrılan ve kullanılmadığı için 2004 yılına devreden 127 trilyon lira ile KKTC'ye yardım olarak verilecek ödeneğin toplam miktarının 677 trilyon lirayı bulduğunu belirtti. 
     Karahan bugüne kadar 677 trilyonun 377 trilyon lirasının KKTC'ye transfer edildiğini, 252 trilyon liranın da KKTC Maliye Bakanlığı'nca kullanılması için serbest bırakıldığını açıkladı. KKTC'nin ihtiyacı olduğunda alabilmesi için 74 trilyon lira da Merkez Bankası'nda bekletiliyor. 
     
     KKTC'YE RAHATÇA PARA AYIRABİLİYORUZ 
     Önceki yıllarda KKTC'ye yardım etmek için imkanların zorlandığını ve para bulmak için çaba gösterildiğini ifade eden Karahan, KKTC'ye artık rahatça ödenek ayrılabildiğini söyledi. Türkiye'nin KKTC'ye yaptığı mali yardımların Kıbrıs Türk halkının refah ve mutluluğu için olduğunu da vurgulayan Karahan, şu anda KKTC'ye tek yardım yapan ülkenin Türkiye olduğuna dikkat çekerek, en kısa zamanda bunun değişeceğini savundu. 
     Kendilerine düşen görevi yerine getirmekten mutluluk duyduklarını ifade eden Büyükelçi Karahan, KKTC'ye yardım için her zaman hazır olduklarının da altını çizdi. 
     
</TEXT>
</DOC>
