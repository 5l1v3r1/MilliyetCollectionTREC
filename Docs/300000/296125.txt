<DOC>
<DOCNO> 296125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/yasam/yas01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin Alman şiddete hazır 
</HEADLINE>
<TEXT>


En son Sibel Yılmaz'ın dövüldüğü Almanya'da, ırkçıların sayısının 10 bine yükseldiği açıklandı 

GÜRSEL KÖKSAL Frankfurt 

Son zamanlarda başta Hollanda olmak üzere Avrupa'da başlayan şiddet olayları, gözleri ırkçı şiddet üzerine çevirdi. Almanya'da da camilerin kundaklanması üzerine Alman yetkililer ısrarla Müslümanları uyarmayı tercih etti. Oysa, son yayınlanan rakamlar, asıl tehlikenin Almanya'daki aşırı sağcılar olduğunu gözler önüne serdi. Almanya'da şiddet eylemlerine hazır aşırı sağcı ve ırkçı sayısının 10 bini bulduğu açıklandı. 
Son zamanlarda İslamcı terör ve entegrasyon tartışmaları nedeniyle kamuoyu gündeminden uzaklaşan "ırkçı terör" tehlikesi, Federal İçişleri Bakanlığı Müsteşarı Fritz - Rudolf Körper tarafından, Federal Meclis, Avrupa Parlamentosu ve eyalet meclislerindeki Alman Sosyal Demokrat Parti SPD grup başkanlarına gönderilen açıklamayla tekrar gündeme geldi. Konu, sosyal demokrat grup başkanlarının bir araya geldiği bir konferansta da ele alınırken, gelişmelerin "dikkatli bir biçimde takip edilmesi"ne karar verildi. 

Destek gerekli 
SPD Genel Başkanı ve Federal Meclis Grup Başkanı Franz Müntefering, ırkçılık ve yabancı düşmanlığına karşı olan grupların federal hükümet tarafından maddi olarak desteklenmesi gerektiğini savundu. Müntefering, bütçede bu amaçla ayrılan paraların, Hıristiyan birlik partilerinin engellemesi nedeniyle kısıldığından yakındı. 




</TEXT>
</DOC>
