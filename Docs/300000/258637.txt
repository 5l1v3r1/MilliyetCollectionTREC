<DOC>
<DOCNO> 258637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun08.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anne ben ölmüşüm' 
</HEADLINE>
<TEXT>


İrem Candan, trene binmeden önce 'Şimdi raydan çıkarmış' diye şaka yapmış. Annesi faciadan Bakan Yıldırım'ı sorumlu tutuyor 

ŞÜKRAN PAKKAN İstanbul 

Tren faciasının ardından elindeki fotoğrafı uzattığı Başbakan Recep Tayyip Erdoğan'a "Kızımı bulun" feryatlarıyla yakaran Berrin Candan ve eşi Alaaddin Candan, faciadan Ulaştırma Bakanı Binali Yıldırım'ı sorumlu tuttu. 
Candan, Çanakkale 18 Mart Üniversitesi Sosyoloji son sınıf öğrencisi kızı İrem'le 21 kazadan saatler sonra bir morgda buluştu. Eğer İrem biletini değiştirmese ve Kıbrıs tatilini, Ankara'da arkadaşıyla buluşma uğruna birleştirmeseydi, bugün kumsalda güneşleniyor olacaktı. Kader onu hayatında ilk kez bindiği trende buldu. İrem, trene hareket etmeden önce annesine şakayla "Anne, şimdi ben bu trene bindim, raydan çıkıp, ölüyormuşum" demişti. Hatta trene binmeden cep telefonundaki 200'ü aşkın numarayı yazıp eve bıraktı. Annesi, İrem'in ölümünü de arkadaşlarına böylelikle duyurabildi. 

Kilolarından şik yetçiydi 
Son günlerde, garip bir rüya görüyordu. Kilolarından şik yetçiydi, rüyasında kendisini 38 beden haliyle bir denizde yürürken görüyordu. Annesine anlatınca, "Muradın olacak" yanıtını almış, herhalde kilo vereceğini düşünmüştü. 
Berrin Candan, "İrem'e bütün Türkiye yandı, ama binlerce İrem toprak altında. Biliyorum, 10 gün sonra bu mesele kapanacak. Bir şeylerin kökten değişmesi gerek. Ne yapacağımızı herkes görecek" dedi. 

'Erdoğan sorumlu değil' 
Baba Candan da "Sorumlusu başbakan değil. En büyük sorumlu Ulaştırma Bakanı'dır. Çünkü her şeye karışan o. Sonra TCDD Genel Müdürü'dür. Makinistlere suçlu gözüyle bakmıyoruz" diye konuştu. 
Başbakan Recep Tayyip Erdoğan, cumartesi akşamı aileye taziye ziyaretinde bulundu. Ayakkabılarını ısrarlara rağmen "alışık değilim" diyerek çıkaran ve hocaların dualarını bitirdiğini duyan Erdoğan, aileden aldığı izinle 5 dakika süren iki kısa dua okudu. 


</TEXT>
</DOC>
