<DOC>
<DOCNO> 291280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/eko03.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İç talep, 'yarı dayanıklı'ya kayıyor 
</HEADLINE>
<TEXT>


EKONOMİ SERVİSİ 

Tüketici eğilim anketi, tüketicilerin yarı dayanıklı tüketim malı harcama isteğinin giderek arttığını ortaya koydu. 
Merkez Bankası ve Devlet İstatistik Enstitüsü'nün birlikte yaptığı tüketici güven endeksi ve eğilim anketi ekim sonuçları açıklandı. Güven endeksinin değeri yüzde 0.83 artışla 103.7 puana çıkarken mevcut ve gelecek dönem satın alma gücü, ekonomik durum, iş bulma olanakları ve mevcut dönemin dayanıklı tüketim malı almak için uygunluğuna ilişkin alt kolların tümünde endeks değerleri eylüle göre daha iyimser sonuçlar verdi. 
Anketin en dikkat çeken sonucu ise tüketicilerin dayanıklı tüketim malı alım isteğinin yarı dayanıklı tüketime kayması oldu. İçinde bulunulan dönemin dayanıklı tüketim malı harcama için uygunluğuna ilişkin beklenti yüzde 48.3'le son yedi ayın en düşük değerini görürken Merkez Bankası'nın daha önce yakın izlemeye aldığını açıkladığı yarı dayanıklı tüketim alım isteğinde artış gözlendi. Ankete göre, yarı dayanıklı tüketim harcamalarını artıracağını belirtenlerin oranı yüzde 28.5'ten yüzde 29.7'ye çıkarken 'azalacak' diyenlerin oranı yüzde 17.3'ten yüzde 14.8'e düştü. 


</TEXT>
</DOC>
