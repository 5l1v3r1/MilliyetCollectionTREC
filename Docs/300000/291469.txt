<DOC>
<DOCNO> 291469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy19.html </URL>
<DATE> 2004/11/23/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Bütçe görüşmeleri... Köyişleri Bakanlığı'nın bütçesi kabul edildi 
</HEADLINE>
<TEXT>

     Tarım ve Köyişleri Bakanı Sami Güçlü, ''Tarımdaki bütün sorunları çözme gücümüz yok. Buna kaynak ve zaman da yok. Ama çok doğru işlerle uğraşıyoruz'' dedi. 
     TBMM Plan ve Bütçe Komisyonu'nda Tarım ve Köyişleri Bakanlığı'nın 2005 yılı bütçesi aktarım ve artırımlarla kabul edildi. Tarım ve Köyişleri Bakanı Sami Güçlü, eleştirileri ve soruları cevaplandırırken, ''Burada eleştirinin dayanılmaz cazibesini gördük'' dedi. 
     Eleştiriye açık bir insan olduğunu ifade eden Güçlü, ''Ancak bazı eleştiriler insaf ölçülerini aştı. 81. yılını dolduran bir Cumhuriyette daha ikinci yılını dolduran bir Hükümetiz. İktidarda 10. yılımızı kutlamıyoruz. Ben bazı eleştiriler karşısında kontrolümü kaybetme noktasına geldim. Kontrolümü kaybetmeme konusunda arkadaşlarımın uyarısını aldım. Burada yapılan bazı eleştiriler karşısında kendimi ağır bir yük altında hissettim ve ilaç takviyesi aldım'' diye konuştu. 
     Bu sözlere de bazı CHP'liler tepki gösterirken, Muğla Milletvekili Gürol Ergin, ''Keşke bu eleştirileri yapmasaydık o zaman. Siz Türk tarımına kıyarsınız ama biz size kıyamayız'' dedi. CHP'li milletvekillerinin tepkileri üzerine Komisyon Başkanvekili Altan Karapaşaoğlu, ''Bakanın da eleştirileri eleştirme hakkı vardır'' dedi. 
     ''Ben 7 saat sizi dinledim lütfen siz de beni dinleyin'' diye yeniden söze başlayan Güçlü, burada kullanılan bazı ifadeleri ağır bulduğu görüşünü yineleyerek, birilerini itham ederken, iddiada bulunurken biraz özen gösterilmesi gerektiğini söyledi. 
     Türkiye'nin gelişmekte olan bir ülke olduğunu ve sorunları bulunduğunu kaydeden Güçlü, sorunların yıllar itibariyle biriktiğini belirterek, öncelikle Türkiye'deki yönetim anlayışının değişmesi gerektiğine işaret etti. 
     Hayvancılığının rekabet gücünün mutlaka artırılması gerektiğini ifade eden Güçlü, bugünkü koşullarda AB'ye üyelik halinde Türk çiftçisinin, Türk üreticisinin çok acı çekeceğini ifade etti. Güçlü, ''Maliyetleri düşürmek, verimi, kaliteyi artırmak zorundayız'' dedi. 
     Gıda denetimi konusuna da değinen Güçlü, 2005 yılı sonbaharında herkesin daha kabul edilebilir bir gelişmeyi göreceğini söyledi. 
     
     TARIMSAL DESTEKLER 
     Konuşmacıların büyük bölümünün tarımsal desteklere değindiğini ifade eden Güçlü, Türkiye'nin kaynakları kıt bir ülke olduğunu söyledi. Gelişmiş ülkelerin uyguladıkları ve kendi toplumları açısından uygun olan bu politikaları aynen alıp uygulamanın doğru olmadığını belirten Güçlü, ''Biz desteklerimizi yönlendirici kullanmak zorundayız'' dedi. 
     Doğrudan Gelir Desteği ile ilgili olarak 15 gün önce Bakanlar Kurulu'nda bir karar alındığını belirten Güçlü, Doğrudan Gelir Desteği'nin tarımsal destekler içindeki payının yüzde 80'den yüzde 50'ye çekileceğini bildirdi. Güçlü, Doğrudan Gelir Desteği'nin azaltılmasıyla ortaya çıkacak kaynağın üretime ve üreticiye verileceğini ifade ederek, şöyle devam etti 
     ''Nasıl vereceğiz Öncelikle Doğrudan Gelir Desteğini vereceğimiz minimum bir taban belirleyeceğiz. Bunun üzerine sertifikalı tohum, toprak analizi ve başka teknolojileri, başka girdileri kullanan ve bunların faturalarını getiren çiftçilere ve bunları müstahsil makbuzu veya fatura ile satana vereceğiz. Bu ek ödemeler hem tarımda gelişmeyi teşvik edici olacak hem de tarımı kayıt altına alacak.'' Hayvancılığın da geliştirilmek zorunda olduğunu kaydeden Güçlü, Türkiye'nin AB'ye üye olduğunda sürdürülebilir bir hayvancılığının olabilmesi gerektiğini bunun için çaba gösterdiklerini bildirdi. Güçlü, işletme ölçeklerinin de mutlaka büyütülmesi gerektiğini dile getiren Güçlü, bunun için önlemler alınacağını kaydetti. Bakan Güçlü ayrıca, TİGEM ile birlikte ortak çalışmaları, ortak projelere girmeleri için Koç, Sabancı gibi büyük sermaye gruplarına çağrı yaptıklarını da dile getirdi. 
     
     ''BÜTÜN SORUNLARIMIZI ÇÖZME GÜCÜMÜZ YOK'' 
     ''Tarımdaki bütün sorunları çözme gücümüz yok. Buna kaynak ve zaman da yok'' diyen Tarım ve Köyişleri Bakanı Güçlü, sözlerini şöyle tamamladı 
     ''Ama çok doğru işlerle uğraşıyoruz. Şu yaptığım işlerin hayata nasıl yansıdığına bakın. Şu iki kalem, tahılda sertifikalı tohum ve süne mücadelesi, Doğrudan Gelir Desteği kadar tarıma katkı yapmıştır. 2005 yılında da yapacaktır. Süne ile mücadele, sertifikalı tohum meselesi 2004 yılında uğraşılması gereken bir mesele midir Hayır... Ama bu sorun vardır ve ben bunlarla uğraşıyorum. Ben ne yapabilirim Ben elbette çok yeni orijinal, hamle niteliğinde işlerle uğraşmak isterim. Ama ben Türk çiftçisinin ihtiyaç duyduğu tohumluk miktarı 500 bin ton iken 50 bin ton ancak sertifikalı tohum kullanıyorsak ben bu sorunu çözmeden daha fantezi işlerle nasıl uğraşayım. Süne mücadelesi diye bir problem varken, Türkiye'de buğdayın yüzde 50'si süne tehdidi altındayken ben bunu görmezlikten gelemem. Yaptığımız işin doğru olduğuna inanıyorum, iyi sonuçlar aldığımıza da inanıyorum.'' Güçlü'nün konuşmasının ardından, Tarım ve Köyişleri Bakanlığı'nın bütçesi, 11 milyon 700 bin Yeni Türk Lirası YTL artırılarak 4 milyar 421 milyon 870 bin YTL olarak kabul edildi. 
     Bakanlık bütçesinin çeşitli kalemlerine yapılan eklemeler, hayvan hastalıkları ile mücadelede, gıda denetiminin etkinleştirilmesinde, DNA Laboratuarı kurulmasında, çevre korunarak tarımsal faaliyette bulunmaya yönelik pilot projenin personelinin eğitiminde kullanılacak. 
     Köy Hizmetleri Genel Müdürlüğü bütçesi 393 yerleşim biriminin içme suyu gereksiniminin karşılanması amacıyla 20 milyon YTL artırılarak 2 milyar 38 milyon 669 bin YTL, Tarım Reformu Genel Müdürlüğü'nün 2005 Mali Yılı bütçesi de arazi toplulaştırma çalışmaları için kullanılmak üzere 1 milyon 266 bin lira yükseltilerek 27 milyon milyon 569 bin YTL olarak benimsendi. 
     
</TEXT>
</DOC>
