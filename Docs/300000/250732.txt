<DOC>
<DOCNO> 250732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/gun05.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush'u yakalama tatbikatı 
</HEADLINE>
<TEXT>


ANKARA Milliyet 

Halkevleri Genel Merkezi tarafından oluşturulan "Bush yakalama timi", 26 Haziran akşamı Ankara'da olacak ABD Başkanı George Bush'u yakalayabilmek için Ankara Esenboğa Havalimanı'nda tatbikat yaptı. Eyleme katılan beş kişi, 2911 sayılı Toplantı ve Gösteri Yürüyüşleri Yasası'na muhalefetten gözaltına alındı. Avukatlar Ender Büyükçulha, Remziye Gökçe Yılmaz ile Halkevleri'ne üye oldukları öğrenilen Kenan Demir, Mehmet Yördem ve Hasan Kurt'tan oluşan tim, dün öğle saatlerinde Esenboğa Havalimanı Dış Hatlar Terminali önünde, NATO ve Bush'u protesto etmek için eylem yaptı. Ellerinde, Bush'u gördükleri yerde üzerine atarak yakalamayı düşündükleri siyah ağlar yer alan 5 kişiye, kendilerini izleyen vatandaşlar da destek verdi. Gözaltına alınarak Esenboğa Havalimanı karakoluna götürülen eylemciler daha sonra serbest bırakıldı. 


</TEXT>
</DOC>
