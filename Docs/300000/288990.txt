<DOC>
<DOCNO> 288990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko20.html </URL>
<DATE> 2004/11/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Jaguar'ın Formula 1 takımını Red Bull satın aldı 
</HEADLINE>
<TEXT>

     Ford kontrolündeki İngiliz otomobili Jaguar'ın Formula 1 takımının, Avusturyalı enerji içeceği Red Bull tarafından satın alındığı bildirildi. 
     BBC televizyonunun haberine göre, anlaşmayla Jaguar'ın Formula 1 yarışları merkezi Milton Keynes üssündeki 340 çalışanın işi korunacak. Red Bull ayrıca Formula 1 yarışlarında İngiliz motor üreticisi Cosworth'un ürünlerini kullanmayı sürdürecek. 
     Avusturyalı milyarder Dietrich Mateschitz'in sahibi olduğu Red Bull, Jaguar F1 takımının en önemli sponsorları arasındaydı. Ford, Eylül ayında aldığı yeniden yapılanma kararları gereği maliyetlerini düşürmek için Jaguar F1 takımıyla performans motorları üreticisi Cosworth'u satışa çıkarmış, 15 Kasım'a kadar satışın gerçekleşmemesi halinde gelecek yıl Formula 1 yarışlarından çekileceğini duyurmuştu. 
     Jaguar takımının yarış dışı kalmamasıyla gelecek yıl İstanbul ayağının da ekleneceği popüler otomobil yarışı Formula 1'in 10 takımla sürmesi kesinleşti. 
     
</TEXT>
</DOC>
