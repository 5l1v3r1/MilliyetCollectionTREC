<DOC>
<DOCNO> 273706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur11.html </URL>
<DATE> 2004/09/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Müdür Bey'den sitemize yanıt geldi... 
</HEADLINE>
<TEXT>

     Yaklaşık 5 bin dolar maaşlı göreve talip olan ve yardımcısı tarafından mülakata tutulup sınavı başarıyla geçen Milli Eğitim Bakanlığı Dış İlişkiler Genel Müdür Vekili İbrahim Kapaklıkaya, sitemizde dün yeralan habere bir düzeltme gönderdi. 
     Aşağıda okuyacağınız düzeltme metnine göre, Kapaklıkaya'nın katıldığı mülakatta üç kişilik bir komisyon yeralmış. Kapaklıkaya, bize gönderdiği yanıtta, "Yani iddia edildiği gibi benim genel müdür yardımcım tek başına benim mülakatımı yapmış değildir" diyor. 
     Düzeltmeyi okuyun, karar sizin... 
     "Buradan ve Milli Eğitim Bakanlığının daha önceki haberlere ilişkin açıklamasından görüleceği üzere yapılan işlemler hukuka uygundur. Şöyleki 
     1- Milli Eğitim Bakanlığının Yurtdışı Teşkilatında Görevlendirileceklere ilişkin yönetmeliğinde yer alan bütün şartları taşıyorum. Bu konuda daha önce yer alan yönetmeliği benim değiştirdiğim iddiasının da asılsız olduğu, benim göreve başlamamdan önce hazırlıkları başlanan bu yönetmeliğin devlet personel başkanlığının uygun görüşüyle Personel Genel Müdürlüğünce hazırlandığı, benim ve Dış İlişkiler Genel Müdürlüğünün bu konuyla hiç bir ilgisinin olmadığı, yalnızca diğer genel müdürlükler gibi görüş bildirdiği, bu görüşte de Bakanlıkta son üç yıldır çalışıyor olma şartının kalması görüşünde olunduğunun belirtildiği, tekzip metnimde açıklanmaktadır 
     2- Önceki haberlerde yer aldığının aksine Mesleki Yeterlilik Yazılı sınavı Bakanlığın Lise Giriş Sınavlarını da yapan merkezi sınav yapmaya yetkili merkezi olan Ölçme ve Değerlendirme Merkezi tarafından yapılmıştır. Yani şahsımın ve Dış İlişkiler Genel Müdürlüğünün bu sınavın sorularının hazırlanması, sınavın yapılması ve sonuçlarının değerlendirilmesiyle hiç bir ilişkisi olmamıştır. 
     3- Temsil Mülakatı ise Milli Eğitim Bakanlığının Müsteşarının başkanlığında, Personel Genel Müdürü ve benim izinli olmam nedeniyle yerime vekalet eden Genel Müdür Yardımcısından oluşan bir komisyon tarafından yapılmıştır. Yani iddia edildiği gibi benim genel müdür yardımcım tek başına benim mülakatımı yapmış değildir. Genel Müdür Vekili olarak Yönetmeliğin kendisine verdiği komisyon üyeliği görevini yerine getirmesi tamamen yasaya uygun bir işlemdir. Kaldı ki Milli Eğitim Bakanlığının sözü edilen yönetmeliğine bakıldığında bunun bir sınav olmayıp, temsil yeteneğinin değerlendirilmesi amaçlı bir değerlendirme olduğu görülecektir. 
     4- Cumhurbaşkanlığı makamından atama kararnamemin dönmesinin beklendiği gibi tamamen yönlendirme maksadı taşıyan, gerçeğe aykırı bir yoruma da haberde yer verilmektedir. Ben bu ülkeye 10 yıl kaymakam, 9 yıldır da Mülkiye Başmüfettişi olarak hizmet verdim. İngiltere'de Kamu Yönetimi alanında yüksek lisans eğitimi gördüm. Şimdiye kadar hiç bir atama kararnamem Cumhurbaşkanlığı Makamından dönmedi. En son geçen yılın 2 Mayıs ve 21 Mayıs tarihlerinde iki atama kararnamem Cumhurbaşkanımız Sayın Ahmet Necdet SEZER tarafından onaylanmıştır. Yani ima edilmeye çalışıldığı gibi 'sakıncalı' bir kamu görevlisi değilim ve hiç olmadım." 
     
</TEXT>
</DOC>
