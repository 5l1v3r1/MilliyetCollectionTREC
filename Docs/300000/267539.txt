<DOC>
<DOCNO> 267539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun23.html </URL>
<DATE> 2004/08/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Samarra'da istikrar için Allavi'ye 10 koşul 
</HEADLINE>
<TEXT>

     Irak'ın Samarra kentinin ileri gelenleri, kentte şiddete son verilmesi ve kentin istikrara kavuşması için Irak Başbakanı İyad Allavi'ye 10 koşul öne sürdü. 
     Sünni kentteki aşiret reisleri ve Irak ordusunun eski subaylarından oluşan bir heyetin Samarra'da hayatın normale dönmesi için öne sürdükleri 10 koşul arasında Amerikan ordusu tarafından kapatılan ve kenti ikiye bölen bir köprünün açılması, gözaltılara son verilmesi ve bütün mahkumların afla salıverilmesi gibi maddeler bulunuyor. 
     Kentin önemli aşiretlerinden El Bubaz aşiretine mensup eski bir diplomat olan Taha El Hindira, AFP'ye yaptığı açıklamada, heyetin taleplerinin cumartesi günü Bağdat'ta yetkililere sunulduğunu ve heyetin ayrıca Amerikan ordusunun kente girmemesini ve Amerikan bombardımanlarında evleri zarar görenlere tazminat ödenmesini istediğini kaydetti. 
     El Hindira, ''Bu taleplere karşılık olarak, biz de kenti silahsızlandırmayı taahhüt ediyoruz'' dedi ve kentin Samarra'daki ulusal muhafızlarla polislerin denetiminde olacağını belirtti. 
     Eski diplomat El Hindira, Allavi'nin ilke olarak bu talepleri kabul ettiğini, ancak onayın Amerikan ordusundan geleceğini söylediğini ifade etti. 
     
</TEXT>
</DOC>
