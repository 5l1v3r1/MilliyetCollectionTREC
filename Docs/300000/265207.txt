<DOC>
<DOCNO> 265207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/yersen.html </URL>
<DATE> 2004/08/21/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Günah keçisi Şule... 
</HEADLINE>
<TEXT>


Başkent Kulisi 

Bir çuval inciri berbat etmek buna denir. Tam Süreyya Ayhan krizinin izlerini siliyorduk ki, önceki gün olimpiyatın flaş branşı halterden gelen doping haberiyle alt üst olduk. 
Çılgına dönmemek elde değil... Bunun adı olsa olsa aptallıktır. Cahilliktir... Milyonlarca insanın güvenine ihanet demektir. Dopinge karşı olimpiyat tarihinin en etkili savaşının başlatıldığı bir dönemde hangi aklı başında sporcu göz göre göre bu pisliğe bulaşabilir söyler misiniz 
Atina'ya gitmeden önce sporcularımız gerek WADA, gerek ulusal merkez tarafından defalarca doping kontrolünden geçirildi ve sonuçları temiz çıktı. 
Atina'ya inen her kafile daha valizini açamadan tekrar kontrole alındı. Bunun haberleri yazıldı, çizildi. Uçan kuşun bile haberi vardı WADA'nın doping denetimlerinden... 
Peki niçin ve hangi mantıkla bu yola başvurdu Şule Şahbaz Neden bile bile lades dedi Böyle yoğun bir kontrol trafiğine takılıp "dopingli damgası" yiyeceğini, dünyaya rezil olacağını bilmiyor muydu 
Bayan halterini neredeyse kurulduğu yıllardan itibaren takip ederim. Bu camiada çekişme, kıskançlık, sıkıntı hiç bitmez. Her dönem gruplaşma vardır. Elde edilen başarılar alkışlanmaz, aksine küçümsenir, yerilir. En önemli sorunlardan birisi ise yeterli altyapıya sahip olmamalarıdır. Bu eksiklik yaşam felsefelerini, dünya görüşlerini, insan ilişkilerini her dönem olumsuz etkiler. Onlara yanlış adımlar attırır, bazen batağa saplatır. 
Bugün Şule'nin yaşadığı ve Türk ulusuna yaşattığı hayal kırıklığının temelinde işte bu gerekçeler yatıyor. En önemlisi, değişen ödül yönetmeliği ile hayallerinde bile göremeyecekleri bir servete sahip olabilme ihtirası, ne yazık ki yeterli donanıma sahip olmayan sporcuları yoldan çıkarıyor, gözlerini karartıp uçuruma sürüklüyor. 
Bu tablo sonrası oturun sağlıklı bir karar verin... 
Ne dersiniz... Suçlu sadece Şule mi 
Şule ve O'nun gibi yaşamsal hata yapan sporcuları dışlayıp sistemi temize çıkarmaya çalışmak yerine, kokuşan, iflas eden, günlük başarılara ve çıkar ilişkilerine hizmet eden spor yapısını sorgulamanın vakti, çoktan geçmedi mi 
Efendim.. 

Atalay'ın sözü 

Geçen hafta bu köşede Kasım ayında yapılacak federasyon başkanlığı seçimleri öncesi adaylarda aranacak yüksekokul ve yabancı dil koşulunun kaldırılmasını eleştirmiş, spor teşkilatını "takıyye" yapmakla suçlamıştık. 
Genel müdür Mehmet Atalay Atina'dan aradı. Öğrenim ve dil koşulunun kaldırılmasının hükümete ve iktidar partisine yakın kişilere başkanlık yolunu açacağı yolundaki endişelerimizin yersiz olduğunu anlatmaya çalıştı. Amaçlarının kriterlere uymayan, ancak hizmete hazır spor adamlarına şans vermek olduğunu söyledi. Genel müdür, kendilerinin de önereceği başkan adayları olacağını, ancak spora hiçbir zaman siyaset karıştırılmayacağını ifade etti. Daha da ileri gitti ve "Buna asla izin vermeyeceğim. Bana kim bunun aksini kanıtlarsa, bir dakika durmam çeker giderim" dedi. 
Sayın Atalay'ı genel müdür vekilliğinden itibaren tanıdık. O günden beri bize samimi ve içten davrandı. Bu nedenledir ki verdiği sözün arkasında duracağını düşünüyoruz. 
Doğrusu konuyla ilgili kaygılarımız ortadan kalkmış değil. Kişilerin iyi niyetli yaklaşımından çok uygulanmakta olan politikalar ilgilendiriyor bizi. Eğitime, bilimsel çalışmaya, teknolojiye dayalı bir sistem yerine, bilinmezliğin tercih edilmesi bizi düşündürüyor. 

İlkeler ve çıkarlar 

Levent Bıçakçı federasyonunun seçimle göreve gelmesinin üzerinden neredeyse 1 aya yakın süre geçti. 7 yıllık Haluk Ulusoy hanedanlığının sona ermesi kolay olmadı. Hanedanlık diyoruz, çünkü felsefesi "yaptım oldu, verdim gitti" olan Ulusoy'un, görev süresi boyunca federasyon içindeki örgütlenmesi de aynı görüşün ürünüydü. 
Şimdilerde federasyon çalışanları arasında bir telaş, bir kaygıdır gidiyor. İnsanlar tedirgin, işten çıkarılma söylentileri, üzerine bin katılarak büyüyor. Belki de yönetimin sessizliği tahrik ediyor endişeleri. 
Ersun Yanal, Can Çobanoğlu, Raşit Çetiner, Ünal Karaman ve Gündüz Tekin Onay gibi bazı önemli isimler üzerinde yerli yersiz spekülasyonlar yapılıyor. Kiminin yüzmilyarlarca tutan tazminatı, birinin ikiye katlanan maaşı, ötekinin birikimi, bir diğerinin deneyimi gündeme getiriliyor 
Tüm bu tartışmalara engel olmak, yeni yönetimin dilediği kadrolarla çalışmasına olanak tanımak, paranın değil ilkelerin ön planda tutulduğunu kanıtlamak adına yapılması gereken çok basit bir iş varken, bugün gelinen noktaya bakın. 
"Hizmette devamlılık esastır" tekerlemesini bir yana bırakın. Öncelikle burası özerk bir federasyon Eğer devamlılık söz konu ise, yönetimler buna özgür iradeleriyle karar verir, hizmeti en sağlıklı ve verimli kadrolarla sürdürme rahatlığına sahip olmak ister. Şaibesiz, yetenekli, bilgili insanlarla çalışmayı düşünür. 
Gönül isterdi ki başta Ersun Yanal olmak üzere, Çobanoğlu, Onay, Çetiner, Karaman ve diğerleri, yeni yönetimine bu hareket kabiliyetini tanımak adına ilk toplantısı öncesi istifa dilekçelerini versin ve nihai kararı onlara bıraksınlar... 
Bıçakçı ve ekibi de kendi kriterlerine uyan insanlarla yola devam edip etmeme tercihi kullansın, yarın yaşanması olası sıkıntılardan kurtulsun, icraatlerine ambargo konmasın... Ve eğer birgün, acımasızca eleştiri alacaksa günahıyla, sevabıyla çıkıp "hesap verebilsin." 
Ama bugün görüyoruz ki "gelen ağam, giden paşam" zihniyeti, "kovulmadıkça gitmem, tazminatımı almadıkça ayrılmam" aymazlığı, ilkelerin çoktan önüne geçmiş. 
Eeee. O halde bilgi, birikim, özgüven, cesaret ve açık yürekliliğin geçer akçe olmadığı bir yapılanma içinde kimsenin rahatsız olma ve şikayet etme hakkı da bulunmaz. 



</TEXT>
</DOC>
