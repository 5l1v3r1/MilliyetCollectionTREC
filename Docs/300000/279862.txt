<DOC>
<DOCNO> 279862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas14.html </URL>
<DATE> 2004/10/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Soğuk algınlığı anneleri seviyor... 
</HEADLINE>
<TEXT>

     Belçika Ghent Üniversitesi Kulak, Burun, Boğaz Bölümü Başkanı Prof. Dr. Paul van Cauwenberge, özellikle annelerin soğuk algınlığına daha fazla yakalandığını belirterek, ''Bunun nedeni tam olarak bilinmiyor, ancak en mantıklı açıklaması anne ile çocuk arasındaki yoğun ilişki'' dedi. 
     Almanya'nın Dresden kentinde gerçekleştirilen ''Uluslararası Aspirin Ödülü 2004'' töreni kapsamında düzenlenen sempozyumda konuşan Prof. Dr. Cauwenberge, burun akıntısı, aksırma, boğaz ağrısı ve öksürükle kendini gösteren soğuk algınlığının, en fazla eylül-ocak ayları arasında yaşandığını söyledi. 
     Hastalığın ortalama bir hafta sürdüğünü, ancak semptomlarının iki hafta kadar devam ettiğini anlatan Prof. Dr. Cauwenberge, okul öncesi çocukların yılda 3-8, erişkinlerin de 2-4 kez soğuk algınlığı geçirdiğini bildirdi. Cauwenberge, özellikle kreşe giden çocuklarda evde kalanlara göre iki misli soğuk algınlığı görüldüğüne işaret etti. 
     Prof. Dr. Paul van Cauwenberge, kadınların da erkeklere göre daha fazla soğuk algınlığına yakalandığını ifade ederek, şunları kaydetti 
     ''Kadınlarda 20 yaşından sonra görülme oranı artıyor. Özellikle anneler, soğuk algınlığına daha fazla yakalanıyor. Bunun nedeni tam olarak bilinmiyor. Hormonlara da bağlayamıyoruz. Ancak en mantıklı açıklaması anne ile çocuk arasındaki yoğun ilişki. Anneler, babalara göre çocuklarıyla daha fazla ilişki içinde. Annelerin soğuk algınlığına yakalanmasını önlemek için yapabileceğimiz bir şey yok. Anne ile çocuk arasındaki ilişkiyi kesemeyiz. Virüsler her yerde. Sadece solunum yoluyla değil, dokunduğu her yerden çocuğa geçebilir. O yüzden annelere yapabileceğimiz tek tavsiye, bol bol vitamin alsınlar, beslenmelerine dikkat etsinler.'' Hastalığın sosyo-ekonomik maliyetine de değinen Prof. Dr. Cauwenberge, ''ABD'de bu nedenle yılda 20 milyon gün işten, 22 milyon gün de okuldan uzak kalındığını'' sözlerine ekledi. 
     
</TEXT>
</DOC>
