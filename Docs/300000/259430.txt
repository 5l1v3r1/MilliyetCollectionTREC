<DOC>
<DOCNO> 259430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas03.html </URL>
<DATE> 2004/07/30/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Tembelliğin kitabını yazdı, patronları kızdırdı 
</HEADLINE>
<TEXT>

     Fransız yazar Corinne Maier'in yazdığı ve anafikri 'fazla çalışmazsanız hiçbir şey kaybetmezsiniz' olan 'tembelliğe övgü' kitabı ortalığı karıştırdı. Maier'in kendi patronu yazar hakkında disiplin soruşturması açma kararı aldı. 
     BBC Caroline Wyatt'ın haberine göre, Corinne Maier, "Merhaba Tembellik Fransız iş dünyasında, hiç iş yapmadan yaşamanın rehberi" adlı kitabını, tüm o "Nasıl başarılı olunur " kitaplarına esprili bir gönderme olarak kaleme aldı. 
     Maier kitabında, Fransız iş dünyasında tembelliğin ödüllendirildiğini ve tembellerin genelde yükseldiğini savunuyor. 
     
     Patronu komik bulmadı 

     Ancak patronu kitabı pek komik bulmamış anlaşılan. 
     Çünkü çalıştığı, devlet yönetimindeki elektrik işletmesi, Maier hakkında disiplin soruşturması açmaya hazırlanıyor. 
     Kitapta, şu anda bir kısmı özelleştirilmeye çalışılan şirketin ismi anılmasa da, yöneticiler içeriğinin şirkete zarar vereceği görüşünde. 
     Kitabın içinde yar alan çevrenizdeki aptallar, lüzumsuz orta yönetim kademesindeki beceriksizler, istifa etmekle hiçbir şey kaybetmezsiniz gibi başlıkların, bazılarının sinirlerini zıplattığı ortada. 
     
     Maier ne öneriyor 

     En çok tepki uyandıran ise, "Fazla çalışmazsanız hiçbir şey kaybetmezsiniz" şeklinizdeki önerisi. 
     Maier'in az çalışmak için önerdikleri ise, uzmanlık, danışmanlık gibi işler. 
     Önümüzdeki ay yazarın ifadesine başvuacak disiplin kurulunun vereceği karar merakla bekleniyor. 
     Ancak Maier'in ifadesinin alınacağı odaya nasıl gireceği şimdiden tahmin edilebiliyor. 
     Muhtemelen, kitabında, iş yapıyor görünmenin yöntemi olarak önerdiği gibi, koltuğunun altında bir sürü dosyayla gelecektir. 

     
</TEXT>
</DOC>
