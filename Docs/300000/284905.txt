<DOC>
<DOCNO> 284905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur04.html </URL>
<DATE> 2004/10/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kitaplık üzerine devrildi 
</HEADLINE>
<TEXT>

     Tuncay DAĞLI DHA 

ADANA'da ders çalıştığı kitabı, odasındaki kitaplığın üst rafına koymaya kalkan 11 yaşındaki Hasret Kahraman, kitaplığın üzerine devrilmesi sonucu yaralandı. 
     Barış Mahallesi'ndeki evlerinde yaşadığı kazada başından yaralanan Yeşilevler İlköğretim Okulu 5'inci sınıf öğrencisi Hasret Kahraman, babası Veysel Kahraman tarafından hastaneye götürüldü. Kızının tedavisini, teknisyen olarak çalıştığı SSK Adana Bölge Hastanesi'nde yaptıran Veysel kahraman, kitaplığın yüksek olması nedeniyle kazanın yaşandığını belirterek, ''Şansımız varmış ki kitaplığın ahşap bölmelerinden biri yüzüne gelmemiş. Aksi takdirde daha ağır yaralanabilirdi'' dedi. 
     Kitabını kitaplığın en üstteki rafına koymak için alt rafı basamak olarak kullandığını anlatan Hasret Kahraman ise, "Dersimi bitirdikten sonra kitaplarımı yerleştirmek istedim. Alt bölüme basıp, üst rafına uzandığımda kitaplık tüm kitaplarla birlikte üzerime devrildi. Çok korktum'' dedi. Doktorlar, başından yaralanan Hasret'in sağlık durumunun iyiye gittiğini bildirdi. 
     
</TEXT>
</DOC>
