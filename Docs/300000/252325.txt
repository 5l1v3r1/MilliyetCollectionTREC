<DOC>
<DOCNO> 252325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun04.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahallelerini yıktırmadılar 
</HEADLINE>
<TEXT>


Pendik'te yıkımı engellemek isteyen mahalleli, elektrik direkleri, çöp konteynerleri, kamyon lastikleri ve tahtalarla barikat kurdu 

GÖKHAN KARAKAŞ 

Pendik'te gecekondularının yıkılmasına engel olmak isteyen mahalle sakinleri, elektrik direklerini ve çöp konteynerlerini devirerek sokaklara barikat kurdu. Gecekondu sahipleri, Belediye ekiplerini mahalleye sokmamak için gece de sopalarla barikatların önünde nöbet tutuyor. Mahalleli, evlerinin yerine villa yapılacağını iddia ederken, belediye, yıkımın bölge halkının okul ihtiyacını karşılamak amacıyla yapıldığını bildirdi. 
Ertuğrulgazi Mahallesi'nde yıkıma karşı başlatılan eylem, geçen cuma günü, belediye ekiplerinin mahalleye girmesiyle başladı. 500 kişinin direnişi nedeniyle belediye ekibi, yıkımı yapamadan ayrıldı. Ertesi gün için hazırlık yapan mahalle sakinleri elektrik direkleri, çöp konteynerleri, kamyon lastikleri ve tahtalarla sokak girişine barikat kurdu. Gecekonduların yoğunlukta olduğu Aydos Caddesi üzerinden sokaklara girişi engelleyen vatandaşlar, mazgalları da sökerek araçların girişini imkansız hale getirdi. Barikatların kurulmasıyla sokaklara giremeyen belediye görevlilerinin müracaatıyla gelen polis ekipleri de, vatandaşlara müdahale edemedi. Pendik Belediyesi yetkilileri, 18 yıl önce kurulan mahalledeki yıkımla ilgilerinin bulunmadığını, arazinin Haziney'e ait olduğunu bildirdi. 


</TEXT>
</DOC>
