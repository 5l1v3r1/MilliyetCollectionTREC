<DOC>
<DOCNO> 267892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo26.html </URL>
<DATE> 2004/08/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Oktay Bu takıma inancımız sonsuz, yeter ki maç kazanalım 
</HEADLINE>
<TEXT>

     Birinci Süper Futbol Ligi'nde son 29 yılın en kötü başlangıcını yaparak, 4 maçta sadece 2 puan alabilen Beşiktaş'ta, Kulüp Asbaşkanı ve Futbol Şube Sorumlusu Kıvanç Oktay, camiaya umut dolu mesajlar verdi. 
     Siyah-beyazlı takımın bugünkü idmanı sırasında gazetecilere açıklamalarda bulunan Kıvanç Oktay, yönetim kurulu olarak teknik heyet ve futbolcuların sonuna kadar destekçisi olduklarını vurgulayarak, ''Bu takıma inancımız sonsuz. İyi olacağımıza hepimiz inanıyoruz. Yeter ki maç kazanalım. Sakaryaspor maçıyla bu şanssızlığımızı kırmak istiyoruz'' dedi. 
     Takımın aldığı üst üste başarısız sonuçlara üzüldüklerini kaydeden Oktay, şöyle konuştu 
     ''Başkan, yönetim, teknik heyet, futbolcular, hepimiz üzüldük. Bu kötü günleri en kısa sürede atlatmak istiyoruz. Yönetim, teknik heyet ve oyuncular, kötü gidişe son vermek için ellerinden geleni yapıyor. İyi bir neticeye bakıyoruz. Önümüzdeki Sakaryaspor maçıyla bu şanssızlığımızı kırmak istiyoruz. Gaziantepspor maçının son 15 dakikasındaki mücadeleyi sergilersek, sorun olmaz. İyi olacağız. Çünkü başka şansımız yok. Beşiktaş'ın kötü olma şansı yok, iyi olmak zorunda.'' 
     
     TEKNİK HEYET VE FUTBOLCULARA TAM DESTEK 
     Kıvanç Oktay, kulüp yönetim kurulu olarak, teknik heyet ve futbolculara her zaman tam destek verdiklerini söyledi. 
     Gaziantepspor maçı sonrası yaptığı açıklamaların yanlış anlaşıldığını, hiçbir zaman futbolcuları suçlamadığını anlatan Oktay, ''Onlarla her zaman beraberim. Hepsiyle birer arkadaş, ağabey-kardeş gibiyim. Kötü sonuçlar nedeniyle onları suçlamam mümkün değil. İyi olacağımıza hepimiz inanıyoruz. Üzülmek ayrı bir şey. Ama bu takım en kısa sürede toparlanacaktır. Bu takım oturacak. Keşke şans da biraz yardım etse, direklerden dönen toplarımız gol olsa, bu süreç daha da hızlanacaktır'' dedi. 
     Oktay, bir soru üzerine, Teknik Direktör Vicente Del Bosque'nin başarısızlığı asla kabul etmediğini ve takımın mutlaka başarılı olacağı görüşünü savunduğunu söyledi. 
     
     ''TAKIMDA HUZURSUZLUK YOK'' 
     Üst üste alınan başarısız sonuçların takım olamamaktan kaynaklandığı görüşüne katılmadığını anlatan Oktay, şöyle konuştu 
     ''Takımda hiçbir huzursuzluk yok. Hatta oyuncular arasında dayanışma eskiye oranla daha iyi. Kötü sonuçlar ardından takıma yapılan eleştiriler oyuncuları birbirlerine daha da bağladı. Kimse bu takıma çomak sokmaya çalışmasın.'' Özellikle son maçtan önce soyunma odasında, kadroya giremeyen Ahmet Yıldırım ve Emre'nin oynayacak arkadaşlarına rakip oyuncular hakkında bilgiler verdiklerini vurgulayan Oktay, Emre'nin tribünde gözlerinin yaşardığını, yedek oyuncuların, sahadaki arkadaşlarına sonuna kadar destek verdiğini anlattı. 
     Oktay ayrıca, Carew'in de maç ertesi saat 07.50'de kendisine telefonla mesaj gönderdiğini, Norveçli futbolcunun mesajında mutlaka düzeleceklerini ve bu takımın iyi olacağını ilettiğini kaydetti. 
     
     CEZA GÜNDEMDE YOK 
     Kıvanç Oktay, alınan başarısız sonuçlar nedeniyle yönetim kurulunun futbolculara para cezası verip vermeyeceğiyle ilgili soru üzerine de şunları kaydetti 
     ''Futbolculara ceza getirecek bir durum yok. Kötü neticeler sonrası para cezası verilecek diye bir kural yok. Saha içindeki oyundan dolayı kaynaklanan ceza, teknik heyetin vereceği rapora bağlıdır. Şu anda kesinlikle Del Bosque'nin böyle bir rapor vereceğini sanmıyorum.'' 
     
     ''MHK VE FEDERASYON DAHA DUYARLI OLMALI'' 
     Asbaşkan ve Futbol Şube Sorumlusu Kıvanç Oktay, geride kalan 4 maçta, kendi karşılaşmalarını yöneten 4 hakemden 2'sinin, hakem gözlemcileri tarafından haftanın en düşük notunu aldığını hatırlatarak, Futbol Federasyonu Merkez Hakem Kurulu'nu MHK daha duyarlı olmaya çağırdı. 
     Oktay, ''Bu durum üzücüdür. Bizler kaybettiğimiz puanları buna bağlamak istemiyoruz, ama hakemler biraz daha dikkatli olmak zorunda. Beşiktaş'ın maçlarını yöneten hakemler hiçbir şekilde en düşük notu alan hakemler olmamalı. Hadi 1 kez oldu diyelim, ama kesinlikle 4 maçta 2 kez olmamalı. MHK ve federasyonun daha duyarlı olması gerektiğini düşünüyoruz. Beşiktaş'ın maçlarına daha iyi hakemler verilmeli'' dedi. 
     
     ''TAYFUR GÖREVİNİ DÖRT DÖRTLÜK YAPIYOR'' 
     Beşiktaş'ta bu sezon menajer-oyuncu olarak görev yapan Tayfur Havutçu'ya yönelik eleştirilere de tepki gösteren Kıvanç Oktay, ''Tayfur görevini dört dörtlük yapıyor. Kendisinden çok memnunuz'' diye konuştu. 
     Takımın sahada 4 gol yemesinden Tayfur'un sorumlu tutulamayacağını anlatan Oktay, ''Görevine aynen devam edecektir. Hiçbir değişiklik yok. Yediğimiz goller, Tayfur'un görevini eksik yapmasından kaynaklanmıyor'' dedi. 
     Eski menajer Sinan Engin'in yeniden göreve dönmesinin de gündemlerinde olmadığını kaydeden asbaşkan Oktay, Sinan Engin'in çok sevdiği bir dostu olduğunu vurgulayarak, ''Sinan Engin'i geçen sezon yerden yere vuranlar, şimdi gündeme getiriyorlar. Ama kesinlikle böyle bir şey yok'' diye konuştu. 
     
     TRANSFER YOK 
     Transfer döneminin sonuna gelindiğini hatırlatan Kıvanç Oktay, takımda bazı eksiklerin olabileceğini, ancak teknik heyetin yeni bir oyuncu alınmasını istemediğini belirtti. 
     Oktay, takımdaki eksik yerlere teknik heyetin kadro içinden alternatifler üreteceğini kaydetti. 
     Gaziantepspor maçında hakemin kural hatası yapıp yapmadığıyla ilgili bir soru üzerine de Kıvanç Oktay, ''Bu konuyu tam olarak bilemiyorum. Ancak maç bitti. Ne yaparsak yapalım, çok bariz bir hata olmadığı sürece sonuç değişmiyor'' diyerek sözlerini tamamladı. 
     
</TEXT>
</DOC>
