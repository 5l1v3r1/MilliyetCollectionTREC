<DOC>
<DOCNO> 294967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonspo01.html </URL>
<DATE> 2004/12/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
2010 Dünya Basketbol Şampiyonası Türkiye'de yapılacak 
</HEADLINE>
<TEXT>

     2010 yılında yapılacak 16. Dünya Basketbol Şampiyonası'nın Türkiye'de düzenleneceği bildirildi. 
     2010 Dünya Basketbol Şampiyonası'na ev sahipliği yapmak için Sırbistan-Karadağ, Fransa ve Türkiye aday olarak oylamaya sunuldu. 
     Malezya'nın başkenti Kuala Lumpur'da düzenlenen oylama sonucu Dünya Basketbol Şampiyonası Türkiye'ye verildi. 19 delegenin oy kullandığı toplantıda, Fransa 8, Türkiye 7, Sırbistan Karadağ ise 4 oy aldı. Sırbistan Karadağ ilk turda elenirken, 2. turdaki oylamayı ise 10 oy alarak Fransa'yı tek oy farkla geçen Türkiye kazandı. 
     Kararın açıklanmasından sonra toplantıda bulunan Türk heyeti, sevinç gösterilerinde bulunurken, Fransız heyeti toplantıyı kısa sürede terk etti. 
     Gençlik ve Spor Genel Müdürü Mehmet Atalay, Türkiye'nin büyük bir zafer kazandığını belirterek, "2010 Dünya Şampiyonası'ndaki organizasyon başarımız olimpiyat adaylığımız için referans olacak" dedi. 
     

     
</TEXT>
</DOC>
