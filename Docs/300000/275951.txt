<DOC>
<DOCNO> 275951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy19.html </URL>
<DATE> 2004/09/29/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Toplu görüşmelerin 4.turu sona erdi 
</HEADLINE>
<TEXT>

     Kamu İşveren Kurulu ile yetkili sendikalar arasında gerçekleştirilen toplu görüşmenin dördüncü turu sona erdi. Görüşmelere yarın devam edileceği açıklandı. 
     Başbakanlık Merkez Binası'nda sabah saat 10.25'te başlayan ve aralıklarla devam eden toplu görüşmenin bugünkü oturumu, saat 19.45'te sona erdi. 
     Türkiye Kamu-Sen Genel Başkanı Bircan Akyıldız, görüşmenin ardından yaptığı açıklamada, görüşmelerde belirli bir noktaya gelindiğini belirterek, çalışma şartları ile sosyal konularda görüşmelerin tamamlandığını ve olumlu sonuçlar alındığını söyledi. 
     Siyasi iradenin mali ve sosyal haklarla ilgili teklifinin değerlendirildiğini kaydeden Akyıldız, bu konuda kamu çalışanlarının taleplerini haklı bulduklarını ve değerlendirme yapması gerekenin siyasi irade olduğunu dile getirdi. 
     Akyıldız, görüşmede, yetkili sendikaların genel başkanlarının hizmet kolları itibariyle çalışanlarının sorunlarını dile getirdiklerini kaydetti. 
     Bircan Akyıldız, Devlet Bakanı ve Başbakan Yardımcısı Mehmet Ali Şahin'in saatin geç olması ve sendikaların taleplerinin yarın değerlendirilmesi için yapacağı görüşmeler dolayısıyla, toplu görüşmelerin yarına ertelenmesini talep ettiğini kaydeden Akyıldız, şunları söyledi 
     ''Bu konu bizim açımızdan bir esneme olabileceği ihtimaliyle olumlu karşılanmıştır. Yarın saat 14.00'te, bu belki daha sonra öne de alınabilir, toplanmak üzere dağıldık. Bu vesileyle şunu ifade edeyim Sayın Başbakan'ın müdahale ettiği durumlarda tıkanıklıkların aşılacağını biliyoruz. Sayın Başbakan'a konunun iletilmesini ve konfederasyonların genel başkanları olarak Sayın Başbakan ile görüşme isteğimizi dile getirdik. Sayın Bakan da Sayın Başbakan'a bunu ileteceğini ifade etmiştir'' 
     
     ''HÜKÜMET KARAR VERMELİ'' 

     KESK Genel Başkanı Sami Evren de görüşmelerde artık sosyal bir programın gerekli olduğuna Hükümet'in karar vermesi gerektiğini dile getirdiklerini söyledi. 
     Evren, Devlet Bakanı ve Başbakan Yardımcısı Şahin'in beyanlarının kamuoyunu yanılttığını söylediklerini bildirerek, haklı taleplerinin, açıklanan zam önerisinin 1-2 puan artırılmasıyla karşılanamayacağını ifade ettiklerini aktardı. 
     Memur konfederasyonlarının genel başkanları olarak bir değerlendirme yaptıklarını söyleyen Evren, Başbakan Erdoğan'ın yarın Ankara'da olacağını ve konuyla ilgili kendisiyle görüşmelerinin gerektiğini dile getirdiklerini açıkladı. 
     Devlet Bakanı ve Başbakan Yardımcısı Şahin'in, görüşmelerin yarına ertelenmesini istediğini anımsatan Evren, hükümetin, dün önerilen yüzde 8.2 oranındaki zammı yukarı doğru yeniden değerlendirme ihtiyacı duyduğunu ifade etti. 
     Mevcut ekonomik program uygulandığı sürece, yüzde 8.2'nin sadece 1-2 puan artırılabileceğini ifade ettiklerini söyleyen Evren, ''Ancak hükümete göstereceğimiz ortak demokratik tepkinin açığa çıkmasıyla, bu puanın daha da yukarıya çıkabileceği inancındayız. Aynı tepkilerimizi yarın vermeye devam edeceğiz'' diye konuştu. 
     
     AKSU'NUN AÇIKLAMASI 

     Memur-Sen Genel Başkanı Ahmet Aksu da görüşmelerle ''köhneleşmiş'' 657 sayılı kanun ve memur sendikalarının çalışma hayatına ait bazı unsurların ortadan kaldırılması ve memurlara özellikle sosyal alanda daha rahat ve güvenli çalışma şartlarının sağlanmasına dair çalışmaların belli bir noktaya geldiğini söyledi. 
     Mali durumun yarın ortaya çıkacağını dile getiren Aksu, ''Özellikle memurların çalışma hayatındaki sosyal ve özlük Haklarıyla ilgili olarak bundan önceki gibi sıkıntı olmayacak. Memurlar, daha rahat, özgür ve demokratik olarak çalışmalarını yapacaklardır'' dedi. 
     
</TEXT>
</DOC>
