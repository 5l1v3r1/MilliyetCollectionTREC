<DOC>
<DOCNO> 293260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/siyaset/axsiy01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarkozy değil Chirac yetkili 
</HEADLINE>
<TEXT>


Gül, Fransa'da Türkiye'nin AB üyeliğine karşı çıkan Sarkozy'nin parti liderliğine seçilmesini, "Dış politikada yetki cumhurbaşkanındadır" diyerek yorumladı 

ANKARA Milliyet 


Dışişleri Bakanı Abdullah Gül, Türkiye açısından AB ile müzakerelere tam üyelik için başlamak dışında bir alternatifin söz konusu olmadığını söyledi. Gül, "Müzakereye başlarsınız, ama müzakere süreci içinde üzerinize düşenleri yapmaz veya çeşitli politik sebeplerle AB kriterlerinin gerisine düşerseniz, tabii o zaman tam üyelik olmaz. Ama Türkiye gayet açık şekilde, tam üyelik müzakerelerine başlayacaktır. Şimdiye kadar bu iş böyle olmuştur" dedi. 

Ahde vefa olmalı 
Gül, Fransa'da, Türkiye'nin AB üyeliğine karşı çıkan Maliye ve Ekonomi Bakanı Nicolas Sarkozy'nin iktidardaki Halk Hareketi Birliği'nin UMP liderliğine seçilmesine ilişkin soru üzerine de, Fransız Anayasası'nın dış politika konularında yetkiyi cumhurbaşkanına verdiğine dikkati çekti. Yetkinin Fransa Cumhurbaşkanı Jacques Chirac'a ait olduğunu vurgulayan Gül, önemli olanın ahde vefa, atılan imzalara sadakat ve süreklilik olduğunu ifade ederek, "Demokratik ülkelerde birileri gelecek, birileri gidecektir. Ama alınan kararların devamlılığı söz konusudur ve buna eminim ki herkes uyacaktır" diye konuştu. 
Gül, Macaristan Dışişleri Bakanı Ferenc Somogyi'ye de Türkiye'nin, 17 Aralık'ta net bir müzakereye başlama tarihi beklediğini, bunun herhangi bir şart içermemesi gerektiğini anlattığını kaydetti. 
Somogyi de, Türkiye'ye destek vermeye hazır olduklarını dile getirdi. Somogyi, "Bu sürecin mutlaka Türkiye'nin performansına dayalı olması gerektiğini düşünüyoruz" şeklinde konuştu. 

'Türkiye'ye tam üyelik değil, ortaklık verilsin' 

PARİS Milliyet 

Fransa'da iktidardaki Halk Hareketi Birliği'nin UMP liderliğine seçilen eski Maliye Bakanı Nicolas Sarkozy, Türkiye'nin AB'ye üye değil, ortak olmasını istedi. Sarkozy, 'kendi görüşlerinin, Anglosakson görüşü gibi dev bir serbest bölge olmadığını" söyledi. Sarkozy, "Bu nedenle Türkiye'nin Avrupa ile ortak olmasını, ancak AB'ye üye olmamasını diliyorum" dedi. 


</TEXT>
</DOC>
