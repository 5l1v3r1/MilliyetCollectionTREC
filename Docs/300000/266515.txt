<DOC>
<DOCNO> 266515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun18.html </URL>
<DATE> 2004/08/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bulgaristan'da leylek skandalı 
</HEADLINE>
<TEXT>

     İvo Radoykov 

Bulgaristan'da bir belediye başkanının talimatıyla süs için kentin saat kulesine bağlanan iki leyleğin durumu halkın sert tepkisine neden oldu. 
     Ülkenin en yüksek tirajlı Trud gazetesi, başkent Sofya'nın 65 kilometre kuzeydoğusuna düşen Botevgrad kentinin Belediye Başkanı Georgi Georgiev'in talimatı üzerine, ''kente daha otantik bir hava verilmesi'' amacıyla bir leylek çiftinin kent merkezindeki saat kulesinin tepesine iple bağlandığını yazdı. 
     Verilen bilgiye göre Georgiev, bir elektrik direğinin tepesindeki leylek yuvasını indirterek, bu yuvanın saat kulesine yerleştirilmesini istedi. Georgiev'in talimatını uygulayan şoförü Tsenü Mişev, saat kulesinin canlı süsü olarak da bir leylek çiftini yuvayı terketmemeleri için bacaklarından iple kuleye bağladı. 
     ''Zorla kentleştirilmek istemeyen'' leyleklerin kuleden kaçma teşebbüslerinde iplere asılı kalmaları Botevgrad halkının tepkisine neden oldu. Kentte yaşayan çevre dostu, Çevre Bakanlığı'na mektup yazarak Belediye Başkanı Georgiev'i şikayet etti. Şikayetten sonra leyleklerin ortadan kaybolduğu bildirildi. 
     Trud gazetesi, Georgiev'in şoförü Mişev'in, iplerden dolayı yaralanan leyleklerin kaptığı iltihabı iğne yaparak iyileştirmeye çalıştığını yazdı. 
     Gazetenin ortadan kaybolan leyleklerin durumunu sorduğu Georgiev, ''Ben leylek eti yemem'' diye yanıt verdi. Georgiev, leylekleri Sofya Hayvanat Bahçesi'ne yolladığını iddia ederken, Hayvanat Bahçesi Müdürü İvan İvanov, leyleklerin halen kendilerine gelmediğini belirtti. 
     Bulgaristan'da bereket sembolü olarak görülen leyleklerin yuva kurdukları yerlere mutluluk ve sağlık getirdiklerine inanılır. 
     
</TEXT>
</DOC>
