<DOC>
<DOCNO> 256278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun10.html </URL>
<DATE> 2004/07/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Felluce'de Amerikan hava saldırısı 14 ölü... 
</HEADLINE>
<TEXT>

     Irak'ın Felluce kentinde bu sabah Amerikan güçlerinin düzenlediği hava saldırısında ölü sayısı 14'e yükseldi. 
     Yerel yetkililer ve hastane kaynakları, sivillerin olduğu bir evin isabet alması sonucu, aralarında kadın ve çocukların da bulunduğu 14 kişinin öldüğünü açıkladı. 
     Amerikalı General Erv Lessel ise yazılı açıklamasında, saldırıda yabancı militanların bulunduğu mevzilerin hedef alındığını belirtti. Lessel, siperin bir evin yakınlarına kadar uzandığını, bölgede saldırıdan önce 25 kadar militanın olduğunu kaydetti. 
     
     Enkaza dönen evde öfkeli kalabalık toplandı 

     Irak'taki Amerikan güçlerinin bu sabah erken saatlerde Felluce'de bir eve düzenlediği ve 11 kişinin öldüğü hava saldırısının ardından, enkaza dönen evin civarında öfkeli kalabalığın toplandığı bildiriliyor. 
     Görgü tanıkları, Amerikan askerleri ile silahlı kişiler arasında çıkan bir çatışmanın ardından, Amerikan helikopterinin, bir ailenin yaşadığı binaya saldırı düzenlediğini söyledi. 
     Tanıklar, saldırının ardından öfkeli kalabalığın vurulan binanın yakınlarında toplandığını ve tekbir getirdiklerini belirtti. 
     Felluce hastanesi doktoru Ahmed Ganem, Reuters ajansına, saldırı sonrası hastaneye, aralarında kadın ve çocukların da bulunduğu 11 ceset getirildiğini açıkladı. 
     Saldırı hakkında bilgi veren Felluce savunma güçlerinden Teğmen Saad Halef, önce savaş uçaklarının seslerini duyduklarını, ardından sivillerin oturduğu bir evden 4 patlama sesi duyulduğunu söyledi. Patlamalar sonrası vurulan eve gittiklerini ve cesetleri aradıklarını anlatan Halef, evde 10 kişinin öldüğünü belirtti. 
     Irak'taki Amerikan komutanlığı ise Felluce'de bir eve hava saldırısı düzenlendiğini doğruladı, ancak konuyla ilgili ayrıntılı bilgi vermedi. 
     
     SALDIRI ALLAVİ'NİN ONAYIYLA YAPILMIŞ 

     Öte yandan, ABD hava kuvvetlerinin Felluce'de bir eve düzenlediği ve 11 kişinin öldüğü hava saldırısının, Irak Başbakanı İyad Allavi'nin onayıyla düzenlendiği bildirildi. 
     Irak geçici hükümetinden bir yetkili, ''Çokuluslu güç, terörist barınaklarının bulunduğu belirli yerlere operasyon düzenlemek için Başbakan Allavi'den izin istedi'' dedi. 
     Felluce'de, özellikle son 2 aydır, Ebu Musab Ezzerkavi'ye bağlı militanların sığınakları olduğu iddiasıyla bazı binalar Amerikan güçlerince bombalanıyor. 

     
</TEXT>
</DOC>
