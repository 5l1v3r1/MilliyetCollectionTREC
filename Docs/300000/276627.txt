<DOC>
<DOCNO> 276627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas01.html </URL>
<DATE> 2004/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hipertansiyonun yaşı yok... 
</HEADLINE>
<TEXT>

     Hipertansiyon hastalığının, ilerleyen yaşlarda ortaya çıktığı yönündeki yaygın anlayışın doğru olmadığı hastalığa çocuklarda da rastlandığı bildirildi. 
     Çukurova Üniversitesi Tıp Fakültesi Dahiliye Nefroloji Bilim Dalı Öğretim Üyesi ve Hipertansiyon Derneği Başkanı Prof. Dr. Yahya Sağlıker, AA muhabirine yaptığı açıklamada, Türkiye'de 17.5 milyon hipertansiyon hastası bulunduğunu, ancak bu kişilerin büyük bölümünün hastalığın farkında olmadığını söyledi. 
     Baş ağrılarının yüzde 80'inin tansiyona bağlı rahatsızlıklar nedeniyle ortaya çıktığının altını çizen Sağlıker, şöyle konuştu 
     ''Hipertansiyon, şiddetli baş ağrısı ve dönmesi, göz kararması, bayılma, burun kanaması, çarpıntı gibi belirtilerle kendini gösterir. Ama kişiler genellikle bu sinyalleri aşırı yorgunum , şeklinde değerlendirerek uzman hekime başvurmaz. 
     Uzun yıllar hipertansiyon hastası olduğunu bilmeden yaşayan ve sonra ani bir rahatsızlıkla felç kalan ya da hayatını kaybedenler oluyor. Bu nedenle hipertansiyonu gizli katil olarak tanımlıyoruz.'' Hipertansiyonun yaşa bağlı bir hastalık olmadığına dikkati çeken Prof. Dr. Sağlıker, ''Farklı şekillerde ama her yaşta görülebilir. Tansiyona bağlı sorunlar, 5 yaşında da 50 yaşında da karşımıza çıkabilir'' şeklinde konuştu. 
     Türkiye'nin güney ve doğu illerinde hastalığa rastlanma oranının daha yüksek olduğunu bildiren Yahya Sağlıker, bunun yağ, tuz ve baharat oranı yüksek beslenme alışkanlığından kaynaklandığını vurguladı. 
     Sağlıker, hipertansiyonun kalp, damar, böbrek ve göz hastalıklarının da habercisi olduğunu ifade etti. 
     Genetik sebeplere bağlı olarak da ortaya çıkan ve kronik bir hastalık olan hipertansiyonda yaşam kalitesinin yükseltilmesinin erken teşhisle mümkün olduğunu anlatan Yahya Sağlıker, şöyle devam etti 
     ''Hipertansiyon tedavi ile tamamen ortadan kaldırılabilen bir hastalık değildir. Hastalarımız çoğu zaman, tedavi sürecinde olumlu yönde bir gelişme gördüklerinde iyileştim diye ilacı bırakırlar. Bu son derece tehlikelidir. Ayrıca, hastalıkla mücadelede limon suyu içmek, maydanoz, sarımsak yemek gibi yanlış inanışları aşmalıyız. Kulaktan dolma bilgiler yerine, uzman hekimlere başvurmalıyız. Sağlıklı beslenmek, alkol ve sigaradan uzak durmak ve stresten kaçınmak da hipertansiyondan korunmada en temel önlemlerdir.'' 
     
</TEXT>
</DOC>
