<DOC>
<DOCNO> 280003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun22.html </URL>
<DATE> 2004/10/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yine katlettiler .. Irak'ta bir Türk şoförün başı kesildi 
</HEADLINE>
<TEXT>

     Irak'ta rehin alınan bir Türk şoförün başı kesilerek öldürüldüğü bildirildi. 
     Ensar el Sunna Ordusu adlı örgütün militanları, örgütün internet sitesinde yayınlanan video kasette yaptıkları açıklamada, Türk şoförü, ''Irak'taki Amerikan askerleriyle çalıştığı için öldürdüklerini'' belirtti. 
     Kasette ayrıca, Türk şoförün başının kesilmesini gösteren görüntüler yer aldı. 
     Irak'ta rehin alındıktan sonra başı kesilerek öldürülen Türk şoförün kimliği Ramazan Elbu olarak açıklandı. 
     Ensar el Sunna Ordusu adlı örgütün militanlarının Türk şoförü öldürürken gösteren görüntülerin ve bir açıklamanın yer aldığı Arapça internet sitesinde, Türkün isminin Ramazan Elbu olduğu kaydedildi. 
     Görüntülerde kimliğini gösteren şoför, adının Ramazan olduğunu söylüyor. Beyaz saçlı ve sakallı Türkün adını söylemesi ile başlayan görüntülerde, şoför, ''Amerikalılara kamyonla malzeme götürüyorum. Türkiye'ye dönerken kaçırıldım. Bütün Türk şoförlere Irak'a gelmemeleri çağrısında bulunuyorum'' diyor. 
     Sonraki görüntülerde Türk şoför maskeli 4 kişinin önünde gözleri bağlı olarak oturuyor. Iraklı aksanı olmayan militanlardan biri Arapça olarak, ''Haçlı Seferi yapanlara ve onlara yardım edenlere örgütün karşı koymaya yemin ettiğini'' belirtiyor. Aynı militan, ''Kutsal savaşçıların ellerindeki ölüm, göreceğiniz gibi bu insanların kaderi olacak'' diyor. Daha sonra 2 militan, şoförü yere yatırırken başka bir militan bıçakla şoförün başını kesiyor. 
     
     İki Türk TIR şoförü de kaçırıldı 

     Irak polisi, iki Türk TIR şoförünün daha araçlarıyla birlikte kaçırıldığını açıkladı. 
     İki şoförün, başkent Bağdat'a 62 km uzaklıktaki Samarra kenti yakınlarında kaçırıldığı belirtiliyor. 
     Türk vatandaşlarının kimliği henüz belli olmadı. 

     
</TEXT>
</DOC>
