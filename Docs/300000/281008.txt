<DOC>
<DOCNO> 281008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo17.html </URL>
<DATE> 2004/10/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Galatasaray'da doğum günü partisi 
</HEADLINE>
<TEXT>

     Galatasaray 100. yaşına bastığı bugün ligde henüz galibiyeti olmayan Kayserispor'u ağırlıyor. 
     Geride kalan sekiz haftada bir beraberlik, bir yenilgi ve altı galibiyetle zirvede tutunmayı başaran ve Trabzonspor'la Fenerbahçe arasındaki takibini sıkı sıkıya sürdüren Hagi'nin öğrencileri dörtte dört yaptıkları Ali Sami Yen'e bir kez daha kazanmak için çıkacak. Conceiçao, Petre ve Kingston dışında sakatı bulunmayan Cim Bom, 100. yılına ayak bastığı ilk dakikalarda taraftarına ilk hediyesini vermek için çaba gösterecek. Rakip Kayseri ise en azından bir puan alabilmek için sahaya çıkacak. 
     
     Ali Sami Yen'de tek sonuç var 

     Bu akşam 19. kez renkdaşlarıyla karşılaşacak olan Galatasaray, İstanbul'daki maçlarda rakibine tek bir puan dahi vermedi. Bugüne dek iç sahada dokuz kez Kayserispor'u ağırlayan Cim Bom, tüm maçlardan üç puan çıkarmayı bildi. Dokuz karşılaşmada rakip ağlara toplam 27 gol atan Galatasaray, kalesinde ise sadece yedi gol gördü. Rakibine en son 1992-93 sezonunda 1-1 puan veren Galatasaray, son yenilgisini ise 1973-74'te 2-0'lık skorla deplasmanda aldı. 
     
     "Zor maç olacak" 

     Teknik Direktör Hagi, haftalık basın toplantısını dün Florya'da düzenledi. Kayserispor'un lige iyi bir başlangıç yapmadığına dikkat çekerek söze geren Hagi, "Bizim için zor maç olacak. Ancak yine de bu maçı sadece kendimiz zorlaştırabiliriz. Herşey sahada kazanılır. İyi bir maç yapmaktan çok, önceliğimiz taraftarlarımızı sevindirmek olmalı" ifadesini kullandı. 
     20 00'de başlayacak mücadeleyi Cem Papila yönetecek. 
     Galatasaray Mondragon, Cihan, Tomas, Song, Hakan Ünsal, Hasan Şaş, Saidou, Ergün, Baliç Sabri , Necati, Hakan Şükür. 
Eksikler Conceiçao ve Petre sakat. 
Kayserispor Metin Aktaş, Müslümcan, Alper, Zoltan, Serkan Damla, Mehmet Topuz, Kamber, Johnson, Mithat, Fazlı, Balili. 
. 
     Eksikler Müslim ve Mehmet Topuz sakat, Sinani cezalı, Hakkı kadrodışı. 
     
     Kutlama programı 

     Galatasaray Kulübü'nün 100. kuruluş yıldönümü etkinlikleri, Galatasaray Lisesi'nde yakılan meşaleyle başladı. 
     Galatasaray Lisesi içinde bulunan Galatasaray Şehitleri Anıtı'na eski başkanlardan Selahattin Beyazıt ile birlikte Kulüp Başkanı Özhan Canaydın çelenk koydu ve saygı duruşu yapıldı. Daha sonra Galatasaray'ın kuruluşunda ilk adımların atıldığı 10 Edebiyat A sınıfında sarı-kırmızılı kulübün kuruluşu canlandırıldı. Bu organizasyonda tiyatrocu Tarık Papuçcuoğlu da yer aldı. 
     Temsil sonrasında Ali Sami Yen rolünde oynayan öğrencinin elinde yakılan meşale, öğrencilerin ellerinde lise dışına çıkarıldı. Galatasaray Lisesi önünde bekleyen çok sayıda Galatasaray taraftarının da katılımıyla, meşale İstiklal Caddesi'nde büyük bir kalabalık eşliğinde taşındı. Galatasaraylı atletlere devredilen meşale, Taksim ve Şişli üzerinden el değiştirerek Ali Sami Yen Stadı'na doğru yola çıktı. 
     

18 00 Davul şov. 18 15 Bayrak seremonisi. 18 45 Meşalenin stadyumda tura başlaması. 18 50 Dev meşalenin Galatasaray marşı eşliğinde yakılması. 19 00 Canaydın'ın konuşması. 19 05 100. yıl oyunlarının açılışı, havai fişek ve konfeti gösterisi. 19 10 Davul şov. 19 20 Takımın bayraklarla sahaya çıkışı. 20 00 Galatasaray - Kayserispor maçı.      
</TEXT>
</DOC>
