<DOC>
<DOCNO> 297973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo42.html </URL>
<DATE> 2004/12/15/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Nihat Kahveci ''Del Bosque, Beşiktaş için büyük şans'' 
</HEADLINE>
<TEXT>

     İspanya'nın Real Sociedad takımında forma giyen milli futbolcu Nihat Kahveci, ''Del Bosque Beşiktaş için büyük şanstır'' dedi. 
     Türkiye'yi Avrupa'da 3 sezondur başarıyla temsil eden ve BASK bölgesi takımı Real Sociedad taraftarlarının büyük sevgisini kazanan Nihat, bomba ihbarı yüzünden yarıda kalan Real Madrid maçında beraberliğin kendileri için büyük şans olduğunu belirterek, şunları söyledi 
     ''Maçtan önce 1 puana razı mısınız deselerdi seve seve kabul ederdik. Çünkü Real Madrid çok güçlü bir takım. Sahasında hiç yenilmedi. Bernabeu Stadı'nda 16 gol attı ve sadece 2 gol yedi. Beraberlik bile bizim için büyük başarıdır. Şimdi 7 dakika daha oynayacağız. Umarım o 7 dakika içinde gol yemeyiz. Sonuçta bu 7 dakika oynanmasa bizim için daha iyi olurdu. Maçtan önce bize 1 puan mı yoksa 90 dakika maç mı deseler, hemen 1 puana razı olurduk.'' 
     
     İSPANYOL LİGİ 

     İspanyol liginin en güzel tarafının hangi takımın liderliğe oynayacağının belli olmaması olduğunu ifade eden Nihat, ''Her yıl bir başka sürpriz takım liderliğe oynuyor. Bu yıl da Espanyol takımı 2. sırada ama geçen sezon ligden düşmekten son anda kurtulmuştu. Yarım kalan maçımız berabere biterse Real Madrid, Barcelona'nın 11 puan gerisinde kalacak'' dedi. 
     Real Socieadad takımındaki düşüşü İspanyol futbolunun gücüne ve sürpriz takımlara bağlayan Nihat, ''Yaş ortalamamız 24, buna karşın iyi mücadele ediyoruz. Beni burada çok seviyorlar. ''El Turco'' ya da ''Kobra'' diye çağırıyorlar. Üç sezonda 43 gol attım'' diye konuştu. 
     Golcü futbolcu, şöyle devam etti 
     ''Geçen yıl Şampiyonlar Ligi'nde mücadele etmemiz, ligdeki performansımızı etkiledi. Takımda ilk kez haftada 3 maç oynayan arkadaşlardım var. 24,5 yaş ortalamasıyla oynuyoruz. Bu inanılmaz bir rakam, çok genç bir takımız. Futbol olarak takım her geçen gün daha iyiye gidiyor. 1,5 yıllık sözleşmem daha var ve yöneticiler benden çok memnun. Transfer zamanı gelince konuşacağız.'' 
     
     İSPANYA'DA TÜRKİYE SEVGİSİ 

     San Sebastian'dan Türkiye'ye giden bir çok kişiyi tanıdığını ve hepsinin çok memnun döndüğünü ifade eden Nihat, ''Hepsi de AB'ye girmemizi istiyor. Sokakta kime sorsanız aynı yanıtı alırsınız. Daha önce burada futbol oynamış olan Arif, Tayfun ve Rüştü'den sonra benim de burada oynamamdan dolayı, Türkiye'ye bakış açıları farklı. İspanyolların bizi desteklediğini biliyorum'' dedi. 
     İspanyolların Türkiye'de futbol oynaması ya da takım çalıştırmasının Türkiye'nin İspanya'da tanınması açısından çok önemli olduğunu ifade eden Nihat, şunları söyledi 
     ''Buradaki gazetelerde sürekli olarak Beşiktaş'ın maçlarıyla ilgili haberler çıkıyor. Del Bousque, hiç tanımadığı bir lige gitti ve hiç tanımadığı oyuncularla bu lige başladı. Kolay değil ama son 8 haftaya baktığımızda hiç yenilmediklerini görüyoruz. Her geçen gün daha iyiye gidiyorlar. İnsanlar, Del Bosque için Real Madrid'de şampiyonluk kazanmak, kupa almak kolay diyorlar. Oysa Real Madrid geçen sezon hiç kupa alamadı. İspanya'da hiç yalnızlık çekmiyorum. İspanyol basını üzerimize acımasızca gelmiyor. Eleştiriler normal boyutlarda. İspanyol halkı çok sıcakkanlı.'' 
     
</TEXT>
</DOC>
