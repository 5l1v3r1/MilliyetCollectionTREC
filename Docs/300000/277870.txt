<DOC>
<DOCNO> 277870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas02.html </URL>
<DATE> 2004/10/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Richard Gere attan düştü 
</HEADLINE>
<TEXT>

     Ünlü aktör Richard Gere, gezintiye çıktığı sırada ürkerek şaha kalkan atından düşerek elini kırdı. 
     Internetteki ''imdb'' sitesinin haberine göre, 55 yaşındaki aktör Richard Gere, New York-Wechester yakınlarında bulunan çiftliğinin çevresindeki arazide atıyla gezintiye çıktı. 
     Eşi Carey Lowell'ın yanına cep telefonu alması yönündeki tavsiyesine de aldırış etmeyen oyuncu, çevrede dolaşırken at ayağının bir yere takılması nedeniyle aniden ürktü. Eyeri de biraz gevşek olan hayvan şaha kalkınca Richard Gere kendini kayalıklara doğru attı ve bu sırada elini kırdı. 
     Gere, yanına cep telefonunu da almadığı için eve kadar olan yolu acılar içinde yürüyerek dönmek zorunda kaldı. 
     
     ATINDAN VAZGEÇMEDİ 
     Yaşadığı sıkıntılara ve kırılan eline rağmen atından vazgeçmeye niyeti olmayan Gere, ona ikinci bir şans daha tanımaya karar verdiğini söyledi. 
     Atın ayağının bir cisme takıldığını dile getiren Gere, ''At birden durdu ve bence de iyi birşey yaptı. Devam etseydi daha kötü olurdu. Bu yüzden ata ikinci bir şans daha verdim'' dedi. 
     Eşinin cep telefonu alması yönündeki uyarısına kulak asmadığı için pişman olduğunu da vurgulayan Gere, bundan sonra atıyla çıktığı gezintilerde telefonunu yanına almayı ihmal etmeyeceğini kaydetti. 
     Ünlü aktör Richard Gere, ata binmedeki ustalığını Julia Roberts ile birlikte rol aldığı ''Kaçak Gelin-Runaway Bride'' adlı filmdeki ata binme sahnelerinde dublör kullanmayarak göstermişti. 
     
</TEXT>
</DOC>
