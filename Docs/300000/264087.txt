<DOC>
<DOCNO> 264087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko11.html </URL>
<DATE> 2004/08/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ucuz konutlar, Hatay' ı Suriyelilerin gözdesi yaptı... 
</HEADLINE>
<TEXT>

     Yabancıların Türkiye'de gayrimenkul ediniminde alan açısından ilk sırada bulunan Suriyelilerin, konutların ucuzluğu ve akrabalık bağı nedeniyle tercihlerini Hatay'dan yana kullandıkları bildirildi. 
     Antakya Emlakçılar Derneği Başkanı Atilla Sahillioğlu, Tapu ve Kadastro Genel Müdürlüğü Yabancı İşler Daire Başkanlığı tarafından hazırlanan ''14 Temmuz 2004 tarihi itibariyle Yabancı Gerçek Kişilerin Türkiye Geneli İstatistik Raporu''nu değerlendirdi. 
     Sahillioğlu, yabancıların aldığı toplam 273 milyon 408 bin 382 metrekarelik alanın yaklaşık yüzde 90'ına sahip olan Suriyelilerin tercihleri arasında ilk sırada yer alan Hatay'ın konut satışında yabancılar için ''uygun fiyatlı alternatifler'' sunduğunu belirtti. 
     Suriyelilerin coğrafi yakınlığın yanı sıra Hataylılarla çeşitli akrabalık ilişkileri içinde olduklarını da hatırlatan Sahillioğlu, şunları söyledi 
     ''Suriye'den gelen talep azımsanmayacak derecede. Hatay ve çevresindeki akrabaları aracılığıyla bölgeyi tanıyan Suriyeliler uygun fiyatlar nedeniyle konut edinmek için ilimizi tercih ediyorlar. Çünkü il merkezinde 40-300 milyar lira arasında satılan dairelerin konum ve özellik olarak benzerleri kendi ülkelerinde 2 hatta 3 kat daha pahalı. Aynı zamanda Hatay, Suriyeliler için sayfiye yeri. Böyle olunca komşu ülke sakinleri ilimize yöneliyor.'' Sahillioğlu, yabancıların mülk sahibi olmalarının bölge ekonomisini canlandırdığına da işaret ederek, ''En azından satın aldıkları dairelerin aidatını ödemek, burada oldukları süre içinde zorunlu ihtiyaçlarını satın almak durumundalar. Bu da sabit döviz girişi anlamına geliyor'' dedi. 
     Sahillioğlu, Antakya Havaalanı inşaatının tamamlanması durumunda emlak sektörüne ve yabancıların bölgeye taleplerinde artış kaydedileceğini vurgulayarak, ''Hatay ve çevresinde aşırı talep nedeniyle bugün bile konut açığı bulunuyor. Bu sorunun en kısa zamanda çözümlenmesi gerekiyor'' diye konuştu. 
     
</TEXT>
</DOC>
