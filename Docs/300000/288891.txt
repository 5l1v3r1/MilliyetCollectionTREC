<DOC>
<DOCNO> 288891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yasam/axyas01.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Da Vinci yağması .. 
</HEADLINE>
<TEXT>


'Da Vinci Şifresi'nde adı geçen Fransız kasabası, define avcılarının gözdesi oldu. Romandaki müze müdürüne adını veren rahibin iskeleti korumaya alındı 

DIŞ HABERLER SERVİSİ 

Fransa'nın Rennes - Le - Chateau kasabası, Dan Brown'un 20 ay içinde 42 milyon adet satan kitabı 'Da Vinci Şifresi' yüzünden mağdur oldu. Romanın bir bölümünde adı geçen kasaba, define avcılarının akınına uğradı. 

120 bin kişi 
Romanın tarihi bir doküman olarak algılandığını vurgulayan Belediye Başkanı Jean Franois L'Hullier, "Romanda Louvre Müzesi Müdürü olarak geçen Abbe Berenger Sauniere, 19. yüzyılda yaşamış gizemli bir rahip. Mezarı kasabamızdaydı. Şimdi hazine avcıları bu romandan yola çıkıp kemiklerini çalmaya kalkar diye, iskeleti mezarından çıkarıp beton bir lahite taşıdık" dedi. Kasabadaki 11. yüzyıldan kalma kilisenin de hazine avcılarından nasibini aldığını anlatan Başkan L'Hullier, "Dinamitler kullanarak romanda sözü edilen olay ve nesnelere ait izler bulmaya çalıştılar. Dünya çıldırdı. Roman güzel yazılmış ama tarihi bir belge değil. Bir yıl içinde romanda anlatılanlara inanan 120 bin kişi buraya geldi. Bu şaşılacak bir durum" diye isyan etti. 

1917'de öldü 
Hıristiyanlık dininde reformu savunan rahip Sauniere, bu konuda Vatikan'a karşı bayrak açmıştı. Hıristiyanlık ile bazı gizli bilgilere sahip olduğu düşünülen Sauniere, 1917'de 65 yaşında ölmüştü. 



</TEXT>
</DOC>
