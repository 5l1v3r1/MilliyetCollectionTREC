<DOC>
<DOCNO> 267947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur41.html </URL>
<DATE> 2004/08/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hakkari'de 11 terörist ölü ele geçirildi 
</HEADLINE>
<TEXT>

     Hakkari Valisi Erdoğan Gürbüz, terör örgütü PKK Kongra-Gel'e yönelik sürdürülen operasyonlarda 11 teröristin ölü ele geçirildiğini, 2 güvenlik görevlisinin şehit olduğunu söyledi. 
     Vali Erdoğan Gürbüz makamında gazetecilere yaptığı açıklamada, güvenlik güçlerinin 3 gün önce Hakkari ve çevresinde terör örgütü PKK Kongra-Gel'e yönelik ''Şehit Jandarma Er Başaran Kahraman'' isimli operasyon başlattığını belirtti. 
     Operasyon sırasında güvenlik güçleri ile terör örgütü PKK Kongra- Gel üyeleri arasında sıcak temasın yaşandığını ifade eden Vali Gürbüz, çatışmada, 11 teröristin ölü ele geçirildiğini, 2 güvenlik görevlisinin ise şehit olduğunu kaydetti. 
     Vali Gürbüz, güvenlik güçlerinin bölgede yaptığı aramada, 1 adet Bixi makineli tüfek, 1 adet Lav, 2 adet el bombası, 1 adet el telsizi, 1 adet şarj cihazı, 1 adet dürbün ve Kalaşnikof marka silaha ait çok sayıda şarjör bulunduğunu vurgulayarak, ''Teröristlerin barındığı sığınaklarda yapılan aramada, örgüte ait bol miktarda gıda maddesi, çok sayıda doküman, uyku tulumu ve battaniye bulundu'' dedi. 
     Vali Gürbüz, bölgede operasyonların devam ettiğini sözlerine ekledi. 
     
</TEXT>
</DOC>
