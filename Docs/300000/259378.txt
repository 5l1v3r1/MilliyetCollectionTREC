<DOC>
<DOCNO> 259378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur07.html </URL>
<DATE> 2004/07/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Önce cipe çarptılar, sonra çaldılar .. 
</HEADLINE>
<TEXT>

     Eyüp'te 3 kişi, bir otomobille çarptıkları yabancı plakalı lüks cipi gasp etti. 
     Alınan bilgiye göre, Kemal Uçar'ın kullandığı DMA 3030 plakalı cipe, TEM Otoyolu Sütlüce Sapağı'nda, arkasından gelen ve içinde 3 kişinin bulunduğu belirtilen Mercedes marka bir otomobil çarptı. 
     Cipin arka, otomobilin de ön kısmında küçük çapta hasara yol açan kaza sonrası cip sürücüsü Uçar, kendisine çarpanlarla konuşmak amacıyla aracından inerek otomobilin yanına gitti. 
     Bu sırada otomobilden inen 2 kişi, lüks cipi alarak olay yerinden kaçtı. 
     Kemal Uçar ise daha sonra olay yerinden kaçmaya çalışan otomobildeki kişiyi engellemek istedi. Ancak Uçar'a silah gösterdiği belirtilen bu kişi de, olay yerinden uzaklaştı. 
     Uçar, gasbın ardından polislerce ifadesine başvurulmak üzere Alibeyköy Polis Merkezi'ne götürüldü. 
     Polis, kaçan kişilerin yakalanması ve gasp edilen cipin bulunması amacıyla çalışma başlattı. 

     
</TEXT>
</DOC>
