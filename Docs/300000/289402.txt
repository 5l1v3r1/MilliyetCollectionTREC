<DOC>
<DOCNO> 289402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun11.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye raporu 'azınlıksız' çıkacak 
</HEADLINE>
<TEXT>


RECAi AKSU Köln 

Avrupa Parlamentosu AP Milletvekili Cem Özdemir, AP Dışişleri Komisyonu'nun Türkiye raporunda yer alan "Alevilerin azınlık olduğuna" dair ifadelerin çıkarılması için, uzlaşma sağlandığını söyledi. Türkiye ve Avrupa'daki Alevi birlikleriyle görüştükten sonra, aldığı tepkileri komisyona aktaran Özdemir, "Türkiye'deki Aleviler kendilerini azınlık olarak görmüyor. Rapordaki azınlık kavramı kaldırılsın" dedi. Özdemir ayrıca, Alevilerin kendilerini bir tarikat olarak da görmediğini, Aleviliğin yasal güvence altına alınması ve cemevlerinin Alevilerin inanç merkezi olarak kabul edilmesini talep ettiklerini belirtti. Özdemir, Komisyon'un Parlamento'ya sunacağı raporda, "Müslüman Azınlık" kavramının da kaldırılacağını ve yerine sadece "Aleviler" demekle yetinileceğini ifade etti. 


</TEXT>
</DOC>
