<DOC>
<DOCNO> 258159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/spo05.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Armstrong ihtilali 
</HEADLINE>
<TEXT>


Fransa Bisiklet Turu'nda 20 etap sonunda altıncı ve rekor şampiyonluğa ulaşan ABD'li sporcu, büyük bir devrime imza attı, tarihin en başarılı pedalı unvanına ulaştı 


Efsaneleri solladı 
FRANSA Bisiklet Turu'ndan son beş yıldır süren gelenek yine bozulmadı ve Paris'in ünlü Champs Elysees bulvarındaki finişte ABD'li pedal Lance Armstrong üst üste altıncı kez şampiyonluğuna ulaşan ilk bisikletçi olarak tarihe geçti. Dün koşulan 20. ve son etabın ardından takipçisi Alman Andreas Kloeden'in 6.19 dakika önünde mutlu sona ulaşan Armstrong, böylece beş şampiyonluğu bulanan Anquetil, Merckx, Hinault ve Indurain'i geride bıraktı. 

Ustalığını gösterdi 
TIRMANMA etaplarındaki ustalığıyla tanınan 32 yaşındaki Armstrong, Alpler'de bu avantajını iyi kullanarak zirveye çıktığı 15. etapta ele geçirdiği sarı mayoyu yarış sonuna kadar korumayı başardı. Üç hafta süren ve yaklaşık 3 bin 500 kilometre yol kat edilen zorlu turda finişi 147 bisikletçi görebildi. Genel klasmanda Alman Kloeden'in ardından İtalyan Ivan Basso üçüncü sırayı alırken, Alman Jan Ullrich dördüncülükte kaldı. 

Mucize adam 

O bir sembol 
DÜNYA'NIN en önemli bisiklet organizasyonu olan ve tam 101 yıl önce başlayan Fransa Turu'nda tarihi başarıya ulaşan Lance Armstrong çok değil, bundan sadece sekiz yıl önce yakalandığı testis kanseri sonrası "yarı ölü" bir adam olarak tanımlanmıştı. Doktorların yüzde 50'den daha az yaşama şansı verdiği Armstrong ameliyat ve kemoterapi dönemi sonrası adeta bir mucizeyi gerçekleştirerek sağlığına kavuştu. 

Damga vurdu 
ARMSTRONG bunla kalmadı, 1989'da başladığı bisiklet sporunda inanılmazı başardı. Henüz hastalığının üzerinden iki yıl geçmişti ki Fransa Turu'ndaki ilk zaferine 1999'da ulaştı. Ve bir daha "şampiyon" unvanını hiç bırakmadı. ABD'nin US Postal takımında yarışan ünlü pedalın performansı her geçen yıl daha da arttı. Rakip tanımayan Armstrong'un aklında artık Giro d'Italia, Vuelta, Paris - Roubaix yarışı gibi diğer klasikler var. 

Genel klasman 1. Lance Armstrong ABD 83 36 02 2. Andreas Kloeden Almanya 6 19 3. Ivan Basso İtalya 6 40 4. Jan Ullrich Almanya 8 50 5. Jose Azevedo Portekiz 14 30 6. Francisco Mancebo İspanya 18 01 7. Georg Totschnig Avusturya 18 27 8. Carlos Sastre İspanya 19 51 9. Levi Leipheimer ABD 20 12 10. Oscar Pereiro İspanya 22 54 


</TEXT>
</DOC>
