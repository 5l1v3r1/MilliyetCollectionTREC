<DOC>
<DOCNO> 279295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/siyaset/axsiy01.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal şart koştu 
</HEADLINE>
<TEXT>


Baykal, Erdoğan'ın "Brüksel'e birlikte gidelim" teklifine yeni öneriler getirdi. CHP lideri, "Önce bu yolda Türkiye'nin politikası nedir, ne olmalıdır, bu konularda görüş birliği içinde olmalıyız" dedi 

TEKİN ATAY Trabzon DHA 


CHP Genel Başkanı Deniz Baykal, Başbakan Recep Tayyip Erdoğan'ın, "17 Aralık'ta Brüksel'e birlikte gidebiliriz" teklifinin sadece iyi niyetli bir temenni olduğunu belirtti. Baykal, "Oraya gitmeden önce ciddi bir plan ve ön çalışma yapılması şart" dedi. Trabzon'da CHP'li belediyeleri ziyaret eden Baykal, Erdoğan'ın teklifini, "Onur duyarım" sözleriyle kabul ettiğini kaydederek, bu adımın ileri götürülmesi gerektiğini söyledi. Baykal, sözlerini şöyle sürdürdü 
"Türkiye'nin AB üyeliği konusunda hepimiz üzerimize düşeni yapmakla yükümlüyüz. Önce bu yolda Türkiye'nin politikası nedir, ne olmalıdır, bu konularda karşılıklı görüş birliği içine olmalıyız. Bizim değerlendirmelerimiz var. Brüksel'e giderken muhalefet ve iktidarın birlikte çalışmasına ihtiyaç var." 
Bu konuda yapılması gerekenleri iki madde halinde sıralayan Baykal, "İlk yapılması gereken, ortak tez ve iddialarımızı birlikte belirlemektir. İkincisi de, orada yapacağımız temaslarla ilgilidir. Kim, nasıl, ne gibi temaslar yapacak CHP olarak, ilişki - temas düzenimiz ne olacak, bunların netliğe kavuşması lazım" dedi. 
Açıklanan raporun birçok önemli noktada değişmesi gerektiğini belirten Baykal, sözlerini şöyle sürdürdü 
"Rapor, Türkiye'yi AB'ye tam üye yapmak için hazırlanmamıştır. Türkiye'yi dışarıda tutmayı amaçlayan bir rapordur. Bize uygulanan müzakere yöntemi, diğer ülkelere uygulanandan daha farklıdır. Karmaşıklaştırıcı, engelleyici unsurları vardır. Bu süreçte öyle durumlar karşımıza çıkacak ki, 25 ülke Türkiye ile ne sorunu varsa önümüze getirecek." 


</TEXT>
</DOC>
