<DOC>
<DOCNO> 298072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/ekonomi/eko02.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın 'yabancı şebeke' oyunu 
</HEADLINE>
<TEXT>


TOLGA ŞARDAN Ankara 

İmar Bankası'nda yaklaşık 9 katrilyonluk vurgun gerçekleştirdikleri iddia edilen Uzan ailesinin polisin takibinden kurtulmak için yurtdışındaki telefon şirketlerinin hatlarını kullandığı tespit edildi. Uzanların, İstanbul Kapalıçarşı'daki bazı dövizci ve kuyumcuları kullanarak yüklü miktarda parayı yurtdışına çıkardıkları da öne sürüldü. 
Cem Uzan'ın gözaltına alınmasıyla yeni bilgiler ortaya çıktı. Uzanların, polis takibinden kurtulmak için yakın adamlarına yabancı telefon şirketlerinin hatlarını kullandırdığı saptandı. İngiltere, Polonya ve Danimarka'daki hatların kullanıldığı ve zaman zaman sistemlerin değiştirildiği belirlendi. 

Videokonferansla bağlantı 
Polis, Hakan Uzan'ın telefon hatları verdiği kişilere, "Bu telefonlar için birer makine alın. Bu makineye başka bir kartı da takmayın. Hergün sizi belirttiğim saatlerde arayacağım. Bunun haricinde telefonları hiç açmayın" dediğini belirledi. Bu sırada Uzan ailesi de görüşmelerini bilgisayar üzerinden videokonferansla yapmaya başladı. Uzanların kullandıkları bilgisayarların IP numarası belirlenerek mahkeme kararıyla izlemeye alındı. Kırmızı bültenle aranan Kemal Uzan ile Hakan Uzan'ın halen Ürdün'de olduğu belirtildi. Ayrıca, Hakan Uzan'ın, Lübnan, Avustralya, Singapur ve Japonya'ya gittiği belirlendi. Milliyet'e bilgi veren bir Emniyet yetkilisi, "İstanbul'da en çok kullanılan bir yöntem olan Kapalıçarşı kuryelerden bazılarının Uzanlar için çalıştığını değerlendiriyoruz." dedi. Yetkili, TMSF'nin yurtdışındaki mallar için uzman ve avukat görevlendirdiğini kaydetti. 


</TEXT>
</DOC>
