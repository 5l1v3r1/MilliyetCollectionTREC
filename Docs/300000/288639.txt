<DOC>
<DOCNO> 288639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/ekonomi/aeko.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
El öpmeyi unutma bir daha milyon yok 
</HEADLINE>
<TEXT>


Çocuklar, bu bayramda son kez milyon liralarla harçlık alacak. 19 - 22 Ocak 2005'teki Kurban Bayramı'nda artık altı sıfırı atılmış Yeni Türk Lirası'na YTL geçilmiş olacak 

EKONOMİ SERVİSİ 

Bugün başlayan Şeker Bayramı'nda çocuklar son milyon liralarını alacak. Yılbaşında altı sıfırı atılmış Yeni Türk Lirası'nın YTL ve Yeni Kuruş'ların YKr. tedavüle girmesiyle önümüzdeki Kurban Bayramı'na altı sıfırsız paralarla girilecek. 
Gerçi bir yıl boyunca hem altı sıfırlı Türk Lirası, hem de altı sıfırı atılmış Yeni Türk Lirası birlikte kullanılabilecek ama tüm maaş ve resmi ödemeler YTL ile yapılacağı için iki - üç ay içinde kullanılan paraların yüzde 90'ının YTL olması bekleniyor. 
Bugüne kadar milyonlu rakamlarla bayram harçlığı alan çocuklara 19 - 22 Ocak 2005'teki Kurban Bayramı'nda dedeleri, nineleri Yeni Türk Lirası ve Yeni Kuruş verecek. Bu bayramda 1 milyon, 5 milyon, 10 milyon, 20 milyon lira gibi bayram harçlıkları alan çocukları Kurban Bayramı'nda 1 YTL, 5 YTL, 10 YTL ve 20 YTL bekliyor. 
YTL ve YKr.'li hayat hem çocukların, hem büyüklerin kafasını karıştıracak. Özellikle yaşlılar torunlarına az mı, çok mu harçlık verdiklerinin hesabını yapmakta zorlanacak. 
YTL ile birlikte hayatımıza girecek 50 ve 100 lira ise bugünün 50 milyon ve 100 milyon lirasına karşılık geleceği için ailelerin de kafasını karıştıracak. Çünkü aileler için çocuklara verilecek harçlığın üst limiti en büyük kupürlü para oluyor. 

Kurbanlar YTL ile alınacak Türk Silahlı Kuvvetleri Mehmetçik Vakfı TSKMEV , Kurban Bayramı'nda vekaleten kestireceği kurbanlık koyunlar için ihaleye çıktı. Vakıf, 9.5 trilyon liralık toplam 50 bin canlı koyun alacak. 
Bağışta bulunanlar adına vekaleten kurban kesen TSKMEV, koyun başına 190 milyon ödeyecek. Şartnamesini hem Türk Lirası TL hem de Yeni Türk Lirası YTL üzerinden hazırlayan TSK Mehmetçik Vakfı, ihale sonunda toplam 9.5 milyon YTL ödeyecek. 
3 Aralık'ta vakıf merkezinde yapılacak ihaleye katılmak isteyenlerin, 20 Kasım'a kadar kurumdan alacağı şartname teklifini doldurması gerekiyor. 
TSK Mehmetçik Vakfı, geçici teminat miktarını ise 285 milyar lira olarak belirledi. 


</TEXT>
</DOC>
