<DOC>
<DOCNO> 292089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo16.html </URL>
<DATE> 2004/11/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
FIFA'ya göre MHK'nin yapısı doğru... 
</HEADLINE>
<TEXT>

     Uluslararası Futbol Federasyonları Birliği'ne FIFA göre, Merkez Hakem Kurulu'nun seçimle işbaşına getirilmesi yanlış, ancak mevcut üye yapılanması ise doğru. 
     Eski Futbol Federasyonu başkanlarından ve son seçimde Merkez Hakem Kurulu başkan adaylarından Kemal Ulusu'nun başvurusu üzerine Ankara 13. Asliye Hukuk Mahkemesi, MHK seçimini iptal ederken, MHK'nın mevcut üye yapılanmasının FIFA sirkülerine göre doğru olduğu ortaya çıktı. 
     FIFA Genel Sekreteri Michel Zen Ruffien imzasıyla yayımlanan 763 nolu sirkülere göre, hakem komiteleri özellikli kurullar ve oluşumu da mutlaka eski ve deneyimli hakemlerden meydana gelmeli. 
     Genel sekreter Michel Zen Ruffien imzasıyla 23 Temmuz 2001 tarihinde yayımlanan sirkülerde, ''Ulusal federasyonlardaki hakem komitelerinin oluşumu'' ile ilgili şu görüşler ifade ediliyor 
     ''Hakem komiteleri, federasyon yapılarının içinde ayrılmaz bir parçadır. Hakemlerin organizasyonu, ulusal federasyonların kontrolü altında olmalı. Hakem organizasyonları başka birimlere, oluşumu ise hükümete bağlı olmamalıdır ya da başka birimler tarafından kontrol edilmemelidir. 
     Hakem komiteleri özelliği bulunan komitelerdir. Komiteler, deneyimli eski hakemlerden oluşmalıdır. Komite üyelerinin hiçbirinin kulüplerle ilgisinin bulunmaması gerekir. Faal hakemlik görevini sürdürenler ise komitede görev alamazlar.'' 
     
     KAYYUM ATANMASI TEHLİKELİ 
     Kemal Ulusu'nun başvurusuyla MHK seçimleri iptal edilirken, MHK'nın yeniden oluşumuna dek göreve bir kayyumun atanmasının Türkiye'ye FIFA tarafından ceza verilmesine neden olacağı ifade edildi. 
     Futbol Federasyonu yetkilileri, mahkeme tarafından MHK'ya bir kayyumun atanması durumunda FIFA'nın, Türkiye'ye milli maçlardan ve Avrupa kupalarında mücadele eden kulüplere men cezası verilmesine neden olacağını bildirdiler. 
     
</TEXT>
</DOC>
