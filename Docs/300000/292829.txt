<DOC>
<DOCNO> 292829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/soneko07.html </URL>
<DATE> 2004/11/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Elektriğe 2005'te yüklü zamlar bekleniyor... 
</HEADLINE>
<TEXT>

     2005 yılı programında hidroelektrik üretiminin 
     yüzde 8.8 oranında azalması öngörüldü. Düşük maliyetli hidroelektrik üretimindeki azalmayla doğacak açığın ancak doğalgaz santrallarından ikame edilebileceği bununda elektrik fiyatlarında yüksek oranlı artışlara neden olacağı belirlendi. Enerji Bakanlığı'nın verilerine göre, 2003 yılında 140 milyar 580 kilovasaat olarak gerçekleşen Türkiye'nin elektrik üretimi, bu yıl sonunda 152 milyara, 2005'te de 162 milyar 600 kilovatsaate ulaşacak. Geçen yıl, 35 milyar 390 milyon kilovatsaatle toplam elektrik üretiminin yüzde 25.1'ini yapan hidroelektrik santrallarının payı bu yıl sonunda 48 milyar 760 milyon kilovatsaatle yüzde 32'ye ulaşacak. 2005 yılı programında ise hidroelektrik üretiminin yüzde 8.8'lik azalmayla 44 milyar 450 milyon kilovatsaate gerileyeceği öngörüldü. Böylece, gelecek yıl toplam elektrik üretimi içerisinde hidroliğin payı yüzde 27.3'e düşecek. Elektrik üretimi içerisinde maliyeti diğerlerine göre çok daha az olan hidroliğin payının düşmesine karşın, tüketimin de büyük oranda artması bekleniyor. Bu yılın sonunda 151 milyar 400 milyon kilovatsaate ulaşacağı tahmin edilen toplam elektrik tüketiminin, 2005 yılında yüzde 7'lik artışla 162 milyar kilovatsaati bulacağı hesaplandı. Hidroelektrik üretimindeki azalma ve talep artışından kaynaklanan elektrik ihtiyacına bir de kamu mülkiyetindeki termik santralların rehabilitasyon gereksinimlerinin ekleneceği ifade ediliyor. Yetkililer bu yolla oluşacak elektrik gereksiniminin ancak doğalgaz yakıtlı santralların daha fazla çalıştırılmasıyla ikame edilebileceğini ileri sürüyor. Bunun da dünya petrol piyasalarında yaşanan fiyat artışları da dikkate alındığında elektrik üretim maliyetlerini büyük oranda artıracağı ve elektrik fiyatlarında yüklü zamları kaçınılmaz kılacağı belirlendi. 
     
     İKİ YILLIK RAHATLIK HİDROLİKTEN KAYNAKLANMIŞTI 
     Geçen yıl ve bu yıl elektrik fiyatlarına zam yapılmaması, su gelirlerinin beklenenin üzerinde olması ve kamu mülkiyetindeki hidrolik santralların mevcut sözleşmeleri kapsamında faaliyet gösteren termik santrallar aleyhine daha fazla çalıştırılmasından kaynaklanmıştı. 
     Dolayısıyla, 2004 yılının üretim kompozisyonunda düşük maliyetli hidroelektrik üretimin artan payı, elektrik enerjisi fiyatlarının artırılmamasına neden olmuştu. 

ANKA 
     
</TEXT>
</DOC>
