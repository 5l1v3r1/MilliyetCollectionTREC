<DOC>
<DOCNO> 268865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur59.html </URL>
<DATE> 2004/09/03/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Rusya Büyükelçisi Teröristler insan değil vahşi ve hayvanlar 
</HEADLINE>
<TEXT>

     Rusya Federasyonu Olağanüstü ve Tam Yetkili Büyükelçisi Albert Çernişev, ''Teröristler kendisini şimdi çıplak olarak gösterdi. Çocuklar karşısında bağımsızlık istiyorlar. Yani öldürüyorlar. İnsan değil vahşi ve hayvanlar'' dedi. 
     Çernişev, İstanbul Üniversitesi Stratejik Araştırmalar Merkezi'nce, Vezneciler'deki Fen Fakültesi'nde düzenlenen toplantıya girerken, gazetecilerin Kuzey Osetya'daki rehin alma eylemi ve operasyona ilişkin sorularını yanıtladı. 
     Rehin alma olayını değerlendiren Çernişev, ''Ne kadar acı bir şeydir. Teröristler kendisini şimdi çıplak olarak gösterdi. Çocuklar karşısında bağımsızlık istiyorlar. Yani öldürüyorlar. İnsan değil vahşi ve hayvanlar. Bunun için tedbir alıyoruz'' dedi. 
     Operasyonun biçimine ilişkin soru üzerine de Çernişev, olay yerinde bulunmadığı için bir şey söyleyemeyeceğini ifade ederek, ''Bu gibi olaylarda köklü tedbir almak lazım. Onlar hiçbir şey anlamıyor. Onlara karşı bir cephe açmak lazım'' diye konuştu. 
     Çernişev, terör olayının anlamlı bir nedeninin olamayacağını da dile getirerek, ''Çocukların hayatı söz konusu. Çocukları sevmiyorsanız neyin hakkını savunuyorsunuz. Biz elimizden geleni yaparak, kurbanların sayısının fazla olmamasına dikkat ederek, bu olayı çözmeye çalıştık'' dedi. 
     Terörden sadece Rusya'nın değil, Türkiye'nin de muzdarip olduğunu ifade eden Çernişev, terörizmle mücadelede birlikte hareket etmek gerektiğini kaydetti. 
     
     ÖYMEN 
     Toplantıya katılan CHP Genel Başkan Yardımcısı Onur Öymen de hiçbir nedenin çocukların katledilmesini mazur gösteremeyeceğini belirterek, terör eylemlerini önlemenin yolunun uluslararası işbirliği olduğunu söyledi. 
     Öymen, Türkiye'nin de terörü yaşadığını dile getirerek, ''Çağrımız teröre karşı gerçek, samimi, dürüst bir işbirliğinde bulunmaktır. Kuzey Osetya'daki eylemi kendimize yapılmış sayıyoruz ve kınıyoruz'' dedi. 
     
</TEXT>
</DOC>
