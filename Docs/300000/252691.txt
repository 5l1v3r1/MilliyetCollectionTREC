<DOC>
<DOCNO> 252691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo10.html </URL>
<DATE> 2004/07/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sakaryaspor Kiralık futbolcu oynatmayı düşünmüyoruz... 
</HEADLINE>
<TEXT>

     Sakaryaspor Kulübü Başkanı Selahattin Aydın, kiralık futbolcu oynatmayı düşünmediklerini söyledi. 
     Aydın, AA muhabirine yaptığı açıklamada, dış transferde Trabzonsporlu Emre Toraman ve Agustine ile görüşmelerin sürdüğünü, geçen sezon Sakaryaspor'da kiralık oynayan Adanasporlu Murat Bölükbaş için de ısrarcı olduklarını bildirdi. 
     Murat Bölükbaş'ın transferinin, bonservis bedelinin yüksek oluşu nedeniyle gerçekleşmediğini ifade eden Aydın, ''Kiralasak sorun olmayacak ama kiralık futbolcu oynatmayı düşünmüyoruz. Futbolcu sizde yıldız oluyor, daha sonra kendi takımınıza transfer edemiyorsunuz'' dedi. 
     Büyük kulüplerin kadrosunda yer bulamayan futbolcularla ilgilenmeyeceklerini bildiren Aydın, şunları kaydetti 
     ''Öncelikli hedefimiz, futbolcunun takıma ait olmasını istiyoruz. Bu nedenle büyük kulüplerden kiralık futbolcu istemiyoruz. Eğer zorda kalırsak kiralık olabilir ama ilk hedefimiz transfer edilen futbolcularla çalışmak. Çünkü Murat Bölükbaş bizde oynadı, yararlı oldu ve şimdi tekrar alamıyoruz. Böyle bir sorunu tekrar yaşamak istemiyoruz.'' Aydın, dün Adapazarı'na gelen Senegalli Pape Thiaw'a şartlarını ilettiklerini ve bu futbolcudan yanıt beklediklerini sözlerine ekledi. 
     
</TEXT>
</DOC>
