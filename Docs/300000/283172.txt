<DOC>
<DOCNO> 283172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy12.html </URL>
<DATE> 2004/10/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AKP'li Gündüz "Öğrenci affı için ilk adımı muhalefetten bekliyoruz" 
</HEADLINE>
<TEXT>

     AK Parti Grup Başkanvekili İrfan Gündüz, öğrenci affına prensip olarak ''evet'' dediklerini, ancak spekülasyon, farklı yorum ve toplumda gerilime meydan vermemek için bu konudaki ilk adımı muhalefetten beklediklerini söyledi. 
     TBMM'de gazetecilerle sohbet eden Gündüz, ''öğrenci affı''na ilişkin sorulara yanıt verdi. Konuyla ilgili görüşlerinin baştan beri belli olduğunu belirten Gündüz, ''spekülasyon, farklı yorumlara ve toplumda gerilime meydan vermemek'' için öğrenci affına prensip olarak ''evet'' dediklerini ancak ilk adımın muhalefet tarafından atılmasını beklediklerini bildirdi. 
     Konunun önümüzdeki günlerde biraz daha aktüel hale gelmesi durumunda muhalefet ve iktidarın ortak teklif vererek sorunu çözebileceğini anlatan Gündüz, bu yönde bir girişim olup olmadığı sorusuna, ''hayır ama o yöne giden bir hava var gibi geliyor'' dedi. 
     CHP Grup Başkanvekili Ali Topuz'un, ''bu konudaki adımı biz iktidardan bekliyoruz'' dediğinin hatırlatılması üzerine Gündüz, ''biz de muhalefetten bekliyoruz'' karşılığını verdi. Gündüz, ''bu durumda ortada kalacak'' değerlendirmesi üzerine, şunları söyledi 
     ''Burada farklı değerlendirmelere gidiliyor. 17 Aralık arifesinde Türkiye'de toplumsal bir gerilime gerek yok. 17 Aralık, çok önemli... Toplumun bütün kesimleri çok dikkatli olmalı. Özellikle AB taraftarı olanlar ve bunun ülkeye getirisinin fazla olacağına inananlar daha hassas ve daha atak olmalı.'' 
     
     ''SİYASİ RANTI VARSA ONLAR ALSIN'' 
     Gündüz, ''konunun, 17 Aralık'tan önce gelmesi zor görünüyor'' diyen bir gazeteciye, ''Gelebilir ama karşılıklı bir mutabakatla olabilir'' dedi. 
     Öğrenci affının en geç Kasım ayı sonuna kadar çıkması gerektiğini, bu tarihin sarkması halinde öğrencilerin birinci yarıyı kaçırabileceklerine işaret eden Gündüz, ''Adımın muhalefet tarafından atılmasını bekliyorsunuz. DYP'yi muhalefet kabul etmiyor musunuz '' sorusuna, ''TBMM'de grubu olmanın farklı olduğunu'' söyledi. 
     TBMM Milli Eğitim Komisyonu'nun, CHP'li ve AK Parti'li üyelerinin affın çıkması yönünde eğilimi olduğunu belirten Gündüz, CHP'nin ''bugüne kadar çıkan yasaları bize mi sordular'' şeklindeki eleştirisinin hatırlatılması üzerine, atılan doğru adımların kamuoyuna yanlış aktarılmasına da CHP'lilerin neden olduğunu savundu. 
     Türkiye'nin tartışma kültürüne hala giremediğini, ''gıdasını kavga ve gerilimden alan bir siyasi geleneğin hale etkisini sürdürdüğünü'' ileri süren Gündüz, ''Tartışma kültürümüz olsaydı bunların hiçbirisi zaten olmaz'' görüşünü kaydetti. 
     Konunun karşılıklı mutabakatla çözülebileceğini dile getiren Gündüz, mutabakat konusunda bir arayışın olup olmadığı sorusuna, ''Önce onlardan gelsin ondan sonra görüşelim. Eğer bu işin bir siyasi rantı varsa, onu da onlar alsın, ama bunun gerekliliğine inanıyoruz'' diye konuştu. 
     
</TEXT>
</DOC>
