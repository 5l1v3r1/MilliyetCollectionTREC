<DOC>
<DOCNO> 269476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy11.html </URL>
<DATE> 2004/09/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TBB Başkanı "Yargıtay Başkanı'nın durumu ders alınacak nitelikte" 
</HEADLINE>
<TEXT>

     Barolar Birliği TBB Başkanı Özdemir Özok, Neşter Operasyonu'nun, Türk yargı tarihine olumsuz bir not olarak düştüğünü ifade ederek, ''Keşke olmasıydı'' dedi. 
     Özok, Yargıtay'da düzenlenen adli yıl açılış töreninde yaptığı konuşmada, genel olarak sosyal ve moral değerlerdeki çözülmenin, her alandaki kirlenmenin toplumun, hak, adalet ve hukuk anlayışı yanında yargıdan beklentilerinde de büyük değişiklikler yaptığını söyledi. 
     Yargıyı en çok etkilemek isteyen kişi ve kurumların başta siyasi kadrolar olmak üzere, yargıdan yakındığını, ancak yakınma konularının çözümünde kendilerine düşen özen ve görevleri yerine getirmediklerini savunan Özok, yönetenlerin, sorumluluk ve duyarlılık anlayışı ile hareket etmek yanında, şaibeden uzak ilkeli ve örnek davranışlar sunmak zorunda olduklarını kaydetti. 
     Son yıllarda Türkiye'de ekonomik ve siyasal açıdan büyük bir teslimiyet yaşandığını, buna karşın duyarlı kişi ve kurumların göstermiş olduğu ulusal duruşun olumlu işleri engelleme gibi gösterildiğini kaydeden Özok, ''Oysa bu ulusal duruşun, karşı koyuşun demokratik yol ve yöntemlerle daha etkili ve daha örgütlü yapılması gerekir'' diye konuştu. 
     ''Demokratik, laik, sosyal hukuk devleti ve çağının çağdaşı olma hedefleri Türkiye Cumhuriyeti üzerinde başka hesapları olanların elini koluna bağlamakta ve huzursuz etmektedir'' diyen Özok, bu kesimin, Türkiye Cumhuriyeti'nin aydınlık hedef ve hayallerinden son derece rahatsız ve tedirgin olduklarını öne sürdü. 
     Konuşmasında, laikliğin önemine işaret eden Özok, ulusal çıkarların gözetilmesinde de dikkatli olunması gerektiğini söyledi. 
     Hukuk devletinin tüm eylem ve işlemleri hukuka ve anayasal kurallara uyan devlet olduğunu kaydeden Özok, ''Yargı bağımsız ve yargıç güvenceli olmalıdır ki devletin yasama ve yürütme erklerinin hukuk dışı işlemlerini hukuk içine çekebilsin, hukuk içinde tutabilsin'' dedi. 
     Hakimler ve Savcılar Yüksek Kurulu'nun HSYK yeniden yapılandırılması, Teftiş Kurulu'nun yapılandırılarak HSYK'ya bağlanması gerektiğini anlatan Özok, son yıllarda hakim ve savcı atamalarında kadrolaşma amacının güdüldüğü yolunda yakınmalar geldiğini, bir çoğunun da meslekten ayrılmayı düşündüklerini ifade ettiklerini söyledi. 
     
     ''ELEŞTİRİLER AĞIR OLSA BİLE ÖNEMLİ'' 
     Yasama ve yürütme organlarının üst düzey yetkililerinden en sade üyesine kadar herkesin artık hiç gizlenmeden ve saklanmadan Cumhurbaşkanı'nın ve Anayasa Mahkemesi'nin hukuk devleti adına yaptığı inceleme ve denetlemeleri yasama ve yürütmeye doğrudan müdahale olarak kabul ettiklerini savunan Özok, şöyle konuştu 
     ''Yargıya güvenmediklerini, yargının politize olduğunu açıkça söylemekten çekinmemektedirler. Yargı hakkındaki görüş ve düşüncesi bu olan, yasama ve onun oluşturduğu yürütmenin yargının temel sorunlarını çözme konusunda ne denli istekli olabileceği ya da hangi çağdaş çözümleri getirerek, yargı bağımsızlığı ve yargıç güvencesi sağlayabileceğini kuşkuyla karşılıyoruz. İnşallah aksi olur.'' Yargının da eleştirilebilecek çok önemli noksanları bulunduğunu, çağdaş hukuk devletinde hiç bir organ ve kurumun dokunulmaz olmadığını ve olamayacağını vurgulayan Özok, şöyle devam etti 
     ''Eleştiriler zaman zaman ağır olsa bile birtakım acı gerçekleri ifade etmesi ve gün ışığında dillendirilmesi bakımından son derece önemlidir. Bütün bu olumsuz eleştirileri ve yakınmaları görmezden gelmek, bir takım koruma hükümlerinin arkasına gizlenmek, sığınmak sorunların daha da içinden çıkılmaz hale gelmesine neden olmaktadır. 
     Çağdaş devlet kurumları olan sorumsuzluk ve dokunulmazlık kavramlarından vazgeçmek mümkün değildir. Ancak, sorumsuzluklar ve dokunulmazlıklar, koruduğu kişi ya da kurumlara ayrıcalık sağlamak için getirilmemiştir.'' 
     
     ''ADALETİN BAĞRINDA AÇILMIŞ BİR YARADIR'' 
     Halkın kendi adına yargılama yapan yargıçtan haksızlığa uğradığı an korkusuzca ve çekinmeden onun adaletine sığınmak yanında ''doğru ve güvenli yargılama'' yapmasını beklediğini ve istediğini ifade eden Özok, yargıdan, yurttaşların bu kişisel beklentisi yanında, ülkenin içinde düştüğü çözülme ve itibar kaybı ile güvensizlikten, yolsuzluktan, hırsızlıktan, vurgundan, talandan ve her türlü tehlikeden koruyan tek güç ve sığınak olduğu yolunda toplumsal beklentisi bulunduğunu kaydetti. Bu beklenti nedeniyle yargı ve çevresinde olaylar, dedikodular, hatalar, ihmallerin toplumda büyük yankı uyandırdığını, toplumsal çöküntü ve umutsuzluğa yol açtığını ifade eden Özok, şunları kaydetti 
     ''İşte bu anlayışla ve önyargısız yaklaştığımız yargı ve sorunlarıyla ilgili olarak kısa bir süre önce yazılı ve görsel yayın organlarında gündeme taşınan olaylar ve sunuluş biçimi hiç bir şekilde kabul edilir değildir. Hepimiz görevimizi yaparken, yetkilerimizi kullanırken, eşit, objektif, hukuka uygun ve adil davranmak durumundayız. Aksi takdirde inanılırlığımızı yitiririz. Eşitliğe aykırı her durum, adaletin bağrında açılmış bir yaradır. 
     Hukuk yaşamımıza 'Neşter Operasyonu' adıyla giren çok ilginç ve talihsiz bir iddianame ile sadece avukatlar ile bazı bürokratların mahkemeye sevk edilmesini öngören ve kamuoyunda olaylarla ilgili yüksek yargıçların korunduğu tartışmalarına neden olan süreç, Türk yargı tarihine olumsuz bir not olarak düşmüştür. Keşke olmasaydı.'' 
     
     ''SEÇKİN HUKUKÇU, ÖRNEK YARGIÇ'' 
     Özok, ''Yargıtay Başkanı'nın insani duygular sonucu yapıldığı açık olan 'davranışlarının' sunuluş biçimi, aynı durumda kalacak kişiler için ders alınacak niteliktedir. Çok yönlü bu dersin, çağdaş insan, seçkin hukukçu, örnek yargıç ve dürüstlüğü son olaylara rağmen hiç kimse tarafından tartışma konusu dahi yapılamayan sayın Yargıtay Başkanı'nın şahsında yaşanmış olması gerçekten üzüntü vericidir'' diye konuştu. 
     Özok, konuşmasında, bu süreçte basın yayın organlarının yaptığı yayınları da eleştirdi. Anayasa, yeni çıkan Basın Yasası, RTÜK Yasası, Çıkar Amaçlı Suç Örgütleriyle Mücadele Yasası ve Ceza Muhakemeleri Usulü Yasası'nda temel hak ve özgürlükleri koruyan düzenlemelerin hukuk dışı yayınlarla çok kötü bir şekilde ihlal edildiğini bildiren Özok, şöyle devam etti 
     ''Üzülerek ifade etmek gerekir ki şikayete bağlı olmayan yasaya aykırı eylemler hakkında ne gibi işlemler yapıldığına dair, bugüne kadar kamuoyuna yansıyan bir girişim tarafımızca duyulmamıştır. 
     Tüm bu gelişmeler sırasında MİT Teşkilatı'nın üst düzey yöneticilerinin kamuoyuna yansıyan davranışı ve konuşmaları da ilişkilerin ne boyutlara geldiğini ve devletin 'ali menfaatlerinin' kimler tarafından, hangi anlayışla korunduğunu göstermesi bakımından çok ilginçtir.'' Türkiye Barolar Birliği Başkanı Özok, yaşanan terör olaylarına da değindiği konuşmasında, hiçbir gerekçenin doğanın en saygın varlığı olan insanın öldürülmesini haklı kılamayacağını belirterek, terör eylemlerini şiddet ve nefretle kınadığını sözlerine ekledi. 
     
     EMEKLİLERE PLAKET VE ONUR BELGESİ 
     Törende daha sonra emekliye ayrılan Yargıtay daire başkanları, üyeleri ile hakim ve savcılarına plaket ve onur belgeleri verildi. 
     Cumhurbaşkanı Sezer, Yargıtay Onursal Birinci Başkanvekili İhsan Demirkıran'a plaket ve onur belgesini verdi. 
     Başbakan Recep Tayyip Erdoğan, 20. Hukuk Dairesi Onursal Başkanı Ferruh Atbaşoğlu'na, CHP Genel Başkanı Deniz Baykal 7. Hukuk Dairesi Onursal Başkanı Günay Kaynak'a, Anayasa Mahkemesi Başkanı Mustafa Bumin 21. Hukuk Dairesi Onursal Başkanı Utkan Araslı'ya ve Yargıtay Birinci Başkanvekili Mater Kaban da Yargıtay 4. Ceza Dairesi Onursal Başkanı Birol Kızıltan'a plaket ve onur belgelerini verdiler. 
     Emekliye ayrılan diğer üye, hakim ve cumhuriyet savcılarına da plaket ve onur belgeleri konuklar tarafından sunuldu. 
     Törenin ardından Cumhurbaşkanı Sezer ve Başbakan Erdoğan'ı Yargıtay Birinci Başkanvekili Mater Kaban uğurladı. 
     CHP Genel Başkanı Baykal, Anayasa Mahkemesi Başkanı Bumin ile birlikte Yargıtay'da öğle yemeğine kaldı. 
     Mater Kaban ile Özok'un konuşmaları törene katılanlar tarafından uzun süre alkışlandı. 
     
     ÇİÇEK ''TESPİTLERİ DOĞRU'' 
     Bu arada Adalet Bakanı Cemil Çiçek, gazetecilerin, Mater Kaban'ın konuşmasını nasıl bulduğu sorusuna, ''Tespitleri son derece doğru ve yerinde'' yanıtını verdi. 
     Kaban'ın TCK tasarısına ilişkin eleştirilerinin hatırlatılması üzerine de Çiçek, o konunun konuşmada özel bir yer olarak aldığını, konuşmanın bütününe bakmak gerektiğini söyledi. Çiçek, TCK tasarısının hazırlanması sürecinde herkesten görüş alındığını, bu aşamada Yargıtay'ı temsilen üyelerin de komisyonlarda çalıştığını anımsattı. 
     
</TEXT>
</DOC>
