<DOC>
<DOCNO> 264824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur48.html </URL>
<DATE> 2004/08/19/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Gasp ettikleri gençe yol parası bıraktılar 
</HEADLINE>
<TEXT>

     Bursa'da otomobillerine aldıkları genci boş bir araziye götürüp bıçak zoruyla 20 milyon lirasını gasp ettikleri öne sürülen 3 kişi, daha sonra yol parası olarak gence 5 milyon lira verdi. 
     Olay sonrası kaçan zanlılar, bir süre yaşanan kovalamacının ardından, polis tarafından yakalandı. 
     AA muhabirinin aldığı bilgiye göre, Emine S. 21 , Ö.Y. 17 ve Orhan Ü'nün içinde bulunduğu 16 FR 727 plakalı otomobil, Gemlik İlçesi'ne gitmek için Santral Garaj Mahallesi'nde otobüs bekleyen Mustafa Özçınar'ın 24 yanında durdu. Nereye gittiğini sordukları Özçınar'dan Gemlik'e gittiğini öğrenen zanlılar, daha sonra ''Biz de oraya gidiyoruz. Seni 2 milyon liraya götürürüz'' diyerek genci otomobile aldılar. 
     Yeni Yalova Çevre Yolu Kavşağı'nda otomobili boş bir araziye çeken zanlılardan Orhan Ü, bıçakla korkuttuğu Özçınar'dan cüzdanını istedi. Özçınar da cüzdanının olmadığını söyleyerek, cebindeki 20 milyon lirayı zanlılara verdi. Daha sonra otomobilden indirilen Özçınar'ın eve gitmek için parası olmadığını söylemesi üzerine zanlılar, gence yol parası olarak 5 milyon lirasını geri verdiler. 
     Özçınar'ın, olay yerinden ayrıldıktan sonra ''155 Polis İmdat''ı aramasının ardından harekete geçen güvenlik güçleri, zanlıları yakalamak amacıyla geniş çaplı operasyon başlattı. 
     Yapılan araştırmalar sonucu aracın yerine tespit eden güvenlik güçleri, bir süre yaşanan kovalamacanın ardından, zanlıları Santral Garaj'da yakalamayı başardı. 
     Gözaltına alınan zanlıların, sorgulamalarının tamamlanmasının ardından adliyeye sevk edilecekleri bildirildi. 
     
</TEXT>
</DOC>
