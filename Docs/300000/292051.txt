<DOC>
<DOCNO> 292051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy09.html </URL>
<DATE> 2004/11/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu, Irak'ta yaşananlar için toplandı 
</HEADLINE>
<TEXT>

     TBMM İnsan Haklarını İnceleme Komisyonu, Irak'ta yaşanan olayları değerlendirmek üzere olağanüstü toplandı. Komisyon Başkanı Mehmet Elkatmış, ABD'nin Irak'ta ''soykırım ve vahşet'' suçu işlediğini söyledi. 
     Elkatmış, toplantının başlangıcında gazetecilere yaptığı açıklamada, ABD'nin 2 yıl önce Irak'ı işgal etmeye başladığını hatırlatarak, şunları söyledi 
     ''Bu işgal niçin yapılmıştı Irak halkına demokrasi getirilecek, Saddam'ın zulmünden kurtarılacak, Saddam'ın elindeki kitle imha silahlarından Irak arındırılacak insanlık büyük bir tehlikeden kurtarılacaktı. Aradan geçen 2 yıl içinde bunun böyle olmadığı ve söylenenlerin hepsinin yalan olduğu ortaya çıktı. 
     Bu işgalin iyi niyetle yapılmadığı, tamamen emperyalist emellerle yapıldığı hepimizin gözleri önünde ilan edilmiştir. Bu işgalde bütün uluslararası hukuk kuralları ve sözleşmeler hiçe sayılmıştır. Dünya hiçe sayılmıştır. 
     Irak'ın işgali adeta Irak halkının soykırımına dönüşmüştür. Barbarlığa dönüşmüştür. ABD yönetimi Irak'ta bir soykırım ve vahşet suçu işlemektedir. Bu soykırım ve vahşetin, insanlık tarihinde bir eşine daha rastlanmamıştır. Ne Firavunlar devrinde, ne Hitler ve Musolini devrinde böyle bir soykırım yapılmamıştır. 
     Esasen ABD yönetimi bunu geçmişten beri hep yapmaktadır. 18. yüzyılda Kızılderililere karşı yapmıştır, Vietnam'da yapmıştır, Japonya'ya atom bombası atarak yapmıştır, Filistin'de yapılanların en büyük sorumlusudur. Şimdi de Irak'ta bu soykırım, vahşet ve barbarlığı yapmaktadır. 
     Bunu biz söylemiyoruz. Kendileri de söylüyor. Hatırlarsanız, ilk Irak işgali operasyonunun adını 'Şok ve Dehşet Operasyonu' koymuşlardı. İsme dikkat edin Dehşet ne demek terör demek, soykırım demek, barbarlık demek.'' ABD birliklerinin Felluce'ye yaptıkları operasyona da ''Hayalet Öfke'' adını verdiklerini hatırlatan Elkatmış, ABD'lilerin bütün yaptıklarının adını kendilerinin koyduğunu söyledi. 
     
     ''ATOM BOMBASI'' 

     ABD'lilerin Irak'ta ''insanlık suçu'' işlediklerini ifade eden Elkatmış, sözlerini şöyle sürdürdü 
     ''Gerçekte, ABD yönetimi insanlığa karşı öfke ve dehşet duymaktadır. Tüm Irak'ta yapılanlar bunun bir kanıtıdır. Her tarafı yakıp yıkmaktadırlar. Okullar, camiler yakılıp yıkılmaktadır. Okullardaki kitaplar dahi yakılmıştır. Uluslararası sözleşmelere göre kullanılması yasak olan silahlar kullanılıyor. Misket bombaları... Belki de bilmiyoruz ama işgal altında olduğu için yayın yasağı var, belki de atom bombası dahi kullanmış olabilirler. Çünkü, yüz binlerce insanın öldüğü söyleniyor. 
     Esirlere insanlık dışı muamele yaptıkları hepimizin gözleri önünde. Cezaevlerinde neler yapıldığını kimsenin bildiği yok. Camideki ağır yaralı insana dahi sadistçe kurşun sıkılmakta, öldürülmekte ve bundan büyük bir zevk duyulmaktadır. Bu yapılan insanlık dışı vahşetin, barbarlığın ve terörün artık sona ermesi gerekir. Çünkü, orada yapılanlar insanlık suçudur. Bu vahşete, barbarlığa, teröre bütün insanlık alemi artık dur demelidir. Bu dünyayı yaşanmaz bir hale getirmeye kimsenin hakkı yoktur.'' 
     
</TEXT>
</DOC>
