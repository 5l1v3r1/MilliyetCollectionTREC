<DOC>
<DOCNO> 282300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas22.html </URL>
<DATE> 2004/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Doktorlar, kadın hastalara dayak yiyip yemediklerini soracak 
</HEADLINE>
<TEXT>

     Aile içi şiddetin yaygın olduğu İngiltere'de kadının kocasından dayak yemesinin önüne geçilebilmesi için doktorların kadınlara, özellikle hamilelere kocalarından dayak yiyip yemediğini sormasına karar verildi. 
     Kamu Sağlık Bakanı Melanie Johnson, doktorlara gelen kadınların sağlık görevlileriyle yalnız kaldıkları sırada konuyla ilgili soruların yöneltileceğini bildirdi. Bu sorulara verilen yanıtlara göre, gerekirse kadının devlet koruması altına alınması sağlanacak. 
     Özellikle anne adaylarının koca dayağından korunması için her türlü önlemin alınmasına çalışılacağını belirten Johnson, İngiltere'de yapılan araştırmaların, koca dayağının kadının hamileliği süresince yüzde 30 oranında arttığını gösterdiğini açıkladı. 
     Johnson, kadının hamileliği sırasında artan koca dayağının, genellikle düşüklere, ölü ve erken doğumlara ve diğer bazı komplikasyonlara yol açtığını hatırlatarak, risk altında olduğu düşünülen hiçbir kadının, kocasının insafına bırakılmayacağını bildirdi. 
     Kadına gereken her türlü danışmanlık hizmetinin ve gerekirse içinde bulunduğu şiddet ortamından kurtulması için ihtiyaç duyduğu desteğin verileceğini vurgulayan Johnson, İngiltere'de her dört kadından birinin, yaşamının bir döneminde kocasından dayak yediğine dair istatistiklere dikkat çekti. 
     
</TEXT>
</DOC>
