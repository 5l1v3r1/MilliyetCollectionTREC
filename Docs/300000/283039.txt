<DOC>
<DOCNO> 283039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/aspo.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı üstü Sakarya 6-0 
</HEADLINE>
<TEXT>


Mehmet Yozgatlı'nın perdeyi açan golü fark ışığını yakmıştı. Nobre'nin iki golü ilk yarıda skorborda asıldı. Serhat ve Servet'in ardından Hooijdonk geceyi noktaladı 


90 dakika 

MEHMET DEMİRKOL 

Fenerbahçe'yle bağlantılı herhangi biri için bu maç ne ifade eder Seyirci, yönetici, sürekli takipçi bir gazeteci, oyuncu ya da teknik görevli için bu maçtan çıkan farklı sonucun önerdiği nedir İlgili alanı genişletelim. Türkiye ligine ucundan kenarından bulaşmış herhangi biri için bu oyun sonuç ilişkisi neyi anlatır Lig lideri, bir süper lig takımına karşı sayısız pozisyon bulup, çok az vererek maçı farklı kazanmış. Ama 5 gün önce ikinci yarıda sahaya sürülen bu oyun felsefesi kevgire dönmüştü. Bu bize ne anlatır Maalesef Daum'un ideal olarak önümüze koyduğu oyunun yerel kaldığını. Önemlisi ve daha doğrusu evrensellikten çok uzak olduğunu. Daha genişletirsek, Türkiye'deki futbolun kalitesinin düşüklüğünü anlatmaz mı 
Fenerbahçe dün ilk yarı bittiğinde 1 gollük pozisyon verip tam 7 net şans bulmuş ve devreyi 3 - 0 bitirmişti. Sakarya'nın 26'da bulduğu tek gol şansı bir kornerin sonucuydu. Üç dakika önce güzel bir çalımla ve sol şutla takımını 1 - 0 öne geçiren Mehmet Yozgatlı, bu kez topu çizgi üzerinden çıkararak az da olsa güven bunalımına girmiş lideri ayakta tutuyordu. Bundan sonra iki forvet ve cesaretli bir orta sahayla açık oynayan Sakarya'ya hiç şans vermediler. Bir dakika sonra Lorke Nobre'nin harikulade sol uzak şutuyla da rakiplerini tarifi mümkün olmayan kederlere sürüklediler. Artık daha güvenlilerdi. Türkiye liginde bu oyunun söktüğünü, rakibin de ligin dibinde olduğunu hatırladılar. Yerel rüyalarına döndüler. Kendi adalarında ne kadar güçlü olduklarına uyandılar. 33'de gelen 3. gol tam da bu lig ağası güvenin sonucuydu. 7 seri pasın ucunda Ümit'in ortası Aziz Pierre'in indirişi ve yine bir Lorke golü. Artık 10 olur du. Ama kaçırdılar. Bolca. 

Yazmakla bitmez 
İkinci yarıya Fenerbahçe taraftarının defterden silmeye başladığı Deniz Barış'ın yerine Fabiano'yla ve hemen pozisyonlarla başladılar. 1 dakika 28 saniyede önce Alex sonra Yozgatlı'yla iki gol kaçırdılar. İlki kaleciye ikincisi auta. Sakarya'nın rakip sahaya yerleşme çabası ev sahibi için uygun koridorlar yaratıyordu. Gollük pozisyonlar da devam ediyordu. 52'de Van Hooijdonk, 55'de Alex bu ülkede girdikleri en uygun şansları değerlendiremediler. Bitmedi. Yazmakla bitmez pozisyonlar, kornerler. Ve Marco Aurelio şov. Vazgeçilmez Brezilyalı, seyircinin mücadele arzu ve performansına tuttuğu alkışa, ince, artistik hareketlerle cevap verdi. Alkışı büyüttü. Ama gariptir, bu sirk gösterisi tadına rağmen skor çıkmıyordu. Bunu 74'de, 9 dakika önce Tuncay'ın yerine giren Serhat bozdu. Şahsi sansızlığa ile birlikte. Bir şahsi şanssızlığa son verme hikayesi de 3 dakika sonra Servet'le geldi. Milli savunmacı nihayet sayısız denemesinin sonunda bir korneri kafayla golleyebildi. Önce ve sonra yine kaçırmaya devam ettiler. 82'de Van Hooijdonk'un sayısının öncesinde ve sonrasında olduğu gibi kaçırdılar, kaçırdılar. 

Maçın hakemi 
Zorlanmadı 
HAKEM Yunus Yıldırım herhalde kariyerinin en kolay maçlarından birini yönetti. dengesiz ekiplerin mücadelesinde fazla zorlanmayan Yıldırım'ın tek hatası, Hooijdonk'un ilk yarıdaki faulunu görememesi ve kornere çıkan topta, autu işaret etmesiydi. Ali Cansun'un ikinci yarıdaki ofsaytı da ikinci hata oldu. 

Maçtan notlar 
'Kendimi bırakmadım' 
DAUM tarafından uzun bir aradan sonra ilk onbirde oynatılan Mehmet Yozgatlı, takım için en iyisini yapmaya çalıştığını söyledi. Genç oyuncu, "Yedek kaldığım dönemlerde bile kendimi hiç bırakmadım. Sonunda karşılığını aldım" diye konuştu. 

'Sahayı gördüm' 
MAÇIN son 22 dakikasında görev yapan Selçuk maçtan sonra ilginç açıklamalarda bulundu. Genç oyuncu, "Hiç olmazsa sahayı gördüm. Az da olsa oynadığım için mutluyum. Keşke hocamız sakatlıktan çıkan Kemal'e da şans tanısaydı. Hem de doğum günüydü" dedi. 

Siftah yaptılar 
SAKARYASPOR karşısında Fenerbahçeli futbolcular ilkleri yaşadı. Pierre van Hooijdonk bu sezon Şükrü Saracoğlu Stadı'ndaki ilk golünü atarken, Serhat, Servet ve Mehmet Yozgatlı da ligde ilk kez rakip fileleri havalandırdı. 

PAF'lar mağlup 
SARI - Lacivertliler'in PAF Takımı, Sakaryaspor'a 1-0 yenildi. Dereağzı Tesisleri'nde oynanan karşılaşmada vasat bir futbol ortaya koyan Fenerbahçe'nin gençleri 88. dakikada Kadir'in golüne engel olamadı. 

Taraftar küstü 
ŞAMPİYONLAR Ligi'nde yaşanan büyük hayal kırıklığı tribünleri küstürdü. Sakaryaspor maçında Şükrü Saracoğlu Stadı'nda büyük boşluklar gözükürken, yaklaşık 20 bin Fenerbahçe taraftarı takıma destek verdi. 

Deniz Barış'tı 
KADIKÖY'DE, Fenerbahçe seyircisi ile yıldızı bir türlü barışmayan ve her maç tepki alan Deniz dün buzları eritti. Devre arasında soyunma odasına giderken tribünlere formasını fırlatan tecrübeli oyuncu büyük alkış topladı. 


</TEXT>
</DOC>
