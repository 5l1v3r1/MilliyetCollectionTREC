<DOC>
<DOCNO> 297733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/guncel/axgun01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekimleri olaylıydı 
</HEADLINE>
<TEXT>


Büyü filminin Mardin'de yapılan çekimleri sırasında da birçok kaza atlatılmıştı. Sinemanın sahibi, dekoru hazırlayan şirket hakkında dava açacaklarını söyledi 


Yangının, süs olarak hazırlanan mumların perdeleri tutuşturmasıyla çıktığı bildirildi. Sinema salonunun yetkilisi, "Büyü" filminin adına uygun bir dekor yaptıklarını belirterek, "Bir korku tüneli yaptık. Bu korku tüneli kumaştan ve kartondan yapılmıştı. Mumların devrilmesi sonucu kısa sürede oluşan yangın büyüdü ve bu hale geldi. Yaralıların çoğu da dumandan etkilendi. Olayda bir kasıt unsuru yok" dedi. Sinemanın sahibi Muzaffer Yıldırım, yangının, dekorasyon nedeniyle k.ullanılan mumlardan kaynaklandığını, dekoru hazırlayan şirkete dava açacaklarını söyledi. İçerde bulunan VIP Güvenlik Şirketi görevlisi Murat Saraçoğlu da, "Mumların yere düşmesiyle köpükten hazırlanmış dekorlar ve perdeler tutuştu. Yangın söndürücüler çalışmadı" diye konuştu. 

'Dışarı çıkamadılar' 
Gazeteci Yüksel Aytuğ, "Film başlayalı bir dakika olmuştu. Bütün salon karardı. Arkadan çatır çatır sesler geliyordu. Film makinesinin bulunduğu yerden dumanlar çıkıyordu. Kapılar kapalı olduğundan, insanlar dışarı çıkamadılar. Panik nedeniyle insanlar birbirlerini ezdi. İnsanlar, cep telefonlarıyla yakınlarına mesajlar yolluyordu. Eğer itfaiye 15 dakika gecikseydi, eminim sonuç çok daha kötü olacaktı" şeklinde konuştu. 

Çığlık çığlığa 
Prodüktör Aylin Kement de yaşananları şöyle anlattı "İlk başta dumanı fark edemedik, 30 saniye sonra duman kapladı. Kapılara koştuk, kapılar açılmıyor. Arka tarafı çığlık çığlığa koşuştuk. Ölümü bu kadar hissedemezdik. Birbirimize tutunarak kaçıştık." 
Büyü filminin Mardin'de yapılan çekimleri sırasında bazı kazalar atlatıldı. Köy çekimlerinin hazırlıkları yapılırken doll operatörü 300 kiloluk malzemenin altında kaldı. Kaza küçük sıyrıklarla atlatıldı. Daha sonra ışık asistanı malzemelerini kurarken, 6 metrelik kuyuya düştü. Bir tepede sürdürülen kazı sahnesi sırasında, Ece Uslu'yu yuvarlanan kayanın altında kalmaktan arkadaşı Okan Yalabık son anda kurtardı. Saatler süren cinin aktif olma sahnelerinin yer aldığı bir kutu negatifin, montaj için gönderildiği İstanbul'da boş olduğu anlaşıldı. İpek Tuzcuoğlu son çekimlerde başını mağara girişine çarptı. Tuzcuoğlu, daha sonra aynı sahnenin çekimi sırasında yere düşerek kuyruksokumunu zedeledi. 

Filmin konusu 
Filmin konusu şöyle "700 yıl önce Artuklular'ın yaşadığı bölgeye bir büyücü kadın gelir ve çocukları öldürmek için büyü yapar. Ardından Tanrı orayı lanetler. 700 yıl sonra İstanbullu bir arkeoloji grubu Artuk Sultanı Salih'e ait el yazması bir kitabı bulmak için bu lanetli yere kazıya gider. Kazı grubundan evli bir adama şık olan arkeolog kadın, adamın karısını öldürmek için güçlü bir büyü yaptırır ve bölgede toprak altında kalmış büyüyü ve kötü cinleri harekete geçirir." 

Galaya katılanlar 

Yönetmen Orhan Oğuz, eşi Nilüfer Açıkalın, Selma Bezmen, yapımcı Faruk Aksoy, MED Yapım'ın sahibi Fatih Aksoy, filmin oyuncuları Özgü Namal, İpek Tuzcuoğlu, Ece Uslu, Dilek Serbest, Okan Yalabık, yapımcı Osman Yağmurdereli, yönetmen Çağan Irmak, sinema yazarı Atilla Dorsay, Dünya Güzeli Azra Akın, İstanbul Film Festivali yönetmeni Hülya Uçansu, şarkıcı Emrah, mankenler Tuba Ünsal, Yüksel Ak, Ebru Ürün, Yeşim Palandüz, Aylin Arasıl, Cansu Dere, oyuncu Gamze Özçelik, Gaye - Sait Sökmen, yazar Metin Üstündağ, sinema yazarı Agah Özgüç. 


</TEXT>
</DOC>
