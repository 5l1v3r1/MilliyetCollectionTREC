<DOC>
<DOCNO> 289245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy01.html </URL>
<DATE> 2004/11/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Babacan, Avrupa turuna çıkıyor 
</HEADLINE>
<TEXT>

     Devlet Bakanı Ali Babacan, 16-21 kasım tarihlerinde Brüksel, Londra ve Berlin'de olacak. 
     Babacan, G-20 toplantıları çerçevesinde ABD Hazine Bakanı John Snow ile de biraraya gelecek. 
     Babacan, altı günlük programı sırasında, hem bazı görüşmeler yapacak hem de uluslararası yatırımcılarla biraraya gelecek. 
     16 kasımda Brüksel'den başlayacak Avrupa gezisinde Babacan önce, AB'nin ekonomik ve mali işlerden sorumlu komiseri Joaquin Almunia ile görüşecek. 
     17 kasımda Belçika Başbakan Yardımcısı ve Maliye Bakanı Didier Reynders ile buluşacak olan Babacan, 18 kasımda ise Londra'ya geçecek. 
     
     "Babacan, London School of Economics and Politics'de konuşma yapacak" 
     London School of Economics and Politics'de bir konuşma yapacak olan Bakan Babacan, bundan sonra da uluslararası finans ve yatırım firmalarının yetkilileri ile görüşecek. 
     Babacan, 19 kasımda, DEİK'in yabancı yatırımcılar için düzenlediği 'Türkiye'de sermaye piyasaları ve yatırımlar' konulu konferansta konuşma yapacak. 
     Gezinin son durağı olan Berlin'de G-20 toplantısına katılacak Babacan'ın ABD Hazine Bakanı John Snow ile görüşmesi de bekleniyor. 
     
</TEXT>
</DOC>
