<DOC>
<DOCNO> 260250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy14.html </URL>
<DATE> 2004/08/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çelik'ten "sıfırcı" yorumu Rüzgar eken fırtına biçer 
</HEADLINE>
<TEXT>

     Milli Eğitim Bakanı Hüseyin Çelik, sınavlarda sıfırcı öğrencilerin sayısının yüksek çıkmasının Türk eğitim sisteminin dünyadaki gelişmeleri izlememesinden kaynaklandığını belirtti. Çelik, "Kavak eken sopa biçer, rüzgar eken fırtına biçer. Bu ağaçtan bu çıkar" dedi. Çelik, Öğrenci Seçme Sınavı ÖSS ve liseye giriş sınavında LGS 
     dereceye giren öğrencilere ödüllerini verdi. 
     Yaklaşık 100 bin öğrencinin sıfır alması nedeniyle gündeme taşınan ÖSS ve LGS'nin başarılı öğrencileri için Milli Eğitim Bakanlığı'nda bir tören düzenlendi. Bakanlık Başöğretmen Salonu'nda düzenlenen törene Milli Eğitim Bakanı Çelik'in yanı sıra Bakanlık bürokratları, öğrenciler ve aileleri katıldı. 
     Törende bir konuşma yapan Bakan Çelik, milyonlarca öğrenci arasından dereceye giren öğrencileri yürekten tebrik ettiğini söyledi. Emsalleri arasında zirveye ulaşan öğrencilerin başarılarında velilerinin ve öğretmenlerinin büyük payı olduğunu kaydeden Çelik, "Dünyanın en yüksek yeri Everest Tepesi'dir. Ama en yüksek olmasını Himalaya Dağlarına borçludur. Himalayalar olmasa Everst Tepesi olmazdı. Dolayısıyla zirveye ulaşan bir gencin başarısında onları yetiştiren öğretmen ve velilerinin çok önemli bir rolü vardır" dedi. Başarılı öğrencileri "altın gençler, çocuklar" diye tanımlayan Çelik, bu öğrencilerin davranışlarının diğer çocuklara da örnek olması gerektiğini kaydetti. 
     
     PROBLEMİN FARKINDAYIZ AMA TELAŞLI DEĞİLİZ 
     Bakan Çelik, LSG ve ÖSS sonuçlarının ardından dikkatlerin sıfır alan çocuklar üzerine yoğunlaştığını anımsatırken, bu durumu olumlu karşıladığını söyledi. 
     Sorunların, problemlerin görmezden gelinmemesi, halının altına süpürülmemesi gerektiğini kaydeden Çelik, "'LGS ve ÖSS'yi dünyanın neresinde yaparsanız yapan aynı sonuçlar ortaya çıkar' demiştim ama bu bizim için mazeret olmamalı" dedi. LGS'de 64 bin ÖSS'de 32 bin sıfırcı çıkmasının eğitim sisteminin ciddi bir sorgulamadan geçirilmesi gerekliliğini ortaya koyduğunu belirten Çelik, "Bunu görmüş bir kadro, hükümet olarak problemleri masaya yatırdık. Altı problem alanımız var bunlar okullaşma, müfredat, öğretmen kalitesini yükseltmek, teknolojik altyapı, fiziki mekan ve rehberlik" dedi. 
     Çelik, bir gazetenin sıfırcılarla ilgili olarak kendisi için "Bakan telaşlı değil" başlığını attığını anımsatarak tepki gösterdi. Problemler karşısında telaşa kapılanların çözüm üretemeyeceğini ifade eden Çelik, "Bu açıdan evet biz telaşlı değiliz. Problemlerin farkındayız hiçbir öğrencimizin sıfır almaması hedefimizdir. Arızayı gidermek için buradayız" dedi. 
     
     RÜZGAR EKEN FIRTINA BİÇER 
     Çelik, eğitim sisteminde gelinen noktanın Türkiye'nin geçmişte izlediği eğitim politikalarından kaynaklı olduğunu vurgularken, geçen 50 yılda dünyada eğitim alanındaki hiçbir gelişmenin Türk eğitim sistemine geçmediğini kaydetti. 
     Çelik, geçmiş yılları eleştirerek "Kavak eken sopa biçer, rüzgar eken fırtına biçer. Bu ağaçtan bu çıkar" dedi. 
     Çelik, ÖSS ve LGS'de başarılı olan illerin geçen yıllardan farklı olarak birkaç merkezde toplanmadığını belirtirken, başarılı il sayısının 13'e çıktığını kaydetti. 
     Çelik, "Başarının özellikle Anadolu'daki illere yayılması önemli bir gelişme olarak görüyorum" dedi. 
     Çelik, daha sonra sınavda dereceye giren öğrencileri tek tek tebrik ederek saat ve kitap hediye etti. 
     Hüseyin Çelik, LGS'de Türkiye birincisi Şanlıurfa Özel Çağlayan İlköğretim Okulu'ndan Galiye Aylin Tolunay'a ödülünü verirken, Tolunay'ın Urfa'ya fen lisesi yaptırılması yönündeki istediğine "Ben imzaladım bile hayırlı olsun" sözleriyle karşılık verdi. 
     
</TEXT>
</DOC>
