<DOC>
<DOCNO> 277285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas10.html </URL>
<DATE> 2004/10/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sharon Stone, artık ''anne'' rollerinde... 
</HEADLINE>
<TEXT>

     Bir zamanlar milyonların hayallerini süsleyen Sharon Stone, artık ''anne'' rollerinde boy gösterecek. ''Temel İçgüdü'' filminin ünlü oyuncusu, ''Alpha Dog'' adlı yapımda genç popçu Justin Timberlake'in annesini canlandıracak. 
     Internetteki ''cinemaconfidental'' sitesinin haberine göre, artık olgun çağını sürmeye başlayan 46 yaşındaki Stone'a eskisi gibi erkekleri yoldan çıkaran, güzel ve tehlikeli kadın rolleri uygun bulunmuyor. 
     Kendisine gelen son teklifi olumlu değerlendiren Sharon Stone, bu durumdan kompleks duymadan ''Alpha Dog'' filmindeki ''anne'' rolünü kabul etti. Stone, bu filmde son dönemde ismini Cameron Diaz ile olan birlikteliğiyle de duyuran genç popçu Justin Timberlake ve ''Komşu Kızı'' filminde rol alan Emile Hirsch ile görev alacak. 
     ''John Q'' adlı filmle tanınan Nick Cassavetes'in yönetmen koltuğuna oturacağı ''Alpha Dog'', Jesse James Hollywood adlı uyuşturucu kaçakçısının gerçek yaşam öyküsünü işleyecek. 
     FBI'ın listesindeki en genç isimlerden biri olan kaçakçıyı Emile Hirsch'ün canlandıracağı filmde, Timberlake de Jesse James Hollywood'un en yakın arkadaşı rolünde seyirci karşısına çıkacak. 
     Sharon Stone'un da Timberlake'in annesi rolünde kamera karşısına geçeceği filmin çekimlerine 25 Ekim'de başlanması planlanıyor. 

     
</TEXT>
</DOC>
