<DOC>
<DOCNO> 251725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur13.html </URL>
<DATE> 2004/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TRT Yönetim Kurulu Üyeliği için başvurular başladı 
</HEADLINE>
<TEXT>

     Radyo ve Televizyon Üst Kurulu RTÜK , 3 Ağustos 2004 tarihinde görev süreleri sona erecek olan TRT Yönetim Kurulu üyelerinin yerine 12 aday belirleyecek. Adaylık başvuruları, 13 Temmuz salı günü mesai bitimine kadar RTÜK Personel Daire Başkanı'na bizzat yapılacak. 
     RTÜK Basın ve Halkla İlişkiler Müşavirliği'nden konuya ilişkin yapılan yazılı açıklamada, RTÜK'ün, 23 Haziran çarşamba günü yaptığı toplantıda, TRT Yönetim Kurulu üyelerinin 2954 sayılı Türkiye Radyo ve Televizyon Kanunu gereğince görev süreleri 3 Ağustos 2004 salı günü sona ereceğinden, yerine Bakanlar Kurulu'nca atama yapılabilmesi için 12 aday belirlemeye karar verildiği bildirildi. 
     2954 sayılı Kanun'un 11. maddesinde belirtilen şartları taşıması gereken aday adaylarının, 13 Temmuz 2004 salı günü mesai bitimine kadar başvuru dilekçesi, özgeçmiş, noter tasdikli nüfus cüzdanı örneği, noter tasdikli tahsil belgesi ve adli sicil belgesi ile RTÜK Personel Dairesi Başkanı'na bizzat müracaat etmeleri gerekiyor. 
     
     11. MADDE 

     TRT Yönetim Kurulu üyeleri, 2954 sayılı Türkiye Radyo ve Televizyon Kanunu'nun 11. maddesi uyarınca Bakanlar Kurulu kararı ile atanıyor. Aday adaylarından istenen koşulları da içeren 11. madde şöyle 
     ''Kurumun en yüksek karar ve yönetim organı olan yönetim kurulu, elektronik, kitle iletişimi, hukuk, işletme veya ekonomi, sosyal bilim dalları ile sanat ve kültür alanında temayüz etmiş kişiler arasından seçilen ve atanan 6 üye ile Genel Müdür'den oluşur. Yönetim Kurulu üyeleri, RTÜK tarafından teklif edilen 12 aday arasından Bakanlar Kurulu kararı ile atanır. 
     Genel Müdür, Yönetim Kurulu'nun başkanıdır. Yönetim Kurulu ilk toplantısında bir başkan yardımcısı seçer. Yönetim Kurulu üyeliği dört yıldır. Süresi biten üyeler ile herhangi bir sebeple Yönetim Kurulu'ndan ayrılanların yerine yeniden atama yapılır. Süreleri sona eren üyelerin yeniden atanmaları mümkündür. Herhangi bir sebeple üyeliğin normal süreden önce sona ermesi halinde eski üyenin kalan süresini tamamlamak üzere aynı usulle yenisi atanır.'' 
     
</TEXT>
</DOC>
