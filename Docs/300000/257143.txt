<DOC>
<DOCNO> 257143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo27.html </URL>
<DATE> 2004/07/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Mehmet Ali Yılmaz'ın listesi biçimleniyor... 
</HEADLINE>
<TEXT>

     Futbol Federasyonu Olağan Genel Kurulu'nda başkan adayı olan eski devlet bakanlarından Mehmet Ali Yılmaz, kendi katkılarının bu yarışı daha ileriye taşımak olduğunu söyledi. 
     Ankara'da yarın yapılacak genel kurul için bugün başkente gelen Mehmet Ali Yılmaz, Sheraton Oteli'nde yaptığı açıklamada, Türk futbolu için genel kurulun hayırlı uğurlu olmasını dileyerek, ''Bizim katkımız bu yarışı daha ileri taşımak. Biz taşıyalım, başkaları daha yukarı taşır. Bu bir imrendirmedir. Ben kulüp yöneticiliğinden geliyorum. Sıkıntılar yaşamış, çözmüş ve değişiklikler yapmış biriyim. Yıllarca mücadele etmiş bir nefer olarak geliyorum. Sporda ilkleri yaşattım'' diye konuştu. 
     Diğer başkan adayı Levent Bıçakcı'nın kendisinin karşısında olmadığını ifade eden Yılmaz, şöyle konuştu 
     ''Aramızda hizip yok. Sevdiğim bir kişidir. Zaten karşımda değil ama yanımda olsun istiyorum. Birebir olarak değil, ama medya aracılığıyla 'gel' diyorum. Delegasyona son derece güveniyorum. Kaybedersem, borcunuz devam ediyor derim. Yapılması gereken değişiklikleri bir daha gözden geçirmek istiyoruz.'' 
     
     LİSTE BİÇİMLENİYOR 
     Başkan adayı Yılmaz, yapacağı listede çok objektif olmak istediğini de anlatarak, ''Listeyi çok objektif yapmak istiyorum. Listemde zaman zaman takdir edilmiş insanlar olsun istiyorum. Dünya Kupası'na hakem verelim istiyorum'' dedi. 
     Mehmet Ali Yılmaz'ın seçimler için oluşturacağı liste de biçimlenmeye başladı. Listede Hadi Türkmen, Mehmet Gül, İsmail Dilber, Mehmet Kuriş ve İhsan Coşkun gibi isimlerin yer alacağı ifade edilirken, eski hakemlerden Hasan Ceylan'ın da Merkez Hakem Kurulu MHK Başkanı olarak düşünüldüğü kaydedildi. 
     
</TEXT>
</DOC>
