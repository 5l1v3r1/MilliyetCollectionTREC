<DOC>
<DOCNO> 280368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko43.html </URL>
<DATE> 2004/10/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rusya, petrol boru hattı için en erken 2 ay sonra karar verecek... 
</HEADLINE>
<TEXT>

     Rusya Devlet Başkanı Vladimir Putin'in Çin ziyaretiyle gündemde tekrar ön sıralara geçen Sibirya petrollerinin Çin ve Japonya'ya taşınması konusunda, en erken 2 ay sonra karar verileceği bildirildi. 
     Rusya Başbakan Yardımcısı Aleksandır Zhukov, Pekin'de düzenlenen 1. Çin-Rusya Girişimciler Konseyi Toplantısı'nda, Rusya'nın, Uzakdoğu petrol boru hattı projesi için çevreyle ilgili araştırma projesi hazırladığını söyledi. 
     Yeni Çin Haber Ajansı'nın bildirdiğine göre Zhukov, bu raporun iki ay içinde biteceğini, Rus makamlarının daha sonra petrol sahalarının konumuna göre boru hattının rotası konusunda karar vereceğini belirtti. 
     Diplomatik çevrelerde, Zhukov'un bu açıklaması, Rusya'nın ''zaman kazanma taktiği'' olarak yorumlandı. 
     Zhukov, Rusya'nın Çin'e önümüzdeki 10 yıl içinde demiryolu ile yılda 10-15 milyon ton petrol sağlamayı önerdiğini söyledi. 
     Bazı uzmanlar Sibirya petrollerine ısrarla talip olan ve hızlı büyüme ile birlikte petrol ihtiyacı her geçen gün artan Çin'in petrol stokunun 3 gün ile 1 hafta arasında olduğunu iddia ediyorlar. 
     ABD'den sonra ikinci petrol tüketicisi olan Çin, ilk aşamada petrol stokunu 30 güne çıkarmayı hedefliyor. Çin'in günlük petrol üretimi 2003 yılında 3.4 milyon varilken, tüketimi 6 milyon varili buldu. 
     Rusya-Çin arasında boru hattı inşası ilk olarak Rusya tarafından 1994 yılında önerildi. Bu arada Rusya demiryolu aracılığı ile Çin'e petrol satışına başladı. 2000 yılında Rusya-Çin arasında petrol boru hattı inşasını öngören bir anlaşma imzalandı. Anlaşmaya göre, fizibilite çalışmaları yapılacak ve Çin'e Rusya'nın Uzakdoğu ve Doğu Sibirya bölgesinden petrol boru hattı çekilecekti. Nisan 2003'te Rusya Angarsk'tan petrol boru hattının Çin'in Daçing kentine çekileceğini belirtiyordu. Nisan 2003' te Rusya-Çin arasında tekrar petrol anlaşması imzalandı. Fakat bu anlaşma da boru hattı sorununu çözmeye yetmedi. Rusya, demiryolu ile taşınan petrol miktarını artırmayı önerdi. Rusya-Çin petrol boru hattı sorunu, Çin Başbakanı Ven Caibao'nun geçen ay yaptığı Rusya ziyaretinde de görüşüldü, ancak konu net bir çözüme ulaşamadı. 
     Çin'le boru hattı projesi konuşulurken, Japonya da Rusya ile petrol boru hattı konusunda görüşmelere başlamıştı. Bu durum Çin tarafından olumsuz karşılandı. 
     Japonya petrol ihtiyacının yüzde 82'sini Ortadoğu'dan karşılıyor. Ancak, Japonya için Rusya'dan alacağı 1 varil petrol 1 dolar daha ucuza mal olacak. Japonya'nın bu isteği Rusya'yı ''Japonya mı, Çin mi '' sorusu ile karşı karşıya bıraktı. 
     Japonya, maliyeti 16.2 milyar doları bulan Angarsk-Nakhodka Boru Hattı projesinin 14 milyar dolarlık kısmını karşılamayı teklif etti ve aynı zamanda Rusya'nın Sakhalin-1 ve Sakhalin-2 petrol ve gaz projeleri için 8 milyon dolar yatırım önerdi. Angarsk-Nakhodka Petrol Boru Hattı Rusya'ya Asya-Pasifik'in diğer ülkelerine ve Amerika'ya petrol ve doğalgaz satma imkanı veriyor. 
     Japonya hattını inşa etme Rusya'ya ekonomik gelse de Rusya, Çin alternatifini demiryolu aracılığı ile kaybetmemeye çalışmakta. Bu durum Çin'i seçenekli ülkelere yöneltti. 
     
     PUTİN ŞİAN'A GİTTİ 
     Çin ziyaretini sürdüren Rusya Devlet Başkanı Vladimir Putin bu sabah Pekin'de Çin Başbakanı Ven Ciabao ve Çin Ulusal Halk Meclisi Daimi Komitesi Başkanı Vu Bangguo ile görüştü. Daha sonra tarihi şehir Şian'a Xian giderek üçüncü Çin ziyaretini sürdüren Putin, yarın Çin'den ayrılacak. 
     
</TEXT>
</DOC>
