<DOC>
<DOCNO> 261373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonsiy01.html </URL>
<DATE> 2004/08/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kıbrıs'taki Barış Gücü'nün gözden geçirilmesi BM'nin gündemine geliyor 
</HEADLINE>
<TEXT>

     Kıbrıs'taki BM Barış Gücü'nün UNFICYP gözden geçirilmesi BM Güvenlik Konseyi'nin gündemine geliyor. 
     BM Genel Sekreteri Kofi Annan'ın Ada'daki son gelişmeler ışığında UNFICYP'nin gözden geçirilmesi konusundaki tavsiye raporunu gelecek ay Konsey'e sunması bekleniyor. 
     A.A muhabirinin edindiği bilgiye göre, Annan'ın raporu öncesinde Türkiye de bu konudaki görüşlerini BM Sekretaryası'na iletiyor. 
     Genel Sekreter Annan'ın raporunu sunmasının ardından Güvenlik Konseyi de bunu bir ay içinde karara bağlayacak. 
     Bu arada, Rumların da raporu etkilemek ve UNFICYP'in küçültülmesinin önüne geçmek için çeşitli taktiklere başvurduğu görülüyor. 
     BM diplomatik kaynakları, Rumların raporu etkilemek ve Ada'daki BM Barış Gücü'nün görev yönergesi ve sayısında değişikliğe engel olmanın yanı sıra referandumdaki olumsuz görüntüyü ortadan kaldırmak amacıyla Ada'da gerginlik yaratmaya çalıştıklarına dikkat çekiyorlar. 
     Rumların gündemi değiştirmek için bugün ve 11 Ağustos'ta Akyar ve Derinya'da iki gösteri düzenlemeye hazırlandıklarını kaydeden diplomatik kaynaklar, Annan'ın UNFICYP ile ilgili raporu ve Türkiye'nin AB perspektifi öncesinde olası bir gerginlik konusunda uyarıda bulunuyorlar. 
     ABD, Kıbrıs'ta ortaya çıkan son durum çerçevesinde Barış Gücü'nün kuvvet yapısı ve düzeyi konusunda değişiklik yapılarak küçültülmesini destekliyor. Washington böylece Barış Gücü'ne sağladığı mali destekte de tasarruf etmeyi planlıyor. 
     BM Güvenlik Konseyi, 11 Haziran'da kabul ettiği kararla 1964'te 186 sayılı kararla oluşturulan UNFICYP'nin görev süresinin önceki dönemlerde olduğu gibi 6 ay uzatılmasına, ancak 3 ay içinde Genel Sekreter'in bir gözden geçirme ve tavsiye raporu sunmasını kararlaştırmıştı. 
     
</TEXT>
</DOC>
