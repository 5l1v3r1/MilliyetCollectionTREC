<DOC>
<DOCNO> 267492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/ydilmen.html </URL>
<DATE> 2004/08/30/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gaziantep 4 Gaziantep 3 
</HEADLINE>
<TEXT>



Öyle bir maç izledim ki, bütün futbol okullarının bu karşılaşmanın kasetini alıp, öğrencilerine "Aman ha, ileride sakın böyle yapmayın" demeleri gerek. Aslında bütün kulüplerin, oyuncuların ve antrenörlerin bu maçı izlemeleri şart. 
Bir takım düşünün futbol ne emrettiyse onu yaptı. Gaziantepspor top rakipteyken nefes aldırmadı, bir... Top kendilerine geçince defans oyuncuları Bouazizi ve Mehmet Polat dahil herkes ayağa bol bol pas yaparak topu rakibe vermedi, bu iki... Kontrataklar her yönüyle var, bu üç... Bireysel yetenek desen var. Kalecinin bile ayağı iyi, bu dört... Oyun disiplini mi Şahane, etti beş... Fizik güç mü İnanılmaz iyi. Bravo Nurallah hoca. Bu da altı... 
Uzaydan bir takım anlattığımı zannetmeyin. Gerçekten de dört gol atan Gaziantepspor takımı oynadığı oyunla bana 70 dakika büyük zevk verdi. İşte o dakikadan sonra üç gol yiyen Gaziantep takımı sahaya çıktı. Bu saydığımız özelliklerin hepsi gitti, bir de üstüne bacak arası atmak istemeler, rakibin üzerinden aşırtmalar gibi müthiş bir laubalilik eklendi. İşte bu Gaziantepspor da üç tane attı ama kendi kendine. Futbolda laubaliliğe yer yok. Haa, bu arada hiç mi rakip yoktu diyeceksiniz Rakip yoktu da üç aylık Beşiktaşlı İbrahim Akın vardı. O dört gol atan Antep'e karşı da bir şeyler yapmaya çalıştı, o üç gol atan Antep takımına da İbrahim Akın katkıda bulundu. O laubalilikten en çok rahatsız olan da İbrahim oldu. O kabullenemedi, maça damgasını vurdu. Tarık diye bir oyuncu izledim. Topu ayağına aldığı zaman ben defans oyuncusu olsam uzak dururum, hiç ilgilenmem onunla. Çünkü çok fena yapıyor. Beşiktaş seyircisi İzmit'e taşınmıştı. Takımına da muazzam destek verdi. Sadece seyirciye ve İbrahim'e bravo diyebiliyorum. Ayrıca son 13 dakikada gelen üç gol Beşiktaş'ın fiziksel anlamda da, taktiksel anlamda da iyi olduğunu göstermez. Kendilerini kandırmasınlar. 



</TEXT>
</DOC>
