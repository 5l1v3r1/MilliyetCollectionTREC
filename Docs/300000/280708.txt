<DOC>
<DOCNO> 280708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy22.html </URL>
<DATE> 2005/03/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Medya Çalışma Grubu TCK için toplandı "6 ay ertelensin" 
</HEADLINE>
<TEXT>

     Basın Konseyi'nin çağrısı üzerine biraraya gelen medya yöneticileri ve temsilcileri tarafından kurulan Medya Çalışma Grubu, 1 Nisan'da yürürlüğe girecek yeni Türk Ceza Kanunu'nun 6 ay ertelenmesini istedi. 
     Konsey'in çağrısıyla 12 Mart'ta İstanbul'da toplanan medya yöneticileri ile temsilcilerince oluşturulan ve Basın Konseyi Başkanı Oktay Ekşi, Anadolu Ajansı Yönetim Kurulu Başkanı ve Genel Müdürü Dr. Hilmi Bengi, Mehmet Güler, Hikmet Bila, Tayfun Devecioğlu ve Turgut Kazan'ın da aralarında yer aldığı 17 kişiden oluşan Medya Çalışma Grubu, ilk toplantısını bugün Basın Konseyi Merkezi'nde gerçekleştirdi. 
     Yaklaşık 2.5 saat süren toplantının ardından yapılan açıklamada, Medya Çalışma Grubu'nun yeni Ceza Yasası'nın 6 ay ertelenmesini istediği bildirildi. Açıklamada, şunlar kaydedildi 
     ''Medya Çalışma Grubu, yeni Ceza Yasası'nın iletişim özgürlüğünü kısıtlayan hükümlerinin bugünkü siyasi iktidarın 2 yılı aşkın süredir izlediği demokratikleşme politikaları doğrultusunda değiştirilmesi talebinde ısrarlı olduklarını belirtmeye, bu amaçla medya dünyası olarak en kısa zamanda somut önerileri tüm ilgili ve yetkililere sunmaya, söz konusu önerilerin temel ilkesi olarak siyasi iktidardan 'Türkiye'yi görevlerini yapmak nedeniyle gazetecilerin hapse atıldığı bir ülke olmaktan çıkarma' taahhüdünün yerine getirilmesini istemeye, bu önerilerin önümüzdeki kısa zamanda değerlendirilip gerekli yasal düzenlemenin yapılabilmesi için yürürlük tarihinin 6 ay süreyle ertelenmesini tavsiye etmeye karar vermiştir.'' Medya Çalışma Grubu, bugünkü toplantısında ayrıca Turgut Kazan, Fikret İlkiz, Mehmet İplikçioğlu, Erem Yücel ve Ali İhsan Karahasanoğlu'dan oluşan bir uzmanlar grubunun medyanın somut önerilerini hazırlamasına karar verdi. 
     
     KONSEY BAŞKANI EKŞİ'NİN AÇIKLAMASI... 
     Basın Konseyi Başkanı Oktay Ekşi, toplantının ardından AA muhabirine yaptığı açıklamada, Medya Çalışma Grubu toplantısında, yeni Ceza Yasası'nda iletişim özgürlüğünü ilgilendiren maddeler üzerinde somut önerilerin üretilmesi konusunun ele alındığını söyledi. 
     Ekşi, 5 kişiden oluşan uzmanlar grubunun yasadaki aksaklıkların düzeltilmesi konusunda çalışma yapacağını ifade ederek, somut önerilerin önümüzdeki günlerde Ankara'da yetkililere iletileceğini bildirdi. 
     Yeni Ceza Yasası'nda sadece medya dünyasının sakıncalı gördüğü hususların bulunmadığını, hukuk otoritelerinin de yasanın aceleye getirildiği konusunda görüş bildirdiğini kaydeden Ekşi, hukuk otoritelerinin de ertelemenin doğru olacağını, erteleme süresinde ise yasadaki eksik ve aksak yönlerin düzeltilmesinin mümkün olacağını savunduklarını anlattı. 
     Ekşi, Adalet Bakanı Cemil Çiçek'in ''başlangıçta yasanın uygulamaya ancak Meclis'te kabul edildikten bir yıl sonra girebileceği yönünde düşüncelerinin olduğunu, bu süreyi başka talepler dışında 6 aya indirdiklerini'' söylediğini belirtti. 
     Hükümetin başlangıçta benimsediği görüş ile kendilerinin taleplerinin örtüştüğünü ifade eden Ekşi, ''Talebimizin kabul göreceğini zannediyoruz. 6 ay gibi bir süre hem uygulayıcıların daha fazla pişmesi hem de ortaya çıkan eleştirilerin gözden geçirilmesi açısından mümkün. Gerçekçi olmayan bir taraf görmüyorum'' diye konuştu. 
     Oktay Ekşi, bugün Ankara'daki yetkililerden randevu talebinde bulunduklarını da sözlerine ekledi. 
     
</TEXT>
</DOC>
