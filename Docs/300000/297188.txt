<DOC>
<DOCNO> 297188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun17.html </URL>
<DATE> 2004/12/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Saddam Hüseyin açlık grevine başladı mı 
</HEADLINE>
<TEXT>

     Irak'ın devrik lideri Saddam Hüseyin'in Fransız avukatı Emmanuel Ludot, Uluslararası Kızılhaç Teşkilatı'ndan, cezaevindeki eski Irak liderinin açlık grevine başladığı yolundaki iddiaları araştırmasını istedi. 
     Saddam Hüseyin'in 11 eski üst düzey Iraklıyla birlikte açlık grevine başlama kararı aldığı yolunda bilgiler ve buna karşılık Amerikalıların yalanlamaları bulunduğunu hatırlatan Ludot, bütün bunların neticesinde Uluslararası Kızılhaç Teşkilatı'ndan, mevcut durumla ilgili bağımsız rapor hazırlaması için Batılı tıbbi uzmanlar göndermelerini istediğini söyledi. 
     Ludot, Kızılhaç yetkilileriyle konuyu görüşmek üzere İsviçre'nin Cenevre kentinde çarşamba günü bir araya geleceğini de belirtti. 
     Eski Irak Başbakan Yardımcısı Tarık Aziz'in avukatı Bedia Arif İzzet, Saddam Hüseyin ve 11 eski üst düzey yetkilinin kötü muameleleri protesto etmek amacıyla cuma günü açlık grevine başladığına dair ellerinde sağlam bilgiler olduğunu söylemişti. 
     
</TEXT>
</DOC>
