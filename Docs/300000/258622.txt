<DOC>
<DOCNO> 258622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/ekonomi/eko02.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal açılışla İran'a yetişti 
</HEADLINE>
<TEXT>


Başbakan Erdoğan, İran'a yapacağı gezi nedeniyle programını kısa tuttuğu 'Seramik Bayramı'nda sanal okul açılışı yaptı 

ÇANAKKALE DHA 

Çanakkale Seramik Fabrikaları ve Kale Grubu'nun kuruluşunun 47. yıldönümü çerçevesinde düzenlenen 'Seramik Bayramı' törenlerine katılan Başbakan Recep Tayyip Erdoğan, ilk kez sanal açılış yaptı, temel attı. 
Erdoğan'ın İran'a yapacağı gezi nedeniyle programı kısa tutulunca ilginç bir açılış ve temel atma töreni yapıldı. Kale Grubu'nun kurucusu İbrahim Bodur'un eşinin adını taşıyan Sevim Bodur Sağlık Meslek Lisesi'nin açılışı okul yöneticileri ve öğrencileri tarafından yapılırken, görüntüler, fabrikadaki tören alanında ekrana yansıtıldı. Erdoğan Bodur çiftiyle birlikte geçen yıl temelini attığı okul için sembolik olarak fabrika tören alanında kurdele kesti. Ardından Zeynep Bodur Okyay Zihinsel Engelli Çocuklar Rehabilitasyon ve Eğitim Merkezi'nin temeli atılırken, bu görüntüler canlı olarak fabrika tören alanına yansıtıldı. Erdoğan da sembolik olarak hazırlanan temele harç attı. 
Ata uçağıyla Çanakkale'ye gelen Erdoğan'a çok sayıda bakan ve milletvekili eşlik etti. İbrahim Bodur'un yakın arkadaşı olan 9. Cumhurbaşkanı Süleyman Demirel'in 11 yıldır ilk kez Seramik Bayramı'na katılmaması ise dikkat çekti. Demirel'in doktorunun tavsiyesi nedeniyle törenlere katılmadığı bildirildi. 

Karamehmet de törende 
Seramik Bayramı çerçevesinde yapılan törenlere Çukurova Grubu'nun Başkanı Mehmet Emin Karamehmet'in ilk kez katılması da dikkat çekti. 
Fabrikalarının 47. kuruluş yıldönümünde konuşan İbrahim Bodur 1 milyon 750 bin lira sermayeyle işe başlayan 47 ortaklı şirketin bugün bin 200 ortağı, 500 trilyon üzerinde öz kaynağı bulunduğunu ve 5 bin işçiye istihdam yarattığını söyledi. 


</TEXT>
</DOC>
