<DOC>
<DOCNO> 292751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/axspo03.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gülü seven, dikenine katlanır' 
</HEADLINE>
<TEXT>


Galatasaray'ın Ankaragücü maçında tek golünü kaydeden Hakan Şükür'ü koruyan Ergun Gürsoy, "Atar, atmaz ayrı konu. Bazı kusurları var. Ancak o, Türkiye'nin en büyük golcüsüdür" diye konuştu 

ERHAN TELLİ 


'Yemek yaradı' 
GALATASARAY 2. Başkanı Ergun Gürsoy, hafta içinde yapılan bütünleşme yemeğinin, Ankaragücü maçına pozitif etki yaptığını savundu. Takım içinde sorunu bulunan futbolcuların öpüşüp, kucaklaştığını belirten Gürsoy, "Adeta bir bayram havası vardı. Bu yemekler, eşlerle birlikte devam edecek" dedi. Hakan Şükür konusuna da değinen Gürsoy, "O, Türkiye'nin en büyük golcüsüdür. Atar, atmaz... Onun da bazı kusurları var. Ne yapalım, gülü seven dikenine katlanır" diye konuştu. 

'Operasyon yaramaz' 
MALATYASPOR maçının ardından gündeme gelen operasyonu hiç bir zaman düşünmediklerini de söyleyen Gürsoy, bu tür bir çalışmanın takımları zor durumda bıraktığını ifade etti. Galatasaray 2. Başkanı şöyle devam etti "Fatih Terim döneminde bir operasyon yapıldı, UEFA Kupası'na bile katılamadık. Fenerbahçe de bir sene önce aynı şeyi yaptı. Onlar da kaybetti. Ama tabii ki iyi oynamayan futbolcuların yerine takviyeler, gençler, yenileri gelecektir." 

Şike ve terör için el ele 

İstanbul'da toplantı 
FUTBOLDA tribün terörü ve şikenin önlenmesi için Futbol Federasyonu ile İçişleri Bakanlığı ortak hareket etme kararı aldı. İstanbul'da bir araya gelen İçişleri Bakanı Abdülkadir Aksu ile Futbol Federasyonu Başkanı Levent Bıçakcı ve başkanvekili Hasan Doğan, yaşanan olayları ve alınacak tedbirleri masaya yatırdı. 

Çalışmalar başlıyor 
BIÇAKCI, federasyonun yarın terör ve şike konusunda bir kurul oluşturacağını belirterek, İçişleri Bakanlığı tarafından kurulacak birimle 1 Aralık'ta toplanarak bir koordinasyon kurulu hazırlanacağını duyurdu. Bıçakcı, bu çalışmalarla ilgili açıklamaların ise 2 Aralık Perşembe günü yapılacağını kaydetti. 

Necati'ye teklif 

NECATİ Ateş, Hollanda'nın güçlü ekiplerinden Feyenoord'un gündemine girdi. Fenerbahçeli Hooijdonk'un eski takımının, genç golcüye transfer teklifi yaptığı öğrenildi. Haftalardır suskun kalmasına rağmen bu sezon 8 golü bulunan futbolcu, "Galatasaray'da şampiyonluk yaşamadan hiç bir yere ayrılmam. Zaten mukavelem de devam ediyor, bu kulübe uzun yıllar hizmet vermek istiyorum'' diye konuştu. 

Brezilya seferi 

ASLAN, devre arasındaki transfer çalışmalarında Brezilya'ya ağırlık verecek. Teknik Direktör Hagi ile görüşülerek ismi belirlenen bazı futbolcular için çalışmalara başlayan Sarı - Kırmızılılar'ın, yabancı kontenjanını Brezilyalı ile doldurmayı amaçladığı vurgulandı. Gallardo'yu isteyen Cim - Bom'un, bu oyuncunun transferi konusunda temkinli davrandığı öğrenildi. 



</TEXT>
</DOC>
