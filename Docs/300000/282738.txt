<DOC>
<DOCNO> 282738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy22.html </URL>
<DATE> 2004/10/23/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Ağar "Türkiya tek adam sistemine götürmek istemektedirler" 
</HEADLINE>
<TEXT>

     DYP Genel Başkanı Mehmet Ağar, ''Türkiye'nin tek adam sistemine doğru götürülmek istendiğini'' öne sürdü. 
     Ağar, partisinin İstanbul İl Başkanlığı'nca Ümraniye'deki Salon Princess'te düzenlenen iftar yemeğine katıldı. 
     İftar sonrası partililere hitap eden Ağar, Türkiye'nin iki hayatla karşı karşıya olduğunu söyledi. Ağar, şöyle konuştu 
     ''Biri TV ve gazetelerde gösterilen sanal dünya, diğeri de gerçek dünya. Gerçekle yüz yüze kalındığında sıkıntı içinde olan işçi, memur, çiftçi, esnaf ve KOBİ'ler vardır. Toplumun 3'te 2'sinden fazlası yaratılan sanal dünya dışında gerçeklerin zorluklarıyla karşı karşıyadır. Bu kişilerin zorluklarını çözecek siyasi yapılanma yoktur.'' DYP'yi yeniden iktidar yapacak millet iradesinin kabarmakta olduğunu ifade eden Ağar, ''Ekonomik gelişmeler yönünden hükümet kımıldayamamaktadır. Büyük bir işsizlik dalgası vardır. Türkiye bugüne kadar böyle büyük bir işsizlikle karşı karşıya kalmamıştır. Bu tabloyu taşıyabilmek hiçbir hükümetin harcı değildir. Bu hükümet de olmayacaktır'' diye konuştu. 
     Türkiye'nin bölgesinde dev bir güç olduğunu ve Türkiye'yi Avrupa Birliği'ne AB DYP'nin taşıyacağını ifade eden Ağar, 17 Aralık'ta Türkiye'nin iki şeyin altını çizmesi gerektiğini vurguladı. 
     Ağar, ''Bunlardan biri, 'Türkiye'ye tam üyelik yolu açıktır. Özel statü kabul edilemez' noktasıdır. Diğeri de Türkiye'ye 2005 yılının ilk yarısına ayı ve günüyle mutlaka tarih verilmesidir. Bunun dışında hiçbir karara tahammül yoktur'' dedi. 
     Milletin bir başka krize dayanacak gücü kalmadığını söyleyen Ağar, şöyle devam etti 
     ''Ancak bu hükümet başlı başına bir krizin sebebi olmaya doğru koşar adım gitmektedir. Türkiye'yi tek adam sistemine doğru götürmek istemektedirler. Meclis'te meseleler tartışılmamakta, hiçbir platformda uzlaşma aranmamaktadır. Bunların gidecekleri son nokta bir genel seçim sandığı olacaktır.'' İftar yemeğine, DYP'nin eski Genel Başkanı ve kurucularından Hüsamettin Cindoruk, DYP Denizli Milletvekili Ümmet Kandoğan, Genel Başkan Yardımcıları Celal Adan ve Nüzhet Kandemir ile GİK üyeleri, il ve ilçe yöneticileri ile partililer katıldı. 
     
</TEXT>
</DOC>
