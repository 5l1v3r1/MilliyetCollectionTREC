<DOC>
<DOCNO> 284565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/yersen.html </URL>
<DATE> 2004/10/30/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Şike ve devletin gücü 
</HEADLINE>
<TEXT>


UEFA Asbaşkanı Şenes Erzik, onca patırtı gürültüden sonra "Maalesef bu ülkede şike var" diyor. 
Süper Lig gözlemcisi Sadık Deda, iki yıl önce tanık olduğu şike faciasını o günlerde bağlılığını bildirdiği federasyon başkanına zarar gelmesin diye es geçerken, şimdilerde ortaya çıkıp dürüstlük örneği vermeye çalışıyor. Üstelik federasyon kayıtlarında yer alan ve elleriyle yazdığı raporunu yalanlama pahasına. 
Vicdanlarda şike damgası yiyen maça taraf olan kulüplerden birinin eski başkanı Baki Aydın, kümede kalmalarına yol açan skoru değerlendirirken, "Bu iki şehrin dayanışmasıydı, hatır şikesi değildi, halkın isteğiydi" itirafında bulunuyor. 
Geçen yıl bu dönemlerde Süper Lig'de düdük çalan FIFA kokartlı hakem Ali Aydın bir kulüp yöneticisinin kendisine keseyle altın teklif ettiğini söylüyor, ancak adını vermekten çekiniyor. 
Çete liderlerinin ligdeki kritik maçlar için devreye girdiği, futbolcu ve hakemlerle temasa geçtiği, ellerinin federasyon başkanlığı seçimlerine dek uzandığı, emniyet teşkilatının resmi kayıtlarına geçiyor. 
Milyonlarca dolarlık yasa dışı bahis iddiaları ayyuka çıkarken futbolcusundan masörüne, bu işe bulaşanların listesi uzayıp gidiyor... 
Bunca kirlenmişlik, ahlaksızlık, ilkesizlik, bananecilik ve hatta yüzsüzlüğün yoğun yaşandığı bir dönemde, Türk futbolu adına tarihi bir sürecin başlatılması fırsatı da doğmuş görünüyor. 
Gerçekçi olalım... 
Ben Federasyon Başkanı Levent Bıçakçı'nın, "Bu işi bir ayda çözeriz" söyleminin fazlasıyla iyimser ve realiteden uzak olduğunu düşünüyorum. 
Bıçakçı'nın, "Zamanında üzerine gidilseydi, iş büyümezdi" saptamasına katılırken, dün olduğu gibi bugün de sorunun Futbol Federasyonu veya şike Tahkik Kurulu tarafından çözüleceğine inanmıyorum. Tabi, ifadesine başvurulan futbolcu, yönetici, teknik adam veya hakemlerin "Evet şike yaptık, şikeye tanık olduk, rüşvet teklif edildi, ya da aldık" demesini bekleyecek kadar saf değilsek eğer.. 
Hafta içinde siyaset cephesinde yaşadıklarımıza dikkat edin. Bir dönemin başbakanı, başbakan yardımcısı ve iki bakanı, TBMM tarafından Yüce Divan'a sevk edildi. Amaç, gölgede kalan gerçeklerin ortaya çıkması, kamu vicdanını rahatsız eden iddialara yanıt bulunmasıydı. 
Futboldaki şike ve mafya iddialarının çözüm yeri de, yürütme organı tarafından oluşturulacak bir tarafsız kuruldur. Siyasi kaygıdan uzak, gerekli donanım ve yaptırım gücüne sahip böyle bir kurul, gerekirse kanaate dayanarak, hasır altı edilen bilgi ve belgelere ulaşarak, radikal kararlarla vicdanları rahatlatabilir, futbolumuzun üzerine çöken kara bulutları dağıtabilir. 
Bu devlet, banka hortumcularının, kara para aklayıcılarının, milletin sırtından trilyonları kazanan kan emicilerin üzerine nasıl gidiyorsa, istediği takdirde şike illetine bulaşanları da kolundan tutup ortaya çıkarabilecek güçtedir... Saygınlığı, inanırlılığı ve güvenirliliği bunu gerektirir 
Yoksa, Başbakan Yardımcısı Mehmet Ali Şahin'in de altını çizdiği gibi 250 milyon dolarlık bir pastanın karanlık güçlerin iştahını kabarttığı sektörde, federasyonun gücü de yetkisi de bu işi çözmeye yetmez. Kimse kimseyi kandırmasın. 
Fikir üretmek, öneri getirmek ve insanları cesaretlendirmek yerine oturduğumuz koltuktan, "Nasıl olsa bu işin de üzeri kapatılacak", "Bundan da bir sonuç alınmayacak", "Bu devran böyle devam edecek" karamsarlığı ile futbolumuzun içler acısı haline seyirci kalmayı sürdürürsek, hiç şüphe etmeyin yarın bizim de konuşma ve yazma hakkımızı gasp etmeye kalkanlar çıkacaktır 

Konuşurlar mı dersiniz 

Haluk Ulusoy'a yakınlıkları ile bilinen, bu nedenle Futbol Federasyonu tarafından gözden çıkarılan iki hakemden Mutlu Çelik 2 ay hak mahrumiyeti cezası aldı. Hamza Mısır ise Türkiye - Gürcistan milli maçında tribünlerde açılan poster olayından aklandı 
Aslında operasyon, her iki hakeme verilen ortak bir mesajdı. "Ya bu işi bırakın gidin, ya da biz bıraktıracağız" ifadesinin özüydü. 
Çelik ve Mısır bu işten vazgeçer mi bilemeyiz. Ama Merkez Hakem Kurulu'nun bu aşamadan sonra yapacakları da gerçekten merak konusu. Talimatlara göre kurul bir başka gerekçe bulamazsa, Mısır ve Çelik'e sezon sonuna dek asgari 3'er maç vermek zorunda... Cezasını çektikten sonra Çelik'in Süper Lig'de görev alacağını düşünmek gerçekçi olmaz. Görünen o ki, prosedür kendisine ikinci ve üçüncü ligde görev vererek yerine getirilecek. 
Soruşturma nedeniyle 2 ay kızağa çekilen Hamza Mısır'a gelince. Onun durumu gerçekten ilginç. Bir ihbarla "hayatı kararan" Mısır'ın işi zor. 
Ama asıl konu, her iki ismin de sezon sonunda Süper Lig kadrosunda kalıp kalamayacağı. Duyumlarımız klasman düşürülecekleri yolunda. 
Tüm bu senaryolar gerçekleşir, Mutlu ve Mısır, Süper Lig'e veda ederlerse anlatacakları birşeyler olur mu dersiniz... 
Ne bugün ne o gün... Hiç sanmıyorum, insanın kendi kendine zarar vereceğine inanmıyorum 

İyi şeyler düşünün 

Üç büyüklerin rekabetinde tansiyon her dönem yüksektir. Şampiyonluk mücadelesi olsun olmasın. Bu hoş, keyifli ve de tehlikelidir. 
Bugünkü Beşiktaş - Fenerbahçe derbisine atanan Fırat Aydınus'a ve MHK'ye destek verip bu maçın altından kalkacaklarına inanmak, işlerin doğru gitmesini dilemek yerine, "Hatalı tercih", "Biz dememiş miydik", "Bunlar kumar oynuyor", "Bakın görün neler olacak" ifadeleriyle felaket tellallığı yapanlara hayret etmemek mümkün değil. 
Doğan Babacan, Hilmi Ok, Ahmet Çakar, Erman Toroğlu, Ali Aydın, Kuddusi Müftüoğlu, Mustafa Çulcu, Metin Tokat ve diğer niceleri, ilk derbi maçlarına çıkarken durum çok mu farklıydı Derbi heyecanı bugünkü gibi o gün de yaşanıyordu. Onların da yürekleri kıpır - kıpır değil miydi Ayakları titrememiş miydi ilk derbilerinde... 
MHK güvendiği, gelecek vaadettiğini düşündüğü genç hakeme yol açmıştır. En önemlisi, bir derbi maçı yönetecek kıvama geldiğine inanmıştır. Cesur davranmıştır. Aydınus iyi bir hakem olacak, gelecekte FIFA kokartını taşıyacaksa bu yollardan geçmek zorundadır. 
Beşiktaş'ın konumu, Fenerbahçe'nin hedefi, Galatasaray'ın sıkıntısı her derbi öncesi gündem yaratacaktır. Tıpkı maçlarını yöneten hakemlerin sahada verdikleri kararlar gibi... 
O halde bırakın önlerine taş koymayı, onlar hakkında önyargılı davranmayı. İyi şeyler düşünün, güzellikler dileyin... 
Emin olun, bu size de çok iyi gelecektir.. 



</TEXT>
</DOC>
