<DOC>
<DOCNO> 289134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/siyaset/siy05.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum lider Annan Planı defnedilmedi 
</HEADLINE>
<TEXT>


LEFKOŞA Milliyet 


Kıbrıs Rum Yönetimi Lideri Tasos Papadopulos, "Annan Planı'nın defnedilmediğini" belirterek, Rum tarafının, planda yapılmasını istediği değişiklikler konusunda "bütünsel bir stratejisi" olduğunu söyledi. Lideri olduğu Demokratik Parti toplantısında yaptığı konuşmada, "Annan Planı'nda Rum tarafını endişelendiren noktalar hakkında AB ülkeleri ile BM'ye bir mektup gönderdiğini" açıklayan Papadopulos, Kıbrıs sorununda aralık ayına kadar herhangi bir girişim yapılmasının beklenmediğini belirtti. "Kıbrıs Rum tarafının yalnızlık içinde olmadığını" ifade eden Papadopulos, "Türkiye'nin AB sürecine ilke olarak olumlu bakıyoruz, ancak Türkiye'nin görevlerini yerine getirmesi gerekir" dedi. Bu arada, Kıbrıs Rum Yönetimi Sözcüsü Kipros Hrisostomidis, Yeşil Hat'taki Milli Muhafız Ordusu'na ait mayınların temizleme çalışmalarının bugün başlayacağını söyledi. Çalışmalar 1 yıl sürecek. 



</TEXT>
</DOC>
