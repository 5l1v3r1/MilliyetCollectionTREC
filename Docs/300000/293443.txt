<DOC>
<DOCNO> 293443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy16.html </URL>
<DATE> 2004/11/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'li Ayvazoğlu Mitinge katılmamız Sarıgül'ü desteklediğimizi göstermez 
</HEADLINE>
<TEXT>

     CHP Çorum Milletvekili Feridun Ayvazoğlu, Şişli Belediye Başkanı Mustafa Sarıgül'ün Mersin mitingine katılmış olmalarının Sarıgül'ü destekledikleri anlamına gelmeyeceğini söyledi. 
     Ayvazoğlu, CHP Çorum İl Başkanlığı'nda düzenlediği basın toplantısında, Mersin'deki mitingden önce 30 milletvekili arkadaşıyla birlikte CHP'de 'muhalif hareketin' içinde olduğunu belirterek, parti içi eksikliklere dikkat çekmek ve demokrasinin tam uygulanması için yola çıktıklarını bildirdi. 
     Sarıgül'ün halen CHP'nin Belediye Başkanı olduğunu anımsatan Ayvazoğlu, ''Mersin'deki mitinge davet edildiğim için gittim. Genel Sekreterimiz Önder Sav'ın imzasını taşıyan ve gitmemiz halinde 'Sarıgül'ün işlediği parti suçuna iştirak' anlamına geleceği belirtilen genelge ise demokrasiye uygun değildi. CHP'ye ve geleneklerine yakışmadı. Bu durumdan çekinirsek ülke yararına almamız gereken kimi kararlarda da çekingen davranmamızın yolu açılırdı, bunu kabul edemezdik'' dedi. 
     Mustafa Sarıgül'ün mitingine katılmasının onu sonuna kadar destekleyeceği anlamına gelmeyeceğini söyleyen Ayvazoğlu, şunları kaydetti 
     ''Önümüzde kurultay süreci var. Ekim ayında yapılacak kurultaya yaklaşık 10 ay var. Parti Meclisi yetkisine göre bu kurultayın bir yıl daha ertelenme ihtimali var. İhtimaller uzak iken, bizim birden bire şunu ya da bunu destekleyeceğiz dememiz uygun düşmez'' Ayvazoğlu, bazı gazetelerde Yüksek Disiplin Kurulu'ndan Genel Başkan'dan af dilediği için kurtuldu şeklinde haberler çıktığını da belirterek, sözlerini şöyle sürdürdü 
     ''Parti Meclisi toplantısında yaptığım konuşmada bağışlanmaya dönük bir kelime ya da ifade çıkarsa siyasetin gereğini yapmaya söz veriyorum. Parti Meclisi huzurunda 'özür dilemek', 'af dilemek' veya 'bağışlanmak' gibi kelimeleri kullandım ise istifa etmeye hazırım. Ben ön seçimle geldim. Arkamda 70 bin oy var. Parti Meclisi'nde bu da etkili olmuş olabilir. Biz Partinin vereceği cezadan korkmayız, halkın sandığa gömerek vereceği en büyük cezadan korkarız.'' 
     
</TEXT>
</DOC>
