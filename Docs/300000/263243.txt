<DOC>
<DOCNO> 263243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur56.html </URL>
<DATE> 2004/08/13/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Yargıtay, emekli işçiler lehine karar verdi... 
</HEADLINE>
<TEXT>

     Yargıtay 9. Hukuk Dairesi, TPAO Batman Bölge Müdürlüğü'nden emekli edilen 54 işçinin işe iade edilmesine karar verdi. 
     İşçilerin Avukatı Emin Ekmen, yaptığı açıklamada, TPAO Batman Bölge Müdürlüğü'nde çalışmakta iken, 19.08.2003 tarih ve 1438 13 sayılı kararla işe yoğunlaşmamaları, iş veriminin azalması ve hizmetlerde ihtiyaç duyulmaması gibi nedenlerden dolayı emekli edilen 54 müvekkili ile ilgili açtıkları davanın sonuçlandığını söyledi. 
     54 işçinin Batman Asliye Hukuk Mahkemesi'nde açtığı ve lehlerine sonuçlanan davanın TPAO Genel Müdürlüğü tarafından Yargıtay'a götürüldüğünü ifade eden Ekmen, şu bilgiyi verdi 
     ''Yargıtay 9. Hukuk Dairesi ele aldığı davada, davalı işverence yapılan feshin geçersizliğine ve davacının işine iadesine karar verdi. Kararda ayrıca, davacının yasal sürede başvurusuna rağmen işverenin süresi içerisinde işe başlatmaması halinde ödenmesi gereken tazminat miktarının işçinin 4 aylık ücret tutarı olarak belirlenmesine, davacı işçinin işe iadesi için işverene başvurması halinde hak kazanılacak olan ve kararın kesinleştiği tarihe kadar gerçekleşen 4 aya kadar ücret ve haklarının davalıdan tahsiline hüküm verildi.'' Ekmen, karar doğrultusunda emekli edilen 54 işçinin, işe başlamak için TPAO Batman Bölge Müdürlüğü'ne dilekçe ile başvurduğunu sözlerine ekledi. 
     
</TEXT>
</DOC>
