<DOC>
<DOCNO> 296686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas13.html </URL>
<DATE> 2004/12/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Zeta-Jones söyleyecek, Brad Pitt dans edecek... 
</HEADLINE>
<TEXT>

     ''Oceans Twelve'' filminde iki sevgiliyi canlandıran Catherine Zeta-Jones ile Brad Pitt, bir zamanların efsanesi Fred Astaire-Ginger Rogers gibi bir müzikal ikilisi olmaya hazırlanıyor. İki sanatçı, bir müzikalde birlikte rol almayı planlıyor. 
     Internetteki ''imdb'' sitesinin haberine göre, ''Oceans Twelve'' filminin ardından bir internet sitesinde yer alan röportajında, Brad Pitt ile çalışırken çok eğlendiklerini, bundan sonra onunla bir müzikalde rol almak istediğini ifade eden Zeta-Jones'a Pitt'den destek geldi. 
     Kendisinin de Catherine Zeta-Jones ile ''Oceans Twelve'' filminde birlikte rol almaktan çok mutlu olduğunu ve çok uyumlu çalıştıklarını vurgulayan sanatçı, onunla yeniden kamera karşısına geçmek için can attığını söyledi. 
     Şu günlerde eşi Jennifer Aniston ile sahip oldukları yapım şirketinin projelerine konsantre olduğunu dile getiren Pitt, ancak İngiliz oyuncu Zeta-Jones ile yeniden buluşabileceği bir proje çıktığında buna ''balıklama atlayacağını'' ifade etti. 
     Zeta-Jones'un röportajında dile getirdiği müzikal projesine kendisinin de sıcak baktığını vurgulayan Pitt, ''Catherine ile müzikal projesi hakkında konuştuk. Ben aslında şarkı söylemeye ve dans etmeye bayılırım. Hatta dans benim özel ilgi alanımdır'' dedi. 
     Catherine Zeta-Jones da Brad Pitt'in çok yetenekli bir sanatçı olduğunu belirterek, ''Brad çok mütevazı davranıyor. Onun çok güzel bir sesi var ve çok da iyi dans ediyor'' sözleriyle müzikal projesine bir kez daha yeşil ışık yaktı. 
     Zeta-Jones, ''Chicago'' adlı müzikalde de Renee Zellweger ve Richard Gere ile kamera karşısına geçmiş, dans ve müzik yeteneğini gözler önüne sermişti. Sanatçı, bu filmdeki rolüyle Oscar ödülünü de kucaklamıştı. 
     Ünlü aktör Brad Pitt ise, daha önce herhangi bir müzikal projesinde rol almadı. 
     
</TEXT>
</DOC>
