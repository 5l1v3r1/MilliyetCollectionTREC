<DOC>
<DOCNO> 295987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur16.html </URL>
<DATE> 2004/12/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Otobüs şoförü polisin başını yardı 
</HEADLINE>
<TEXT>

     
     Ali ÖZKAYA İZMİR, DHA 
     

İZMİR'in Basmane semtinde, yol vermeme yüzünden çıkan tartışmada polis memuru 33 yaşındaki Ersin Kayapınar'ı başından yaralayan belediye otobüsü şoförü 37 yaşındaki Sebahattin Menteşe gözaltına alındı. 
     Dün saat 14.00 sıralarında, 35 LE 785 plakalı, 161 hat numaralı belediye otobüsüyle Şehitler-Basmane seferini yapan Sebahattin Menteşe ile İzmir Emniyeti Olay Yeri İnceleme Şube Müdürlüğü'ne ait 35 CNT 15 sivil plakalı, tepe lambalı araçla göreve giden polis memuru Ersin Kayapınar, Basmane Meydanı'nda yol vermeme yüzünden tartıştı. 
     Kavşağın ilerisinde, Hürriyet Bulvarı'ndaki son durakta duran otobüs şoförü Menteşe ile polis memuru Kayapınar arasındaki tartışma, araçlarından indikten sonra da sürdü. Polis memuru Kayapınar'ın hareket memuruna giderek şikayet etmek istediği şoför Menteşe elindeki bardağı fırlattı. Kırılan bardak polis memurunu, başının sol tarafından yaraladı. Kayapınar Alsancak Devlet Hastanesi'nde ayakta tedavi edilirken, 8 yıllık otobüs şoförü Menteşe gözaltına alındı. 
     Otobüs şoförünün kavşakta kendisini sıkıştırdığını, uyarınca da kendisine el kol hareketleri ve sözle hakaret ettiğini belirten polis memuru Kayapınar, "Araçlardan indikten sonra da hakaretlerini sürdürdü. Ben kendisini hareket memuruna şikayet etmek isterken elindeki çay bardağını fırlattı'' dedi. 
     Aracı sıkıştırmadığını öne süren Şoför Menteşe ise, "Fren yapmama rağmen otobüs biraz kaydı. Bu yüzden kızıp bir şeyler söyledi, yola devam ettik. İleride de otobüsün önüne geçip durdu. Konuşurken elindeki telsizi kaldırınca, vuracağını sanıp elimi uzattım. Çay içtiğim bardak elimden fırlayıp telsizine çarptı. Başından yaralandı. Zaten polis memuru olduğunu da bilmiyordum'' dedi. Olayla ilgili soruşturma başlatıldı. 
     
</TEXT>
</DOC>
