<DOC>
<DOCNO> 285630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/yasam/ayas.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm -185'te geldi 
</HEADLINE>
<TEXT>


Amasra'da TTK'nın madeninde yaşanan göçük, yerin 185 metre altında çalışan 2 işçinin canını aldı, 7 işçi yaralandı. Ölen işçilerden biri, 10 gün sonra baba olacaktı 

HALİL TEKİN, ANIL BAYRAKTAR Bartın DHA 

Türkiye Taşkömürü Kurumu TTK Amasra Müessese Müdürlüğü'nde önceki akşam göçük altında kalan Hüseyin Onur 29 ve Yılmaz Mert 31 ölürken, 7 işçi yaralandı. Onur'un 9 aylık hamile eşi de fenalaşınca hastaneye kaldırıldı. 
185 metre derinlikte meydana gelen göçük sırasında işçilerden İzzet Odabaş, Kenan Şehırnaz ve Muharrem Bayram kaçarak kurtulurken, İsmail Demirci, Kadir Karataş, Mehmet Öztamur ve Ali Deniz ise "domuz damı" diye tanımlanan boşluğa sığınarak kömür yığınlarından kurtuldu. 
İşçiler Onur ve Mert'in cesetleri kazadan 8 saat sonra göçük altından çıkarılırken, Enerji ve Tabii Kaynaklar Bakanı Hilmi Güler de göçük yaşanan ocakta incelemelerde bulundu. 

'Kurtarın' çığlığı 
TTK Genel Müdürü Rıfat Dağdelen, göçüğün, taşlı ayakta kazı yapılırken aniden tavan oturmasıyla meydana geldiğini belirterek, "Soruşturma başlattık" dedi. 
Dağdelen, "Tahkimatlarda az malzeme kullanıldığı söyleniyor" hatırlatması üzerine, "Hiçbir surette malzemeden tasarruf yapılmamıştır. Bunlar dedikodudur, gerçekle de alakası yoktur" diye konuştu. 
Yaralılardan Ali Deniz, "Başımı koruyarak boşluğa saklandım. O sırada bir arkadaşımla yan yanaydık. Bir işçinin 'Kurtarın, kurtarın' diye bağırdığını duydum. Daha sonra ses kesildi. Yanımızda hiçbir amirimiz yoktu. Ben öldükten sonra mı gelecekler " dedi. 


</TEXT>
</DOC>
