<DOC>
<DOCNO> 292577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/yazar/sazak.html </URL>
<DATE> 2004/11/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SSK hastaneleri 
</HEADLINE>
<TEXT>


DİSK Başkanı Süleyman Çelebi'nin SSK hastanelerini savunan sözleri üzerine yeni düzenlemeyi destekleyen sigortalı işçilerden tepki mesajları aldık. Denizli'den yazan Hüseyin Yanmaz, 'Sanıyorum sayın Çelebi SSK hastanelerine gitmiyor veya özel muameleye tabi tutuluyor' diye başlamış anlatmaya. 20 yıldır SSK'lı olmasına karşın hastane imkanlarını kullanmadığını belirtirken, önemli bir sorun olduğunda 'para almadan' İzmir'e sevk bile yapmadıklarını öne sürüyor. 
Hüseyin Bey'in Denizli SSK'ya ilişkin iddiasının ne derece gerçek olduğunu bilmiyoruz ancak Türkiye genelinde bu hastanelere gitsin gitmesin, işçi ve emeklilerin genel yargısının 'olumsuz' olduğunu söyleyebiliriz. SSK hastaneleri denilince, kuyrukta çile çeken insanlar akla geliyor. 
Emekliler, zamanında ilaç alamıyor 
Cengiz Demir adlı okurumuz AKP hükümetinin attığı her yeni adıma niye yeniçeriler gibi 'İstemezük' diye direnildiğini soruyor. Bu mesajın adresi belli CHP ve sendikalar, sivil toplum örgütleri. 
CHP'nin tutumu, tasarının görüşüldüğü TBMM Plan Bütçe Komisyonu'nda da kavgaya varan tartışmalara yol açmıştı. Sağlık Bakanı, hastanelerin 'tek çatı' altında toplanmasının ve herkese sağlık sigortası uygulamasının CHP'nin 2002 Seçim Bildirgesi'nde yer aldığını söyleyince komisyondaki muhalif üyeler Recep Akdağ'ın üzerine yürüdüler. 
Sağlık Bakanlığı Basın Müşavirliği bilgilendirme notu geçmiş. CHP'nin '224 sayılı Sağlık Hizmetlerinin Sosyalleştirilmesi Kanununu güncelleyerek uygulayacağız' şeklindeki seçim vaadi ile TBMM'de görüşülmekte olan hastanelerin Sağlık Bakanlığı'na devri tasarısının 'tıpatıp örtüştüğü' savunuluyor. CHP yönetimi ise bu yaklaşımı şiddetle reddediyor. CHP Meclis Grubu Başkan Vekili Prof. Haluk Koç, AKP hükümetinin tasarısıyla SSK hastanelerinin taşınmazlarının 'gasp edilmek' istendiği görüşünde. Şunu söylüyor 
'Hastaneler il özel idarelerine, ondan sonra da özel sektöre devredilecek. Kamu, sağlık hizmeti üretmeyecek, sağlık hizmeti satın alacak. Yapılmak istenen sağlık hizmetlerini tek elde toplamak değil, paralı hale getirmek.' 
Yasa çıktıktan sonra, SSK hastanelerinin Sağlık Bakanlığı'na devriyle ilgili 5 yıllık bir geçiş süresi öngörülmüş. Hükümet sözcüleri, kamuya ait hastaneler arasındaki ayrımı kaldırarak, 'adil, etkili, eşit ve ulaşılabilir bir sağlık hizmeti' sunulacağını savunuyorlar. Sağlık Bakanlığı kendi hastanelerinde hekimlere ve sağlık personeline ek ücret verebildiği için, SSK'da çalışanların da yasayı destekleyeceğini umuyor. 



</TEXT>
</DOC>
