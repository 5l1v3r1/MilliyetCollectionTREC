<DOC>
<DOCNO> 289662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/ekonomi/aeko.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro tarihi zirvede 
</HEADLINE>
<TEXT>


ABD'nin bütçe ve dış ticaret açıklarının hızla artmasıyla dolar karşısında 1.3042'ye çıkan euro, 1999'dan bu yana en yüksek değerine ulaştı. ABD, 'Önceliğimiz bütçe açığı' derken, G-20, doları ele almaya karar verdi 

EKONOMİ SERVİSİ 

ABD'nin yüksek dış ticaret ve cari açıkları, doların değer kaybını hızlandırıyor. Euro, dün dolar karşısında bir ara 1.3042 değerine kadar ulaşarak tarihi bir zirve yaptı ve daha sonra 1.3035 düzeyinde dengelendi. Euro, bu yükselişle kullanıma girdiği 1999 yılından itibaren dolar karşısında en yüksek değerine ulaştı. Euro dolar paritesinde önceki zirve, birkaç gün önce görülen 1.3007 seviyesiydi. 
ABD Hazine Sekreteri John Snow, güçlü dolar politikasından vazgeçmeyeceklerini belirtirken, diğer önemli ekonomilerin iyi performans gösterememesini eleştirdi. Snow, Bush'un ikinci başkanlık döneminde önceliğin rekor bütçe açığının düşürülmesine verileceğini bildirdi. Snow, ABD'li düşünce kuruluşu Dış İlişkiler Konseyi'nin CFR İngiltere birimi olan Kraliyet Uluslararası İlişkiler Enstitüsü için hazırlanan konuşma metninde, yüksek cari açığındaki sorumluluğun sadece ABD'ye yüklenemeyeceğini söyledi. 
"Bu sorumluluk paylaşılmalıdır. Avrupalılar vergi indirimi gibi reformlarla ekonomilerini daha rekabetçi hale getirerek yatırım çekmeyi hızlandırmalılar. Tıpkı ABD'nin daha fazla tasarrufa ihtiyaç duyduğu gibi" diyen Snow, Avrupa'nın büyümesini hızlandırmasıyla ABD'nin dış ticaret açığının daralacağını savundu. "ABD'nin ticari ortaklarının değer kaybeden dolardan yakınmak yerine büyümelerini hızlandırmaya odaklanmalarını" isteyen Snow, ülkesinin "güçlü dolar" politikasından yana olduğunu belirterek, "ABD'nin ve dünyanın çıkarı bunu gerektiriyor" dedi. 

Çin'den dolara destek 
Çin, değer kaybeden dolara destek olmak için dolar cinsinden mevduat hesaplarının faizlerini yükseltecek. Çin Merkez Bankası'nın, dolar cinsinden mevduata uygulanan faiz oranlarını yükselterek, tasarruf sahiplerinin, yuana olan spekülatif yönelimleri azaltarak Çin'de daha çok dolar tutulmasını sağlamayı 
amaçladığı belirtiliyor. ABD başta olmak üzere, yuanın değerinin yükseltilmesi yönündeki baskılar, son günlerde yuanın daha da değer kazanacağı yönündeki spekülasyonları artırmıştı. Öte yandan, ABD Hazine Sekreteri John Snow, Çin'in, para piyasasında aldığı kararları memnuniyetle karşıladığını söyledi. Snow, Çin'in, ulusal para birimi yuana yönelik hareketini, "piyasa disiplini" içinde bir hareket olarak değerlendirdi. 

G - 20'de dolara çare aranacak ABD Doları'nın durumu, haftasonunda Berlin'de yapılacak olan G - 20 toplantısında ele alınacak. Sanayileşmiş yedi ülke grubu G - 7 ile aralarında Türkiye'nin de bulunduğu G - 20 toplantısında, yedi aydan bu yana değer kaybeden doların, daha da düşmesini önleyecek küresel önlemler tartışılacak. Toplantıda, G - 20 üyesi Çin'in, ulusal para birimi yuanı revalüe değerini yükseltmesi istenecek. Uzmanlara göre ise doların değer kazanması, ABD yönetiminin "yüksek cari işlemler açığı'nı daraltıcı açık önlemler almaya başlaması ve faiz oranlarını yükseltmeye devam etmesiyle" mümkün olacak. 

Altın, son 16 yılın en yüksek değerinde Altın fiyatları, son 16 yılın en yüksek düzeyinde seyrediyor. Asya borsalarında, altının onsu 440.50 dolardan işlem gördü. Analistler, altının yükselmesinde, ABD Doları'ndaki gerilemenin etkili olduğunu belirtiyor. Altının onsu, dün de New York Borsası'nda 443.80 dolardan işlem gördü. 


</TEXT>
</DOC>
