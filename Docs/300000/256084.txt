<DOC>
<DOCNO> 256084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun01.html </URL>
<DATE> 2004/07/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bağdat ve çevresinde patlamalar... 
</HEADLINE>
<TEXT>

     Irak'ın başkenti Bağdat'ın güneyindeki Mahmudiye ve başkentin merkezinde patlamalar meydana geldiği yönündeki haberlerin ardından başkentin batısındaki Adel bölgesinde de bomba yüklü bir araçla saldırı düzenlendiği bildirildi. 
     Görgü tanıkları, Adel bölgesinde, Irak Adalet Bakanı Malik Dohan El Hasan'ın konvoyunun geçtiği sırada bomba yüklü bir aracın infilak etmesi sonucu 2 kişinin öldüğü, çok sayıda kişinin yaralandığını kaydettiler. Bakanın patlamadan yara almadan kurtulduğu açıklandı. 
     Tanıklar ve El Hasan'ın korumaları, Adalet Bakanı'nın aracının patlamadan zarar görmediğini belirttiler. 
     Adalet Bakanlığı sözcüsü, Bakan'ın yara almadığı patlamada 2 kişinin öldüğünü, yaralananlardan bazılarının hastaneye kaldırıldığını kaydetti. 
     Bu arada, Bağdat'ın 30 kilometre güneyindeki Mahmudiye'de Irak Ulusal Muhafız karargahının önünde sabah meydana gelen patlamaya da bomba yüklü araçla düzenlenen saldırının yol açtığı bildirildi. 
     Hastane yetkilileri, Mahmudiye'deki saldırıda 1 kişinin öldüğünü, 20 kişinin yaralandığını kaydettiler. 
     Patlama meydana geldiği sırada dışarıda acemi er kaydı için sırada bekleyenler olduğu belirtildi. 
     Hastane yetkilileri, yaralılardan 6'sının asker, diğerlerinin kayıt için bekleyenler olduğunu söylediler. 
     Adı açıklanmayan bir yetkili de, Ulusal Muhafız askerlerinin ilk kontrol noktasının yakınına park edilmiş bir araçtan şüphelenerek ateş açtıklarını belirtirken, patlamanın ilk kontrol noktasının yaklaşık 10 metre uzağında meydana geldiğini kaydetti. 
     Bağdat'ın merkezinde de sabah şiddetli patlama meydana geldiği bildirilmişti. 
     Başkentin merkezinde geçici Irak hükümeti ve ABD büyükelçiliğinin binalarının bulunduğu alanının yakınından dumanların yükseldiğinin görüldüğü kaydedilmişti. 
     Bağdat'ın merkezindeki patlamayla ilgili henüz başka haber alınamadı. 
     Amerikan askeri karargahları, geçici hükümet binası, Amerikan ve İngiliz büyükelçiliklerinin bulunduğu Yeşil Bölge olarak adlandırılan alanın yakınında geçen Çarşamba günü bomba yüklü araçla düzenlenen intihar saldırısında 11 kişi ölmüştü. 
     
</TEXT>
</DOC>
