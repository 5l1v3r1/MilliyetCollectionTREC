<DOC>
<DOCNO> 294208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur12.html </URL>
<DATE> 2004/12/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Genç kadın boğazından bıçaklandı, altın ve parası gasp edildi 
</HEADLINE>
<TEXT>

     Ali ÖZKAYA DHA 

İZMİR'in Menderes İlçesi'nde, galerici Mehmet Ali Batan'ın eşi 24 yaşındaki Şükran Batan, evinin mutfağında boğazından bıçaklanarak öldürüldü. Genç kadının kolundaki 11 bilezik ile parmaklarındaki 4 yüzüğün gaspedildiği, içinde 250 milyar liraya yakın para bulunan çelik kasanın ise açılamadığı belirlendi. 
     İzmir Otokent'teki Er Otomotiv'in sahibi Mehmet Ali Batan'ın oğlu Berat 9 , kızları Halime 11 ve Helin 7 önceki gün saat 18.00 sıralarında okudukları ilköğretim okulundan çıkıp 157 sokak 10 numaradaki evlerine geldi. Kapıyı çalmalarına rağmen açan olmadı. Çocukların yardım istemesi üzerine ikinci kattaki eve penceden giren komşuları, genç kadını mutfakta yerde hareketsiz yatarken gördü. Elektrik akımına kapılıp öldüğü sanılarak polise haber verildi. 
     Olay yerine gelen ekiplerin yaptığı incelemede Mehmet Ali Batman ile 12 yıl önce evlenen, üç çocuk annesi genç kadının, boynuna saplanan beş bıçak darbesiyle öldürüldüğü belirlendi. Koca Batan'ın eve gelmesiyle Şükran Batan'ın kolundaki 3'ü burma 8'i düz toplam 11 bilezik, biri alyans 4 yüzüğünün gaspedildiği anlaşıldı. Evin kapısında ve pencerelerinde herhangi bir zorlama izine rastlanmadı. Kapıyı kendisinin açtığı sanılan genç kadının en son saat 14.00 sıralarında balkonda görüldüğü saptandı. Bugüne kadar hiç reddetmemesine rağmen komşularının çay içme davetini de geri çevirdiği öğrenildi. 
     İçinde, dövizlerle birlikte yaklaşık 250 milyar lira para bulunan yatak odasındaki çelik kasanın ise açılamadığı anlaşıldı. Katil ya da katillerin, anahtarının biri eşi Mehmet Ali Batan da, yedeği de içinde bulunan çelik kasayı açtırmak istedikleri, ancak talihsiz kadının bunu yerine getiremediğinin sanıldığı belirtildi. Kasayı açamayınca Batan'ı öldürüp ziynet eşyalarını aldıkları üzerinde durulduğu kaydedildi. Şükran Batan'ı öldürenin aileyi tanıyan birisi olabileceği ihtimalinin de değerlendirildiği aktarıldı. Soruşturmanın çok yönlü sürdürüldüğü bildirildi. 
     Diğer eşlerinden çocuğu olmadığı için Şükran Batan'la üçüncü evliliğini yapan Mehmet Ali Batan, eşini öldürenin bir an önce yakalanmasını beklediklerini söyledi. Menderes Belediye Başkanı Ergun Özgün de evine geldiği acılı kocaya başsağlığı diledi. 
     
</TEXT>
</DOC>
