<DOC>
<DOCNO> 282122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun29.html </URL>
<DATE> 2004/10/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Vatikan'dan Fener Rum Patrikhanesi'ne jest 
</HEADLINE>
<TEXT>

     Katoliklerin ruhani lideri Papa İkinci Jean Paul, kasım ayında Fener Rum Patriği Bartholomeos'u ziyaret edemeyecek. 
     Vatikan yetkilileri, Papa'nın sağlık nedenleri gerekçesiyle bu ziyareti yapamayacağını, Fener Rum Patrikhanesi'nin talep ettiği kutsal emanetleri özel bir heyetle İstanbul'a göndereceğini açıkladılar. 
     Ortodoks Hıristiyanların iki önemli din adamına ait kemik ve giysilerden oluşan kutsal emanetler, 800 yıl aradan sonra İstanbul'a geri dönüyor. 4. ve 5. yüzyıllarda Anadolu topraklarında yaşamış olan Aziz Yuhanna Krisostomo ve ilahiyatçı Yorgo'ya ait kutsal emanetler, Haçlı ordularının 1204'te İstanbul'u yağmalamaları sırasında ortadan kaybolmuşlardı. Kutsal emanetlerin, Vatikan'ın ünlü Aziz Petrus Bazilikası'nda bulunduğu ortaya çıkmıştı. 
     Katolik yetkililerinin açıklamasına göre, 30 Kasım'da Ortodoksların Aziz Andrea Yortusu'na katılmak üzere İstanbul'a gidecek olan Vatikan heyeti, beraberlerinde getirecekleri kutsal emanetleri de Fener Rum Patriği Bartholomeos'a iade edecekler. 
     Fener Rum Patriği Bartholomeos, haziranda Roma ziyareti esnasında, Vatikan'ın ünlü Aziz Petrus Bazilikası'nda bulunduğu ortaya çıkan kutsal emanetlerin kendilerine iade edilmesini talep etmişti. 
     Vatikan yetkilileri ise 30 Kasım'da Papa İkinci Jean Paul'ün Patrik Bartholomeos'a yapacağı ziyaret vesilesiyle, bu emanetlerin Fener Rum Patrikhanesi'ne iade edilebileceğini ifade etmişlerdi. 
     
</TEXT>
</DOC>
