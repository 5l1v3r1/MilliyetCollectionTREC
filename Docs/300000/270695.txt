<DOC>
<DOCNO> 270695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy06.html </URL>
<DATE> 2004/09/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Koç "AKP ile eğitim sistemi tepetaklak oldu" 
</HEADLINE>
<TEXT>

     CHP Grup Başkanvekili Haluk Koç, AK Parti İktidarı döneminde eğitim sisteminin ''Tepe taklak edildiğini'' söyledi. 
     Koç, yeni eğitim yılı nedeniyle Parlamento'da düzenlediği basın toplantısında, eğitimin sorunlarına ilişkin görüşlerini anlattı. Eğitim sisteminde yıllardır birikerek büyüyen ve artık yapısal hale gelen bir sorunlar yumağı yaşandığını kaydeden Koç, sınıf mevcutlarının çok kalabalık olduğunu, 30'ar öğrencili sınıflarda normal eğitim yapılabilmesi için yaklaşık 200 bin öğretmen, 135 bin yeni derslik gerektiğini, okullarda araç-gereç, kütüphane, altyapı yetersizlikleri bulunduğunu söyledi. Koç, velilerden ''Gönüllü bağış'' adı altında paralar alındığını, bu arada bağış almayan okullarda da bazı önemli ihtiyaçların karşılanmasının mümkün olmadığını ifade etti. 
     Eğitim çalışanlarının tamamının yoksulluk ve açlık sınırında yaşam mücadelesi verdiğini kaydeden Koç, yeni müfredat programı ile yapılmak istenen değişikliklere ilişkin hazırlık ve katılım sürecinin de yetersiz olduğunu bildirdi. 
     
     ''EŞİTSİZLİK VE ADALETSİZLİK...'' 
     ''Eğitimin sorunları lokal tedbirlerle geçici iyileştirmelerle çözülmekten son derece uzaktır'' diyen Koç, eğitim sistemini eşitsizlik ve adaletsizlilerin belirlediğini söyledi. Parası olanların olmayanlara göre avantaj elde ettiği, sayıları milyonları bulan çocuk ve gencin eğitim hakkından yoksun bırakıldığı bir eğitim yılına başlandığını kaydeden Koç, şunları söyledi 
     ''CHP olarak diyoruz ki piyasacı eğitim anlayışı terkedilmelidir. 
     AKP İktidarı ile birlikte eğitim sistemi tepe taklak edilmiştir. Milli Eğitim Bakanlığı'nın merkez ve taşra teşkilatında yaşanan yoğun siyasi kadrolaşma, üniversiteleri egemenliği altına almak çabaları ve eğitimi daha da gericileştirme çabaları AKP İktidarı'nın eğitimdeki 2 yıllık icraatıdır. AKP Hükümeti döneminde kadrolaşma eğitimin temel sorunu haline gelmiş, kadrolaşmaya paralel olarak sürgünler, cezalar ve kıyımlar eğitim emekçilerini mağdur etmiştir. Talim Terbiye Kurulu'ndan başlayarak en ücra köşedeki okulun müdürüne kadar iktidar yanlısı kadrolaşmalar 2 yıldır yaşanmıştır ve yaşanmaya da devam etmektedir.'' Kamu Personel Rejimi Yasa Tasarısı ile eğitim çalışanlarının iş güvencelerinin ortadan kaldırılacağını da savunan Koç, bununla Türkiye'nin geleceğinin karartıldığını söyledi. 
     
     ''VELİLERİN CEBİ YANIYOR'' 
     Basın toplantısında, velilerin yapması gereken harcamalara da değinen Koç, devlet memuru olanların bugün alacakları maaşların çocuklarının eğitim masraflarına yetmeyeceğini ifade etti. Eğitim Sen'in yaptığı araştırmaya göre, 5'inci sınıfa giden bir öğrencinin yıllık maliyetinin 1 milyar 937 milyon lira olduğunu bildiren Koç, sınıflar yükseldikçe bu miktarın arttığını kaydetti. 
     CHP'li Koç, eğitim sorunlarının çözümü için zorunlu eğitimin 13 yıla çıkarılması, ikili eğitimden tekli eğitime geçilmesi, öğretmen ve yardımcı personel açıklarının giderilmesi, ders kitaplarının eğitimin tüm kademelerinde ücretsiz olması, eğitim çalışanlarının ücretlerinin arttırılması gerektiğini sözlerine ekledi. 
     
</TEXT>
</DOC>
