<DOC>
<DOCNO> 280039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko21.html </URL>
<DATE> 2004/10/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Güler Petrol fiyatlarına göre zam yapıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, akaryakıta zam konusunda 'ekonominin gereği neyse, onu yaptıklarını' söyledi. 
     Güler, Başbakan Recep Tayyip Erdoğan'ın katılımıyla, MAN Türkiye A.Ş.'nin ''Evolution 2004'' projesinin tamamlanması ve yeni üretim sürecinin başlaması nedeniyle düzenlenen törende, gazetecilerin sorularını yanıtladı. 
     Güler, ''akaryakıta yakında zam var mı'' şeklindeki soru üzerine, ''petrol fiyatlarına bağlı birşey... Ekonominin gereği neyse, ona göre hareket ediyoruz. Petrolün fiyatı doları geçti, bazen düşüyor. Biz bu olayı takip ediyoruz. Petrol fiyatları yükseldiğinde zam yapıyoruz, düştüğünde indirim yapıyoruz'' dedi. 
     Sanayiye verilen elektrikte indirim yapılması konusuna 'Hazine'nin karşı çıktığı' yolundaki haberlerin hatırlatılması üzerine Güler, ''o konuda bir şey söyleyemeyeceğim. Çünkü kararları ortak alıyoruz, bizde tek başına karar yok. Yüksek Planlama Kurulu'nda da akaryakıta zam konusu görüşülmedi'' şeklinde konuştu. 
     
     BİO-DİZEL YAKIT 
     Bio dizel'e ilişkin görüşlerini de ifade eden Bakan Güler, şunları kaydetti 
     ''Bio dizel projesiyle, hem tarım canlanacak hem de petrol fiyatlarının arttığı bir dönemde mazota ikame olacak. Bio dizel kullanım projesi cazibe kazandı. Yaptığımız etüdler belli bir aşamaya geldi. Pankobirlik ile protokol hazırlandı, Konya'da işe başlayacağız, Trakya ve Güneydoğu Anadolu'da bu konuda çalışmalar yapılacak.'' Projeyle istihdam sorununun çözüleceğini de söyleyen Bakan Güler, şu bilgileri verdi 
     ''Hedefimizin yüzde 2 civarında kullanım, bu yüzde 20'ye kadar yükselebilir. Konya Belediyesi bunu otobüslerinde kullanacak. Aynı zamanda çiftçi aileleri de bunu kullanacaklar. Pancar ekili alanlarda kademeli olarak bio dizel üretimi yapılan bitkiler ekilecek. Birinci yıl 9 bin çiftçiye istihdam sağlanacak, projenin kapasitesi 90 bin çiftçiye istihdam sağlayacak düzeyde.'' Bakan Güler'in verdiği bilgiye göre, hiç kullanılmayan sahaların kanola tarımına açılmasını öngören proje uyarınca, pancar üretilen yerlerin dörtte 1'i, kanola tarımına müsait. Toplam 2.3 milyon hektarlık alan, bio dizel üretiminde kullanılacak. MAN da bu projenin içinde yer alacak. 
     Enerji ve Tabii Kaynaklar Bakanı Güler, benzinin yerine de bio etanol projelerinin bulunduğunu anlatırken, petrol fiyatlarındaki artıştan önce bu tür proje çalışmalarının yapılmasının önemine dikkat çekti. Güler, bu projelerle dışarıya bağımlılığın azalacağını kaydetti. 
     
</TEXT>
</DOC>
