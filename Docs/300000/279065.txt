<DOC>
<DOCNO> 279065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun31.html </URL>
<DATE> 2004/10/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Jerusalem Post Gazze operasyonu yakında sona erebilir 
</HEADLINE>
<TEXT>

     İsrail ordusunun 13. gününe giren Gazze'deki son operasyonunun yakında sona erebileceği bildirildi. 
     İsrail'de yayımlanan Jerusalem Post gazetesinin internet sitesinde, adı açıklanmayan bir İsrail ordu yetkilisine dayanılarak verilen haberde, İsrail kabinesinin bugünkü toplantısında da operasyonun ele alındığı ve devam edip etmemesinin değerlendirildiği kaydedildi. 
     Ordu yetkilisi de, operasyonun gün be gün değerlendirildiğini, hedefine ulaştığının belirlenmesi halinde, ordu birliklerinin bölgeden çekilebileceğini söyledi. 
     Haberde, bununla birlikte Gazze'deki birliklerin yerlerinde henüz herhangi bir değişikliğin olmadığı da kaydedildi. 
     İsrail'in Sderot kasabasına 28 Eylül'de düşen bir Kassam füzesinin iki kızın ölümüne yol açması üzerine, bir gün sonra başlatılan operasyon tüm hızıyla sürüyor. 
     Öte yandan, Gazze'deki El Şifa Hastanesi yetkilileri, hastanedeki 2 yaralının bu sabah öldüğünü duyurdu. Ahmed Hamid ve Ahmed Ebu Saif adındaki Filistinlilerin, İsrail askerlerinin Beyt Hanun'da açtıkları ateşte yaralandıkları belirtildi. Cebaliye'de yaralanan bir Filistinlinin daha öldüğü kaydedildi. 
     İsrail askerlerinin, tanklar, buldozerler ve helikopterler eşliğinde sürdürdükleri iki haftalık operasyon sürecinde, Gazze Şeridi'ndeki Beyt Hanun, Beyt Lahiya ve Cebaliye kentleri ile mülteci kampları, Gazze'nin diğer bölgelerinden tamamen tecrit edilmiş durumda bulunuyor. 
     Operasyon nedeniyle İsrail ordusu, sivil halkın kullandığı yol ve kapıları kapadı. Güneyden Gazze'ye girişleri sağlayan Abu Holly geçişi günde ancak 2-2,5 saatlik sürelerle açılıyor ve bekleyen binlerce kişiye ve ambulanslara, uluslararası örgüt görevlileri ve taşıdıkları yardım ve sağlık malzemesinin geçişine izin veriliyor. 
     
     FİLİSTİNLİ KAYNAKLARINA GÖRE ÖLÜ SAYISI 120 
     Filistin kaynaklarına göre, operasyonda, başladığı günden bu yana, aralarında çocukların da bulunduğu, yarısı sivil 120 kişi hayatını kaybetti, 500'den fazla kişi yaralandı. 
     İsrail yönetimi, Filistinlilerin ülkesine girişlerini de sık aralıklarla yollara yerleştirilen bloklar, kontrol noktaları ve çalışma izinleriyle denetliyor. 
     Çalışma iznine sahip 15 bin Filistinlinin de halen İsrail'e girişleri yasak. İsrail, yaklaşık bir ay önce, Yahudi tatilinin başlamasıyla birlikte güvenlik gerekçesiyle, çalışma iznine sahip olanların da ülkeye girişini yasakladı. Tatilin sona ermesine rağmen yasak devam ediyor. 
     
</TEXT>
</DOC>
