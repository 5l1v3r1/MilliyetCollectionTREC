<DOC>
<DOCNO> 263074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun21.html </URL>
<DATE> 2004/08/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irkçı 'Altın Şafak' örgütüne Rum gençlerden yoğun ilgi 
</HEADLINE>
<TEXT>

     Kıbrıs Rum kesiminde son günlerde adı sıkça duyulan ırkçı ''Hrisi Avgi'' Altın Şafak örgütü, Rum yönetimini ek tedbirler almaya yöneltirken, Rum gençleri arasında örgüt sempatizanlığının yayıldığı belirtiliyor. 
     Rum basını, kendisini milliyetçi olarak niteleyen örgüte ilişkin bazı haber ve yorumlara yer verdi. 
     Mahi gazetesi, örgütün bir bildirisindeki ''İdealimiz ırk, kan, köken ve Helen kimliğiyle kültürel mirasının korunmasıdır. Vatanı ve milleti sevmek için milliyetçi, faşist, ırkçı olmak gerekiyorsa evet öyleyiz'' ifadesine yer verdi. 
     Simerini ise merkezi Yunanistan olduğu belirtilen örgütün Rum kesimindeki üye sayısının 40 kadar olduğunu yazarken, örgüt elemanlarının her hareketinin polis tarafından yakından takip edildiğini bildirdi. Gazete, Rum Polisi Müdür Yardımcısı Sotiris Haralambus'un ''Yasa çerçevesinde hareket ederlerse hiçbir sorunla karşılaşmazlar. Gösteri yapmak demokratik haklarıdır. Ancak yasadışı davranırlarsa polis onlara karşı acımasız olacak'' sözlerine de yer verdi. 
     Bu arada, gazeteler örgütün Rum gençler arasında giderek yayıldığını da yazarak, bu ırkçı örgütün Rum siyaset sahnesinde yeni bir döneme damgasını vurmakta olduğu yorumunda bulundular. 
     Mahi, örgütün, aşırı sağ nitelikte, siyasi ve sosyal yaşamda terör ve çatışmayı körükleyen tehlikeli milliyetçi tutumları bulunduğunu belirterek, örgütün kendisini ilk kez geçen Nisan ayında, referandumların hemen öncesinde, Lefkoşa'nın Rum kesiminde dağıttığı ilan ve tanıtım broşürleriyle gösterdiğini bildirdi. Gazeteye göre, Rum güvenlik yetkilileri sadece örgüt üyelerinin hareketlerini izleme ve herhangi bir suç işlemeleri durumunda müdahale etme emri aldı. 
     
</TEXT>
</DOC>
