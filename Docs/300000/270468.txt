<DOC>
<DOCNO> 270468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur10.html </URL>
<DATE> 2004/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tuğba Özay gözaltını anlattı Uyuşturucuyla işim olmaz 
</HEADLINE>
<TEXT>

     Yaşar ANTER - BODRUM DHA 
BODRUM'da manken Tuğba Özay, oğlu ve adamlarıyla birlikte gözaltına alınan ve 6 saat sorgulanıp serbest bırakılan yeraltı dünyasının tanınmış ismi Kürşat Yılmaz'ın, ilçede bir eğlence merkezi açmayı ve 4 milyon dolarlık yatırım yapmayı planladığı belirtildi. Manken Özay, "Uyuşturucu ile işim olmaz'' dedi. 
     Bodrum'a 4 gün önce gelen ve geceleri sık sık İbrahim Tatlıses'in Aso' adlı barına eğlenmeye giden Kürşat Yılmaz ve adamları, önceki gün yaptıkları tekne gezisinden dönüşte otomobillerine yürürken, Gümbet'te İnönü Caddesi'nde polis tarafından gözaltına alındı. Ruhsatsız silah ve uyuşturucu bulundurdukları ihbarıyla gözaltına alınan Kürşat Yılmaz, oğlu Alparslan Yılmaz, manken Nihal Tuğba Özay, Fuat Bekir Duyanoğlu, Ehat Akyol, Zekeriya Bacacı, Zübeyir Haluk, Filiz Bardakçı, Ali Oymak, Yakup Kürşat, Elçin Nazlıoğlu ve Turhan Oymak, Gümbet'teki Kaçakçılık ve Organize Suçlar Grup Amirliği'nde yaklaşık 6 saat sorgulandı. Polis çevrede yoğun önlem aldı. Yılmaz ve beraberindekilerin kullandığı 34 EHT 65, 34 KY 726 ve 34 AY 028 plakalı lüks otomobiller polis tarafından didik didik arandı. 
     Üzerinde şort, ayağında terlik olan Kürşat Yılmaz ve beraberindekiler sorgulamadan sonra sağlık raporu için Bodrum Devlet Hastanesi'ne sevk edildi. Kürşat Yılmaz, hastaneye gelişinde gazetecilere "Arkadaşlar tatil yaparken, ne olduğunu anlamadan gözaltına alındık. Poliste işkence gördüm'' diye bağırdı. Yılmaz, sağlık kontolü sırasında da, gözaltındayken testislerine tekme atıldığını iddia etti, buna rağmen doktorların sağlıklı' raporu vermesi üzerine tepki gösterdi. 
     Kürşat Yılmaz'ın adamları da polis otomobilinden yaptıkları açıklamada, "Denize ayağımızı soktuk, yolda yürüdük diye bizi gözaltına aldılar. İhbarın asılsız olduğunu, emniyet müdürünün şov yapmak için bizi gözaltına aldığını biliyoruz. Yanımızda silah yoktu. Ruhsatlı silahlarımız otomobilde duruyordu'' dedi. Hastaneye götürülüşünde gazetecilerin kapıda beklemesi nedeniyle uzun süre dışarıya çıkamayan ve başına bir örtü örttükten sonra polis otomobiline bindirilen manken Tuğba Özay, hastanedeki sağlık kontrolünün ardından da Yılmaz'ın adamları tarafından arka kapıdan kaçırıldı. 
     Kürşat Yılmaz ve Tuğba Özay'ın görüntülenmesini istemeyen ve polis merkezi etrafında bekleyen 20 kişilik grup sık sık gazetecileri tehdit ederek, görüntü alınmasını engellemeye çalıştı. Yılmaz'ın adamları ile gazeteciler arasında tartışma çıktı. Zanlılar daha sonra serbest bırakıldı. 
     Yılmaz'ın avukatı, Muğla Barosu avukatlarından Ayşe Erkin, Yılmaz ve adamlarının gözaltına alınmasının hukuki dayanağı olmadığını savundu. Erkin, "Bütün bunlar yetmiyormuş gibi müvekkillerime poliste kaba davranmışlar. Asılsız ihbar üzerine 6 saat gözaltında tutulan müvekkilimin kanuni haklarını arayacağım'' dedi. 
     
     OĞLU DAVET ETMİŞ 

     Manken Tuğba Özay, kendisini mavi yolculuğa Kürşat Yılmaz'ın 24 yaşındaki oğlu Alparslan Yılmaz'ın davet ettiğini, bu nedenle teknede gün boyunca birlikte olduklarını belirtti. Tuğba Özay'ın, "Ben daha önceden Alparslan'ı tanıyordum. Beni tekne gezisine davet edince onu kırmak istemedim. Bu nedenle davetini kabul ettim. Tekneye gittikten sonra sahilden tam açılırken babası ve arkadaşları geldi. Tekneden ayrılmamın ayıp olacağını düşündüm. Ayrıca benim uyuşturucu ve silahla işim olmaz. Pişman olacak birşey de yapmadım. Bu olayı abartmanın anlamı yok'' dedi belirtildi. 
     Bodrum'un Yalıkavak Beldesi'nde villa satın alan ve son birkaç yıldır yaz aylarını Bodrum'da geçiren Kürşat Yılmaz'ın, kent merkezinde disko-bar türü eğlence mekanı almak için girişimlerde bulunduğu ve adamlarının bu yönde araştırma yaptığı kaydedildi. Yaklaşık 4 milyon doları bu iş için gözden çıkardığı belirtilen Kürşat Yılmaz'ın, Tatlıses ile de bu sonuda sık sık görüştüğü ve fikir aldığı öne sürüldü. 
     
     GEREKLİ MESAJI VERDİK 

     Savcılığın izni ile operasyon yaptıklarını belirten Bodrum Emniyet Müdürü Yılmaz Özden, Bodrum'da huzuru bozdurmamak için ne gerekiyorsa yapılacağını söyledi. Özden, şöyle onuştu 
     "Bir ihbarı değerlendirip, gerekli inceleme ve araştırmaya yaptık. 4 ruhsatlı silahın haricinde suç unsuruna rastlamadık. Şahıslar sorgulamaları yapıldıktan sonra serbest bırakıldı. Bodrum'a tatil için gelenler turistin ve kentin geleceğini, huzurunu bozmamak için çok iyi düşünsün. Nereden geldiği belli olmayan paralarla kurulacak işlerden sürekli bela gelmiştir. Bu yüzden Kürşat Yılmaz ve adamlarına gerekli mesajı verdik. Turizmin gözde merkezlerinden Bodrum'da son yılların en önemli operasyonlarını yapıp huzur getirdik. Sadece Kürşat Yılmaz değil ilçeye kim gelirse gözümüz üzerlerinde. Kimse yasaların dışında hareket etmeye çalışmasın.'' 

     
</TEXT>
</DOC>
