<DOC>
<DOCNO> 285884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas03.html </URL>
<DATE> 2004/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere... Eğlence yerleri sigara içirmek içinde ruhsat almak zorunda 
</HEADLINE>
<TEXT>

     İngiltere'de pub, restoran ve kafeler ile çok sayıda kişinin bir arada çalıştığı ofislerde sigara içilebilmesi için ruhsat alınması gerekecek. 
     İngiltere'de hükümetin, halen alkol satmak için ruhsat almak zorunda olan eğlence yerlerinin sahiplerinin, işyerlerinde sigara içilmesi için de ruhsat başvurusu yapmalarını yasal zorunluluk haline getirmeye hazırlandığı bildirildi. 
     İngiliz hükümeti, bu ruhsatı almayanların işyerlerinde sigara içilmesine izin vermeyecek. Aynı şekilde belli sayıda insan çalıştıran işyerleri için de aynı ruhsatın alınması zorunlu olacak. 
     İngiliz basını da hükümet tarafından hazırlanan yasanın ''genel bir sigara yasağının ilk adımı'' sayılabileceğine dikkat çekti. 
     İngiliz basını, ruhsat sahiplerinin yerine getirmesi gereken bazı şartların da ''çocukların kesinlikle sigara içilen bu ortamlardan uzak tutulması'' ve ''işyeri çalışanı olan ve sigara içmeyen kişilerin, ortamdaki dumandan etkilenmemesini sağlayacak havalandırma sistemlerinin kurulması'' olacağını bildirdi. 
     Bu arada, çocuklara açık hiçbir işyerine söz konusu ruhsatın verilmeyeceğine dikkat çeken İngiliz basını, iyi havalandırılan sigara odalarının bulunabileceğini kaydetti. 
     Sağlık Bakanı John Reid tarafından hazırlanan ve kabineye sunulan yasa tasarısının gelecek ay parlamentoda görüşülüp yürürlüğe girebileceği belirtiliyor. 
     
</TEXT>
</DOC>
