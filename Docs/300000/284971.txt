<DOC>
<DOCNO> 284971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/guncel/gun07.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlere ev alımında kolaylık 
</HEADLINE>
<TEXT>


NEVSAL ELEVLİ Londra 

İngiliz The Times gazetesi, Türkiye ve İngiltere'nin, vatandaşlarının her iki ülkede sorunsuz şekilde ev ve arsa satın alabilmesini sağlayan bir anlaşma imzaladığını savundu. Gazetede, AB ile üyelik müzakerelerine 2005'te başlanacağı olasılığının ağırlık kazanmasıyla birlikte, Türkiye'nin güney sahillerinde müthiş bir emlak alım - satım hareketliliği yaşandığı bildirildi. Haberde, anlaşmaya rağmen İngiltere vatandaşlarının gayrimenkul satın alırken Türk ordusundan da onay alması gerektiği, bunun da satın alma sürecini 8 haftaya kadar uzattığı belirtildi. Türkiye'deki emlakın, Akdeniz'deki tüm ülkelerden daha ucuz olduğunu yazan The Times, İngilizlerin özellikle Antalya'nın Kaş ilçesine ilgi gösterdiğini de vurguladı. Gazete, bölgede faaliyet gösteren emlak komisyoncularının görüşlerine de yer verdi. 


</TEXT>
</DOC>
