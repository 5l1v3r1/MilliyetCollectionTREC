<DOC>
<DOCNO> 264460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo14.html </URL>
<DATE> 2004/08/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sergen bugünki idmanı yarım bıraktı 
</HEADLINE>
<TEXT>

     Beşiktaş, Denizlispor ile deplasmanda oynayacağı lig maçının hazırlıklarını bugün yaptığı idmanla sürdürdü. 
     Teknik Direktör Vicente Del Bosque yönetiminde, BJK Nevzat Demir Tesisleri'nde gerçekleştirilen ve ilk yarım saati basına açık olan idmana milli takım kamplarında bulunan İbrahim Toraman, Okan Buruk, İbrahim Akın ve Pancu katılmadı. Dünkü idmana katılmayan Ahmet Yıldırım takımla birlikte çalışırken, Carew ve Ali Güneş ise takımdan ayrı idman yaptı. 
     Siyah-beyazlılar, yaklaşık 2 saat süren idmanda pas çalışmasının ardından, taktik ağırlıklı bir çalışma gerçekleştirdi. 
     
     SERGEN İDMANI BIRAKTI 

     İdmanın başında yapılan pas çalışması sırasında rakibiyle çarpışan Sergen Yalçın'ın, göğsünün altındaki ben kanadı. 
     Çalışmayı bırakan yıldız futbolcu, kulüp doktoru Ayhan Optur ile Memorial Hastanesi'ne gitti. Ayhan Optur, hastanede basit bir operasyonla Sergen'in kanayan beninin alındığını söyledi. Optur, Sergen'in durumunun iyi olduğunu ve yarınki idmana çıkacağını bildirdi. 
     Bugünkü idmanda takımdan ayrı çalışan Carew ve Ali Güneş'in de durumlarının iyi olduğunu kaydeden Optur, iki futbolcunun da yarın takımla birlikte çalışacağını söyledi. 
     Öte yandan çalışmayı Beşiktaş Kulübü Asbaşkanı ve Futbol Şube Sorumlusu Kıvanç Oktay da izledi. 
     Bu arada siyah-beyazlılar, bu akşam Çaykur Rizespor ile BJK Nevzat Demir Tesisleri'nde hazırlık maçı oynayacak. Bu karşılaşmanın basına kapalı gerçekleştirileceği bildirildi. 
     Diğer yandan siyah-beyazlılar, 21 Ağustos Cumartesi günü oynayacakları Denizlispor maçı için 20 Ağustos Cuma günü öğle saatlerinde özel uçakla Denizli'ye gidecek. 
     
</TEXT>
</DOC>
