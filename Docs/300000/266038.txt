<DOC>
<DOCNO> 266038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo13.html </URL>
<DATE> 2004/08/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Daum yeni taktiğini basından gizledi 
</HEADLINE>
<TEXT>

     Fenerbahçe Teknik Direktörü Christoph Daum, daha önce açık olduğu bildirilen antrenmanı, yeni bir taktik deneyeceği gerekçesiyle basına kapattı. 
     Futbol takımı idari işler sorumlusu Volkan Ballı, dünkü antrenmanmdan sonra bu sabahki çalışmanın basına açık olduğunu, antrenmandan sonra basın odasına röportaj için 2 oyuncu göndereceklerini söylemişti. 
     Fenerbahçe'nin antrenmanını izlemek için Samandıra Tesisleri'ne gelen basın mensupları, idmanın basına kapatılacağını öğrenince şaşırdı. Yetkililer, gazetecilerin antrenmanın ilk 20 dakikasından görüntü alabileceklerini söylediler. 
     Basın mensupları bu olaya tepki gösterip Daum'un yardımcısı Murat Kuş'a ''Dün açık dediğiniz için geldik, şimdi neden kapatıyorsunuz '' diye sordu. Kuş ise teknik direktör Daum'un bu sabah böyle bir karar aldığını kaydetti. 
     Antrenmanda futbolcular açma germe hareketlerini tamamlarken, basın mensuplarına bakan Daum, taktik çalışması için basının çıkmasını bekledi. 
     Bu sırada basın mensuplarının yanına gelen Fenerbahçe Dergisi Editörü Mehmet Çatay, Daum'un gazetecilerin çıkmasını istediğini belirterek, ''Daum yeni birşey deneyecek. Bu yüzden idmanı basına kapattı'' dedi. 
     Basın mensuplarının ''İdmandan sonra oyuncular röportaj için gelecek mi '' biçimindeki soruları üzerine Çatay, ''Hayır, Daum istemiyor'' diye yanıt verdi. 
     
     ANTRENMAN 

     Fenerbahçe, Kayserispor maçı hazırlıklarını yaptığı antrenmanla sürdürdü. 
     Samandıra Tesisleri'nde yapılan ve 1 saat 40 dakika süren antrenmanda futbolcuların, koşu ve ısınma hareketlerinin ardından taktik ağırlıklı bir çalışma yaptıkları öğrenildi. 
     Sakatlığı bulunan Mehmet Yozgatlı takımdan ayrı çalışırken, tedavisi süren Kemal ise antrenmana katılmadı. 
     Fenerbahçe, bu akşam basına kapalı yapacağı antrenmanla hazırlıklarını sürdürecek. 

     
</TEXT>
</DOC>
