<DOC>
<DOCNO> 297427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/siyaset/axsiy01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul mektubu 
</HEADLINE>
<TEXT>


Müftüoğlu, Körfez Savaşı'nda Türkeş'in Özal'a, "Türkiye de, kuzeyden Irak'a girmeli" diye mektup yazdığını belirtti 

ÖNDER YILMAZ Ankara 


Eski MHP Genel Başkanı Alparslan Türkeş'in sağ kolu Rıza Müftüoğlu, "Derin Sayfalarıyla Milliyetçi Hareket" adlı kitabında Türkeş'in dönemin Cumhurbaşkanı Turgut Özal'a Musul ve Kerkük'ün alınması konusunda mektup yazdığını açıkladı. 
Müftüoğlu, Körfez Savaşı sürecinde Türkeş'in Özal'a gizli bir mektup gönderdiğini kaydetti. Türkeş'in mektubunda özetle şu ifadeler yer alıyor "ABD güneyden taarruza geçerken, Türkiye'nin de kuzeyden Irak'a girmesi, ülkemizin belki de yarım yüzyıl ileri gitmesine sebebiyet verecek derecede önemlidir. Körfez krizi tarihi bir fırsattır. Musul ve Kerkük'ün alınması çok önemlidir." 

Demirel engelledi 
MHP ve DYP'nin ANAP'ta kendilerine yakın milletvekillerine çengel atarak partiyi bölme kararını aldığını açıklayan Müftüoğlu, Süleyman Demirel'in Cumhurbaşkanı olmak için bunu nasıl engellediğini şöyle anlattı 
"ANAP'tan koparılan milletvekilleriyle DYP ile hükümet kurup SHP devre dışı bırakılacaktı. Demirel transferlere önce sıcak baktı. İşe başladık ve büyük mesafe katettik. İkinci görüşmemizde Demirel'de aynı sıcaklığı bulamadık. Başbuğ,'Demirel ya MHP'nin büyümesinden korkuyor ya da Cumhurbaşkanlığı'nı düşünüyor' değerlendirmesini yaptı." 
Müftüoğlu'nun kitabında, Türkeş'in, "Türkeş arkadaşımdı, hapisten çıkması için ricacı oldum ve tahliye oldu" diyen 7. Cumhurbaşkanı Kenan Evren'i sevmediği ortaya çıktı. 
Müftüoğlu, 1980 darbesi sonrasında ülkücülerin ezilmesi nedeniyle orduya büyük tepki doğduğunu gören Türkeş'in, "Ordu, 4 generalden teşekkül etmez" diyerek tepkiyi ordunun genelinden sadece Kenan Evren ve kuvvet komutanlarına yönelttiğini yazdı. 




</TEXT>
</DOC>
