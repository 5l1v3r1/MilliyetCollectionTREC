<DOC>
<DOCNO> 268297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/agun.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün hedefi çocuklar 
</HEADLINE>
<TEXT>


Çeçen olduğu sanılan bir grup terörist, dün sabah bir ortaokulu basarak yüzlerce çocuğu rehin aldı. Binaya patlayıcılar yerleştirildi. Rehinelerin yakınları gergin bir bekleyiş içinde 

Cenk Başlamış Moskova 

Rusya'yı sarsan terör dalgasının son halkasında, Çeçenistan'la bağlantısından kuşkulanılan bir grup terörist, Kuzey Osetya'nın Belsan kasabasındaki bir ortaokulu dün sabah saatlerinde basarak yüzlerce çocuğu rehin aldı. Otomatik silahlı teröristler, 8 kişiyi öldürdükten sonra rehineleri spor salonunda topladı. Teröristler, öldürülecek her arkadaşları için 50 rehine öldürecekleri ve operasyon düzenlenmesi halinde binayı havaya uçuracakları tehdidini savurdu. 

80 çocuk kaçtı 
Değişik kaynaklara göre, rehine sayısı 120 - 400 arasında. 80 çocuk eylemin başlamasından sonra kaçmayı başardı, 12 çocuk ise serbest bırakıldı. Çeçen ya da İnguş olduğu sanılan maskeli teröristlerin üzerlerinde patlayıcılar olduğu görüldü. Görgü tanıkları, 30 civarındaki saldırgandan dördünün kadın olduğunu söyledi. Grubun liderinin Çeçen komutan Şamil Basayev'e de yakınlığıyla bilinen, Magas lakaplı İnguş Cemaati lideri Doku Ömer olabileceği belirtildi. Bazı kaynaklar da, eylemi Riyad - ul Salihin İslam Şehitleri Taburu'nun düzenlediğini bildirdi. 

'Bekleyin' notu 
Baskın, eğitim yılının başlaması nedeniyle okulda düzenlenen törenin ardından gerçekleşti. Komşu İnguşetya'dan sızdığı sanılan teröristler kasaba girişinde 2 trafik polisine saldırarak araçlarına el koydu. Polis araçlarıyla okula gelen teröristler, burada da 2 güvenlik görevlisiyle çatıştı. İki çatışmada biri terörist toplam 9 kişi öldü. Öğrenciler, veliler ve öğretmenleri spor salonunda toplayan saldırganlar çatıya keskin nişancı yerleştirdi. Teröristlerin dışarıya attığı ilk k ğıt parçasında, "Bekleyin" yazıyordu. 
Ardından, Çeçenistan'daki Rus askerlerinin çekilmesi ve İnguşetya'ya düzenlenen baskında yakalananların bırakılmasını talep ettikleri haberi yayıldı. Ancak, Kuzey Osetya İçişleri Bakanı Kazbek Cantiyev, teröristlerin hiçbir talepte bulunmadığını açıkladı. 

İlk temas kuruldu 
Dün gece geç saatlerde yapılan ilk görüşmede teröristler, su ve yiyecek gönderilmesi talebini kabul etmedi. İTAR - TASS Ajansı, güvenlik kuvvetlerine başka semtlerdeki okullara baskın düzenlenebileceği ihbarı ulaştığını ve oralarda önlem alındığını bildirdi. 

İki haftada dördüncü saldırı 

MOSKOVA Milliyet 
Son günlerde yaşanan olaylarla Rusya, yakın geçmişin en büyük 'terör dalgasıyla' karşı karşıya kaldı. 
Terör dalgasının fitili geçen hafta salı akşamı Moskova'da bir otobüs durağında patlama meydana gelmesiyle ateşlendi. Dört kişinin yaralandığı saldırıdan birkaç saat sonra Moskova'dan kalkan iki yolcu uçağının üç dakika arayla düşmesi sonucu 98 kişi hayatını kaybetti. Önceleri terör olasılığına ağırlık vermeyen yetkililer daha sonra uçakların düşürüldüğünü kabul etti. 
Rus basınında çıkan haberlerde uçakları iki Çeçen kadın intihar eylemcisinin düşürdüğü iddia edildi. Eylemi, İslambuli Tugayı üstlendi. Devlet Başkanı Vladimir Putin Türk medyasına yaptığı açıklamada uçakları düşürenlerin El Kaide ile bağlantılı olduğunu söyledi. 98 kişinin ölümünün yarattığı şok atlatılmadan, önceki gece Moskova'nın merkezindeki bir metro istasyonu önünde meydana gelen patlamada 10 kişi öldü. Yetkililer, saldırının bir Çeçen kadın intihar eylemcisi tarafından düzenlendiğini açıkladı. Bu eylemi de aynı örgüt üstlendi. 

BM'ye 'acil' çağrı 
Son olay üzerine Rusya, ülkedeki terör eylemlerini görüşmek üzere BM Güvenlik Konseyi'ni acilen toplantıya çağırdı. Dün gece yarısında toplanması beklenen Konsey'in, barış ve güvenliği tehdit eden saldırıları ele alması bekleniyordu. 


</TEXT>
</DOC>
