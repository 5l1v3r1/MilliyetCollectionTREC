<DOC>
<DOCNO> 266152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun09.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, KKTC balığını istemedi 
</HEADLINE>
<TEXT>


SEFA KARAHASAN Lefkoşa 

KKTC'den Güney Kıbrıs'a tek taraflı mal sevkıyatını düzenleyen "Yeşil Hat" tüzüğü çerçevesinde, Rum tarafına gönderilen ilk parti ürün olan 100 kilo balık, sağlık gerekçesiyle geri çevrildi. Bir kamyon karpuzun geçişine ise izin verildi. 
Kıbrıs Türk Ticaret Odası KTTO Başkanı Ali Erel, Milliyet'e yaptığı açıklamada, kendilerinden ticaret menşei alan Sahil Balıkçılık adlı firmanın, Rum kesimine sevk ettiği balıkların, gümrükten geçtiğini ancak daha sonra Kıbrıs Rum Veteriner Dairesi tarafından reddedildiğini söyledi. KTTO'dan yapılan yazılı açıklamada, "Yeşil Hat Tüzüğü'nde 'Kuzey Kıbrıs'ta hayvan sağlığı ile ilgili yeterli bilgi sağlanıncaya kadar, canlı hayvan ve hayvansal ürünlerin Güney Kıbrıs'a geçişi yasaklanmıştır' maddesi nedeniyle balıkların kabul edilmediği ifade edildi. 

'Ha Girne ha Limasol' 
Balıkların et ürününe girdiği gerekçesi gösterilerek geri çevrildiğini ifade eden Erel, "Bu balıklar Limasol'da da yaşayabilir. Girne'nin balığıyla Limasol'da yaşayan balık arasında ne fark var ki " dedi. 


</TEXT>
</DOC>
