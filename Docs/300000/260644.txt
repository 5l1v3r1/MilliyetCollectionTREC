<DOC>
<DOCNO> 260644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/dunya/adun.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceler şakaymış 
</HEADLINE>
<TEXT>


Yargıç önüne çıkan tasmacı asker Lynndie England, ilk ifadesinde Ebu Gıreyb Cezaevi'ndeki tutuklulara 'biraz eğlenmek için işkence yaptığını' söylemiş 

DIŞ HABERLER SERVİSİ 


Bağdat'taki Ebu Gıreyb Cezaevi'nde Iraklı tutuklulara işkence yaptığı suçlamasıyla Kuzey Carolina'daki Fort Bragg Askeri Üssü'nde ön duruşması yapılan "tasmacı" kadın asker Lynndie England'ın, skandalı soruşturan yetkililere verdiği ilk ifadesinde, "biraz eğlenmek için bu işleri yaptığını" söylediği ortaya çıktı. 
4 günlük ön duruşmada ifade veren 2 tanıktan biri olan soruşturma görevlisi Paul Arthur, mahk mlara kötü muamele ve işkence yapmaktan yargılanan 7 kişi arasındaki kadın asker için "Yaptıklarının bu kadar ciddi suç olduğunu düşünmüyordu. Böylesine bir davaya konu olacağını sanmıyordu. Şaka yaptığını söylemişti" dedi. 
Skandaldan ilk olarak England'ın birliğinden bir askerin Ebu Gıreyb'deki odasına kapı altından birkaç CD atması üzerine haberdar olduğunu anlatan Arthur, CD'leri izledikten sonra er England'a gittiğini ve açıklama istediğini belirtti. Arthur, England'ın ilk sorgusunda cezaevinde kısa bir süre önce yaşanan mahk m ayaklanması nedeniyle doğan gerginliği düşürmek ve ortamı yumuşatmak amacıyla hareket ettiğini söylediğini aktardı. 
England'ın, kendisine, mahk mlarla birlikte resimlerdeki gibi poz vermesini erkek arkadaşı onbaşı Charles Graner'ın söylediğini ve fotoğrafları da Graner'ın çektiğini anlattığını belirten Arthur, Graner'ın cezaevindeki işkence ve kötü muamelelerden sorumlu çetenin başı olduğunu söyledi. 
Öteki tanık soruşturma görevlisi Warren Worth ise England'ın gönüllü olarak skandalda rol aldığını, amirlerinden talimat aldığını gösteren herhangi bir bulguya rastlamadığını söyledi. 

Sinirli sinirli güldü 
7 aylık hamile olan 21 yaşındaki England'ın ön duruşmada genelde sakin olduğu ancak zaman zaman sinirli bir şekilde güldüğü bildirildi. Duruşmaya annesi Terrie ile birlikte gelen Lynndie England, öğleden sonraki oturuma katılmayarak kontrol için doktora gitti. 
Duruşmaların devamında 25 kadar tanık dinlenecek. Bazı tanıklar Irak'tan telefonla ifade verecek. İddia makamının en önemli suç delillerini ise 280 kadar fotoğraf oluşturuyor. Ön duruşmalar sonucunda England'ın ya disiplin cezası almasına ya da askeri mahkemede yargılanmasına karar verilecek. Askeri mahkemede yargılanması durumunda Lynndie England, kendisine yöneltilecek 19 ayrı suçun hesabını verecek ve 38 yıl hapis cezası alabilecek. 
England'ın avukatları kadın askerin amirlerinden emir alarak hareket ettiğini, oysa şimdi Pentagon ve Beyaz Saray tarafından günah keçisi haline getirildiğini ileri sürdüler. 

Cephede 'eğlence' 

Mahkeme ressamının kaleminden, Kuzey Carolina'daki Fort Bragg Üssü'nde basının sokulmadığı mahkeme salonunda yargıç karşısında iken resmedilen işkenceci kadın er Lynndie England, duruşma sırasında sorulara kısa cevaplar vermekle yetindi. "Biraz eğlenmek için bu işleri yaptım" diyen England, sağda belleklere kazınan fotoğrafta Ebu Gıreyb'de "eğlenirken" görülüyor. 

Danimarkalılar da şakacı çıktı 

İRFAN KURTULMUŞ Kopenhag 

Irak'ın güneyindeki Basra kenti yakınında bulunan Eden kampında görev yapan 500 kişilik Danimarka birliğinin de Iraklı tutuklulara ağır işkence yaptığı ortaya çıktı. Danimarka Savunma Bakanlığı, Irak'taki bazı Danimarkalı askerlerin, gözaltındakilere işkence yaptığı yolundaki iddiaların ardından Irak'taki komutanlarını geri çağırırken, "Ekstra Bladet" adlı gazete, Danimarkalı askerlerin uyguladığı işkence yöntemleri karşısında Iraklı tutukluların korkudan altına kaçırdığını ve kustuklarını bildirdi. İşkence iddialarını soruşturan denetçiler komitesi de, Irak'taki askeri birlikte istihbarat subayı olarak sorgulamalardan sorumlu olan 37 yaşındaki kadın binbaşı Annemette Hommel'in bir Iraklı mahk ma kötü muamele ettiği sonucuna vardı. Hommel'in 9 Haziran'da sorguladığı bir tutukluya su vermediği ve acı veren bir pozisyonda uzun süre kalmaya zorladığı belirtildi. 


</TEXT>
</DOC>
