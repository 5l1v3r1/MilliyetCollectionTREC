<DOC>
<DOCNO> 289502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun51.html </URL>
<DATE> 2004/11/17/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Pentagon, CIA'deki temizlik operasyonundan memnun 
</HEADLINE>
<TEXT>

     Deniz Arslan AA 

ABD'de Başkan George Bush'un CIA Başkanlığı'na getirdiği Porter Goss, kurumda ciddi bir temizlik çalışması yürütürken, bu durumdan en çok kendi istihbarat birimleri de bulunan ve istihbarat bütçesinin büyük kısmını elinde bulunduran ABD Savunma Bakanlığı Pentagon'un memnuniyet duyduğu belirtiliyor. 
     Bush yönetimine yakın muhafazakar Washington Times gazetesi, üst düzey Pentagon yetkililerinin, CIA'deki temizlik harekatından büyük memnuniyet duyduğunu yazdı. 
     Gazete, terörizme karşı savaş ve Irak Savaşı konularında CIA'in istihbarat yetkilileriyle Pentagon'un istihbarat birimleri arasında uzun süredir bulunan uyuşmazlığın, Goss'un temizlik hareketiyle ortadan kalkacağını savundu. 
     Pentagon'un üst düzey bir yetkilisi Washington Times'a, CIA bürokrasisinin, daha önce terör örgütü El Kaide ve Usame Bin Ladin'e karşı savaşta askerlerin rolüne karşı çıktığını kaydetti. Aynı yetkili, ''CIA'de bazı yetkililer, halen her şeyin 11 Eylül öncesinde olduğu gibi yürütülmesini istiyor. Bu halen değişmedi'' dedi. 
     Gazete, CIA'deki analistlerin Irak Savaşı'na karşı çıktığını ve bu yetkililerin, Irak Savaşı'na gidilmesinin yanlışlığını anlatan ''karamsar'' raporları ''liberal basına'' sızdırdığını, hatta bazı raporların ''sızdırılmak için yazıldığını'' ileri sürdü. 
     Bush'un Cumhuriyetçi Partisi'nden Florida Milletvekilliği ve Temsilciler Meclisi istihbarat komitesi başkanlığı yapmış olan yeni CIA Başkanı Goss'un göreve gelmesinin ardından, CIA Başkan Yardımcısı John McLaughlin ve CIA'in iki en üst düzeyde yetkilisi görevlerinden istifa etti. Buna gerekçe olaraksa Goss'un kuruma getirdiği yeni yetkililerle anlaşmazlık gösterildi. 
     Goss, istihbarat komitesi başkanıyken CIA'i en çok eleştirenlerin başında geliyordu. Porter Goss, ''CIA kültürünün'' değişmesi gerektiğini, Ortadoğu'da kendi ajanlarını çalıştırmak yerine başka ülkelerin ajanlarından faydalanılmasını doğru bulmadığını söylüyordu. Washington Times, ABD'nin Ortadoğu'da yararlandığı yabancı istihbarat kaynaklarının, İsrail, Ürdün ve Mısır olduğunu yazdı. 
     ABD Savunma Bakanlığı ile CIA arasında istihbarat konularındaki anlaşmazlık, uzun süredir iyi biliniyordu. Savunma Bakanı Rumsfeld, CIA'in yöntemlerinden hoşnutsuzluğu çerçevesinde, El Kaide'nin üzerine gitmek amacıyla bazı komando birliklerinde istihbarat eğitimini artırmıştı. 
     ABD Temsilciler Meclisi ve Senato istihbarat komitelerinin 2002 yılında hazırladığı bir ortak rapora göre, CIA'in hiçbir zaman El Kaide'nin üst düzey adamları arasına kendi ajanlarını sokmayı başaramadı. 
     
</TEXT>
</DOC>
