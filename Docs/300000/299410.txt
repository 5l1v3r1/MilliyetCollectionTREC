<DOC>
<DOCNO> 299410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun07.html </URL>
<DATE> 2004/12/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ukrayna'da kozlar televizyonda paylaşıldı 
</HEADLINE>
<TEXT>

     Ukrayna'da cumhurbaşkanı adayları televizyondan naklen yayımlanan bir tartışma programında karşı karşıya geldi. 
     Pazar günü tekrarlanacak olan cumhurbaşkanlığı seçimlerinde yeniden yarışacak olan Başbakan Viktor Yanokviç ve muhalefet lideri Viktor Yuşçenko, kamuoyu önünde kozlarını paylaştı. 
     Yuşçenko'nun seçim kampanyası sırasında dioksinle zehirlendiğinin açıklanmasının ardından iki aday ilk kez kamuoyu önünde karşı karşıya gelmiş oldu. 
     Yuşçenko, zehirlenmesinin ardında hükümetin parmağı olduğunu iddia etmişti. 
     Televizyonda naklen yayımlanan tartışmayı açan Viktor Yuşçenko, yetkilileri seçimlere kendi aleyhine hile karıştırmak ve kendisine verilen milyonlarca oyu çalmakla suçladı. 
     
     'LÜTFEN 3 MİLYON OY ÇALDIĞINIZI KABUL EDİN' 
     "Geleceğimizi çalmaya çalıştılar" diyen Yuşçenko, daha sonra Başbakan Yanukoviç'e, "Lütfen sizin ve ekibinizin üç milyon oy çaldığınızı kabullenin" dedi. 
     Yuşçenko, seçim sonuçlarını protesto etmek için sokaklara dökülen muhalef yandaşlarına da teşekkür etti. 
     Moskova'nın desteklediği Başbakan Yanukoviç ise, Rusça olarak başladığı ve daha sonra Ukraynaca'da devam ettiği konuşmasında, Yuşçenko'yu seçimlere hile karıştırmakla suçladı. 
     Yanukoviç, görev süresi sona eren cumhurbaşkanı Leonid Kuçma'yı da muhalefetin temsilcileriyle işbirliği yapmakla ve halkın çıkarlarına aykırı hareket etmekle itham etti. 
     Yanukoviç, Kuçma'ya gönderme yaparak, Yuşçenko'ya 'bu eski rejimi emekliye ayırmak' için diyalog başlatmaları çağrısında bulundu. 
     Zaman zaman karşılıklı söz düelloları nedeniyle harareti artan tartışmadan iki aday tokalaşarak ayrıldı. 
     
     HERKES TARTIŞMAYI İZLEDİ 
     Tartışma, barlar ve birçok halka açık mekanda canlı olarak izlendi. 
     21 Kasım'da yapılan seçimlerin ardından, seçim sonuçlarını protesto eden yüz binlerce muhalefet yanlısı başken Kiev sokaklarında gösteriler düzenlemişti. 
     Ukrayna Yüksek Mahkemesi seçim sonuçlarını iptal etmiş ve seçimlerin ikinci turunun tekrarlanmasına karar vermişti. 
     Seçim kampanyası da bu kararın ardından iyice kızışmış ve taraflar birbirlerine kişisel suçlamalarda bulunmuşlardı. 
     Ukrayna seçimlerinin ikinci turu pazar günü yapılacak. 
     
     
Ukrayna Seçimleri 31 Ekim Seçimlerin ilk turunu, Yuşçenko az farkla önde tamamladı 22 Kasım İkinci turda Yanukoviç'in kazandığı açıklandı, ancan muhalefet seçimlere hile karıştırıldığını iddia etti. 3 Aralık Yüksek Mahkeme seçim sonuçlarını iptal etti 26 Aralık Seçimlerin ikinci turu tekrar edilecek 
     
</TEXT>
</DOC>
