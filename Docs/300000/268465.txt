<DOC>
<DOCNO> 268465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko44.html </URL>
<DATE> 2004/09/02/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
8 aylık faiz dışı fazla 19.7 katrilyon lira... 
</HEADLINE>
<TEXT>

     Hazine'nin ilk 8 aylık nakit bazlı faiz dışı fazlası 19.7 katrilyon lira oldu. 
     Hazine, Ağustos ayı Hazine nakit gerçekleşmelerine ilişkin geçici sonuçları açıkladı. 
     Buna göre, Ağustos ayında nakit bazda toplam 10,8 katrilyon lira gelir elde edildi, 6,8 katrilyon lira faiz dışı harcama yapıldı ve 4 katrilyon lira faiz dışı fazla oluştu. 
     Toplam 5,5 katrilyon lira faiz ödemesinden sonra Hazine nakit dengesi 1,5 katrilyon lira açık verdi. Ağustos'ta 10 katrilyon 757.5 trilyon liralık nakit gelire karşılık 12 katrilyon 239 trilyon liralık gider gerçekleşti. Bunun 6 katrilyon 770 trilyon lirasını faiz dışı giderler, 5 katrilyon 468 trilyon lirasını da faiz giderleri oluşturdu. Böylece 3 katrilyon 986.6 trilyon liralık faiz dışı denge oluştu. 
     Verilen nakit açığı net borçlanma ile finanse edildi. Hazine kasa banka hesaplarında 1,5 katrilyon lira değişim meydana geldi. 
     Bu dönemde 2 katrilyon 143 trilyon lirası iç, 859.2 trilyon lirası da dış olmak üzere net 3 katrilyon 2.1 trilyon liralık borçlanma gerçekleştirildi. 
     
     İLK 8 AYDA DURUM 
     Yılın ilk sekiz aylık döneminde nakit bazda toplam 70 katrilyon lira gelir elde edilirken, 50,2 katrilyon lira faiz dışı harcama yapıldı ve 19,7 katrilyon lira faiz dışı fazla oluştu. 
     Toplam 38,6 katrilyon lira faiz ödemesinden sonra Hazine nakit dengesi 18,8 katrilyon lira açık verdi. 
     Bu gelişmeler sonucunda, Ocak-Ağustos 2004 döneminde nakit açığı net borçlanma ile finanse edildi, aynı dönemde kasa banka hesaplarında 2,2 katrilyon lira değişim meydana geldi. 
     İlk 8 ayda 19.5 katrilyon lirası iç, 1.4 katrilyon lirası da dış olmak üzere 21 katrilyon lira net borçlanma gerçekleşti. 
     
</TEXT>
</DOC>
