<DOC>
<DOCNO> 250591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo18.html </URL>
<DATE> 2004/06/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fenerbahçe Başkanı açıkladı Yabancı bir futbolcu ile anlaştık 
</HEADLINE>
<TEXT>

     Fenerbahçe Kulübü Başkanı Aziz Yıldırım, bir yabancı futbolcu ile anlaştıklarını, ancak henüz imza atamadıklarını açıkladı. 
     Aras Kargo ile Erkek Basketbol Takımı için yapılan sponsorluk anlaşması öncesinde transfer çalışmalarına değinen Yıldırım, son günlerde medyada birçok futbolcu ismi gündeme getirildiğini söyledi. Yıldırım, şunları kaydetti 
     ''Hep sola adam alınacak diye yazılıyor ama Fenerbahçe'nin solda ihtiyacı nerede, ona bakmadan yazılıyor. Overmars'ı aldı diye yazdınız, sonra otuz tane adam daha aldınız. Fenerbahçe'nin ihtiyacı geride. Niye bir tane o mevkiye adam yazmıyorsunuz Bir oyuncu ile anlaştık. Ama yazılan isimlerin hiçbirisi değil. Meşhur, kimsenin tanığı, bildiği bir isim de değil. Nobre gibi tanınmayan bir isim. Henüz anlaşma imzalamadık, şifaen anlaştık.'' Son günlerde medyada Fenerbahçe'nin ilgilendiği şeklinde gündeme getirilen Brezilyalı Denilson de Oliveira için de Yıldırım, şunları söyledi 
     ''Sizleri yalancı çıkarmamak için yalanlamıyoruz ama bugün bu sporcu ile ilgilenmediğimizi açıkladık. Neden bu kadar yüksek bonservisli oyuncuları yazma mecburiyeti hissediyorsunuz Fenerbahçe ve Türk kulüplerinin bütçesini bilmiyor musunuz 17-20 milyon dolarlık bir futbolcuyu alırsanız bütçenin yarısı gider. Ondan sonra ne yapacaksınız '' Yıldırım, bu sözlerinin ardından bir basın mensubunun, ''kiralık olabilir'' şeklindeki sözleri için de ''Kiralık alabiliyorsanız, size yetkiyi vereyim'' dedi. 
     Başkan Yıldırım, basın mensuplarının kulüp binası ve diğer tesislere akreditasyonla alınacak olması konusunu medya kuruluşlarının yanlış anlamaması gerektiğini, yabancı insanların kulüp binasına girmesine engel olmak istediklerini söyledi. Yıldırım, ''Kimin girdiğini, kimin ne yapmak istediğini bilmek istiyorum. İşimize gelmeyeni almamak gibi bir niyetimiz yok. Biz şahsımıza hakaret edenlere karşıyız. Habercilik ile tenkit ayrı şeylerdir'' şeklinde konuştu. 

     
</TEXT>
</DOC>
