<DOC>
<DOCNO> 277404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun31.html </URL>
<DATE> 2004/10/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gözler Brüksel'e çevrildi, tarihi rapor yarın açıklanıyor... 
</HEADLINE>
<TEXT>

     Özgür Ekşi bildiriyor 
AB Komisyonu'nun Türkiye raporunun açıklanmasına ilişkin program taslağı belirlendi. 
     Komisyon sözcüleri, AB Komisyonu'nun sabah erken saatte toplanacağını ve üç bölümden oluşan raporu tartışarak, onaylayacağını belirttiler. 
     AB Komisyonu Başkanı Romano Prodi ve genişlemeden sorumlu üyesi Günter Verheugen, öğleden sonra, Avrupa Parlamentosu'na giderek parlamenterleri bilgilendirecekler. Aynı saatte, belgeler basına dağıtılacak. 
     Günter Verheugen'in sözcüsü Jean-Christophe Filori, geçen yıllarda basın salonunda ve Avrupa Parlamentosu'nda, belgelerin dağıtımı sırasında yaşanan kargaşanın hatırlatılması üzerine, ''Rapor dağıtıma hazır hale gelir gelmez tüm fotokopi makineleri sizler için süratle çalışacak'' dedi. 
     Verilen bilgiye göre, Verheugen, Avrupa Parlamentosu'ndaki konuşmasının ardından AB Komisyonu'na gelerek bir basın toplantısı düzenleyecek. 
     Filori, ''Umarım Verheugen'in yanında Komisyon Başkanı da yer alır'' diye konuştu. 
     Filori, yarın tek gündem maddesinin Türkiye raporu olmadığını, Romanya, Bulgaristan ve Hırvatistan ile ilgili raporların da açıklanacağını belirtti. 
     AB Komisyonu'nun raporunun açıklanmasının ardından Avrupa Parlamentosu'nda çeşitli siyasi grupların açıklama ve değerlendirmeler yapmaları bekleniyor. Bunlar arasında, Yeşiller Grubu üyesi ve Avrupa Parlamentosu-TBMM Karma Parlamento Komisyonu KPK Eşbaşkanı Hollandalı Joost Lagendijk'in öngördüğü bir basın toplantısı da bulunuyor. 
     
</TEXT>
</DOC>
