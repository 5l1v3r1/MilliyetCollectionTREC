<DOC>
<DOCNO> 264767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo18.html </URL>
<DATE> 2004/08/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Denizlispor, Beşiktaş'ı devirmenin planlarını yapıyor 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Beşiktaş'ı yenip 18 yıllık galibiyet özlemini dindirmek istediklerini belirtti. 
     Rakiplerinin sıkıntılı bir dönem geçirdiğini ve bundan yararlanmak istediklerini ifade eden Dalaman, ''Beşiktaş, maçı kazanıp rahatlamak istiyor. Biz de iyi bir başlangıç yaptık ve bunun devam ettirmek amacındayız. Kendi sahamızdaki puan mücadelesini kazanmak ve Beşiktaş'a karşı galibiyet özlemine son vermek istiyoruz'' dedi. 
     Dalaman, bir ara Galatasaray forması giyen ve sezon başında takıma katılan Muhammed Sarr ile yollarını ayırdıklarını da kaydederek, ''Bu futbolcuyu, Özgür'ün bir başka kulübe gitmesi ihtimali üzerine transfer etmiştik. Özgür kaldığı gibi, Milan kulübü yüksek miktarda yetiştirme bedeli istedi. Bu nedenle sözleşme karşılıklı feshedildi'' diye konuştu. 
     Turgut Dalaman, futbolculara Sakaryaspor maçının galibiyet primi olarak 4'er milyar liranın dağıtıldığını sözlerine ekledi. 
     Bu arada yeşil-siyahlı takımın futbolcuları, Beşiktaş maçının hazırlıklarını Şemikler Sahası'nda yapılan antrenmanla sürdürdü. 
     
</TEXT>
</DOC>
