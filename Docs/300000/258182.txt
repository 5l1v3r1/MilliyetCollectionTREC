<DOC>
<DOCNO> 258182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun01.html </URL>
<DATE> 2004/07/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Atina'ya cami karşılığında Ayasofya ibadete açılsın 
</HEADLINE>
<TEXT>

     Yunanistan'ın Selanik kenti Metropoliti Antimos, Atina'da yapılması kararlaştırılan cami karşılığında İstanbul'daki Ayasofya Müzesi'nin kiliseye dönüştürülerek Ortodoks Hıristiyanlara tahsis edilmesini istedi. 
     Özel MEGA televizyonunun haberine göre, Antimos, pazar ayininde yaptığı konuşmada, İslam ülkelerinin Atina'da cami yapılması konusundaki iyi niyetlerine inanmadığını söyledi. 
     İslam ülkelerinin bu konuda ''inandırıcı'' olmak için, Atina'da yapılacak cami karşılığında İstanbul'daki Ayasofya Müzesi'nin kiliseye dönüştürülmesi konusunda Türkiye'ye baskı yapmalarını isteyen Antimos, ''İslamcıların iyi niyetine inanmamızı mı istiyorsunuz Öyleyse başta Avrupa'da İslam propagandasını üstlenen Suudi Arabistan olmak üzere tüm İslam ülkeleri, Türkiye'ye Poli'deki İstanbul büyük, kutsal ve tarihi mabet Ayasofya'yı tüm dünya Ortodokslarının ayin yapmaları için, Ortodoks Hıristiyan alemine vermesi için baskı yapmalıdırlar. Bunu yapın ki sizlere inanalım'' diye konuştu. 
     Antimos ayrıca, Yunanistan'da, Atina'da cami yapılmasını savunan çevreleri de eleştirerek, bunların mantıksız hareket ettiklerini ve hükümetin bu konuda alınan kararı uygulamasının ''büyük bir yanlış'' olacağını söyledi. 
     Atina'nın, çatısı altında bir cami de bulunan İslam Kültür Merkezi yapımı için seçilmiş olan Peaina bölgesinde, yöre halkının ve Yunanistan Kilisesi'nin yer seçimine itirazları nedeniyle halen inşaata başlanamadı. 
     Yunanistan Dışişleri Bakanlığı Sözcüsü Yorgo Kumuçakos, geçen hafta yaptığı açıklamada, yapımı Suudi Arabistan tarafından finanse edilecek merkezin yapımına başlanmasına ilişkin sürecin son aşamasına geldiğini söylemişti. 
     
</TEXT>
</DOC>
