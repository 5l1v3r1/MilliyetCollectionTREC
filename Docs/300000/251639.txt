<DOC>
<DOCNO> 251639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko06.html </URL>
<DATE> 2004/06/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"Coca-Cola'nın halka arzı, Eylül'den önce tamamlanamayacak" 
</HEADLINE>
<TEXT>

     Coca-Cola İçecek A.Ş.'nin halka arzına ilişkin çalışmaların, Eylül ayından önce tamamlanamayacağı bildirildi. 
     Anadolu Efes Biracılık ve Malt Sanayii A.Ş.'den İMKB'ye gönderilen açıklamada, iştiraklerden Coca-Cola İçecek A.Ş.'nin CCİ , İş Yatırım Menkul Değerler A.Ş. aracılığı ile 10 Mayıs 2004 tarihinde Sermaye Piyasası Kurulu'na halka arz için başvuru yaptığı belirtilerek, sözkonusu halka arzın Haziran ayı içerisinde yapılamayacağının da kamuoyuna daha önce duyurulduğu hatırlatıldı. 
     Bu kapsamdaki çalışmalar sürdürülürken, halka arzın en uygun zamanda ve yüksek başarı ile gerçekleşmesi amacıyla piyasalardaki optimal şartların oluşmasının beklendiği kaydedilen açıklamada, ''Ancak hisse senetlerinin halka arz edilmesine yönelik çalışmaların Eylül ayından önce tamamlanamayacağı düşünülmektedir. İştirakimiz ve ihraçcı ortakların CCİ'in halka arzının 2004 yılı içinde tamamlanması konusundaki kararlılığı aynı şekilde devam etmektedir'' denildi. 
     
</TEXT>
</DOC>
