<DOC>
<DOCNO> 273005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/ekonomi/eko02.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek haneli enflasyon cesaret ve özveri işi' 
</HEADLINE>
<TEXT>


Enflasyonu tek hanede tutmanın kararlılık ve özveri istediğini belirten Bakan Ali Babacan, yeni programda çok disiplinli bir para politikası uygulayacaklarını söyledi 

EKONOMİ SERVİSİ 

Ekonomiden sorumlu Devlet Bakanı Ali Babacan, iktidardaki 22 ayda markette, manavda, pazardaki fiyatların karşılaştırılmasını isteyerek, " Enflasyon düştü, bana yansımadı diyenler varsa aslında samimi olarak ifade etmek istiyorum, biraz haksızlık ediyorlar" dedi. 
Devlet Bakanı Babacan, İş Hayatı Dayanışma Derneği İŞHAD tarafından İstanbul'da düzenlenen toplantıda Yeni Türk Lirası ve ekonomideki son gelişmelere ilişkin dernek üyelerine bilgi verdi. 
Enflasyonla mücadeleye devam edileceğini belirten Babacan, "Enflasyonu yüzde 10'lara 12'lere düşürmek mücadele istiyordu, fakat bundan sonraki dönem çok daha yoğun, çok daha çetin bir mücadeleyi gerektirecek. Tek hanelere inmiş enflasyonu oralarda tutmak büyük bir kararlılık, büyük bir cesaret ve özveri istiyor. Bunun da farkında olmamız lazım. Önümüzdeki 3 yıllık programda da enflasyonla mücadelede çok çok kararlı, disiplinli bir para politikası yine programın ana unsurlarından birisi olacak" dedi. Babacan, 3 yıllık yeni ekonomik programın, faizlerin daha da aşağı düşmesini sağlayacak bir ortamı oluşturacak bir program olduğunu vurguladı. 

'Canavarlar çiziliyordu' 
Türkiye'nin yüzde 130'ları geçen enflasyon oranlarını gördüğünü, kronik, yüksek ve belirsiz enflasyonun adeta bu ülkenin kaderiymiş gibi algılandığını, canavar gibi şeyler çizilerek tabiat üstü varlık gibi yansıtıldığını kaydeden Babacan şunları söyledi "Bugün rüya gibi görünen düşük enflasyonun mümkün olabileceğini hep birlikte görmüş olduk. Aylık bazda negatif enflasyonlar gördük, tek haneli olanları gördük. Geçen yıl yüzde 20 hedef koyduk, yüzde 18 oldu. Bu yıl yüzde 12 hedef koyduk, daha da altında bir rakama ulaşacağımızı biz değil piyasalarda analiz yapan insanlar da söylüyorlar." 

'Kredi kartı faizi yüksek' 
İşadamlarının sorularını yanıtlayan Babacan, Türkiye'de en yüksek faizlerin şu anda kredi kartı faizleri olduğunu vurguladı. Babacan, "Devlet olarak şöyle böyle yap diye müdahalede bulunmayız bankalarımıza. Serbest piyasa ekonomi açısından baktığımızda uygun değil. Ama bu kredi kartının faizi yüksek bir faizdir, vatandaşımızın bunun farkında olması, bilmesi gerekiyor" dedi. 

'Burnunun ucunu göremeyenler Türkiye'yi bataklığa çekiyor' Ali Babacan, bazı çevrelerin inatla değişime direndiklerini, Türkiye'yi karanlıkta tutmak konusunda son derece istekli olduklarını söyledi. Babacan, "Burnunun ucunu dahi görebilmekten yoksun olanların Türkiye'yi paçasından tutup kendi bataklıklarına çekmeye çalıştıklarına her gün şahit oluyoruz. Bu karanlık mücadele yalnız siyasette değil ekonomide de zaman zaman karşımıza çıkıyor" dedi. 
Ekonomik yaşamda elde edilen başarıların Türkiye'nin kendi başarıları olduğunu belirten Babacan, şunları söyledi 
"Bu başarıya kulp takmak, Türkiye'nin gündemini saptırıp gereksiz yere oyalamak bu ülkeye yapılmış en büyük haksızlıktır. Bazı çevrelerin ufukları dar olabilir. Ama Türkiye'nin ufku çok geniştir. Mutlaka birileri çıkıp çelme takmaya çalışacaktır." 

'Dünya ekonomi literatürüne geçtik' Devlet Bakanı Ali Babacan, Türkiye'de büyümenin kaynağının artık özel sektör olduğunu, ilk 6 ayda özel sektörün 28 katrilyon liralık yatırım yaptığını belirterek, kamu yatırım harcamalarının tamamının ise 7.5 katrilyon olduğunu kaydetti. Babacan şunları söyledi 
"Devletin para harcamasıyla, devletin işe adam almasıyla büyüme dönemi artık bitti, deniz tükendi. Artık dönem özel sektör dönemi. 6 ayda özel sektörümüz 28 katrilyon liralık yatırım yapmış durumda. Geçen senenin ilk 6 ayına göre reel artış yüzde 100'e yakın. Bu da dünya ekonomi literatürüne çok farklı tabirlerde geçmeye başladı. 'Genişlemeci kamu maliyesi daralması' diye bir tabir üretilmeye başlandı. Bu şu demek kamu kendine çeki düzen verirken, kendisini disiplin altına alırken, artık özel sektöre faaliyet için daha geniş bir alan bırakıyor." 


</TEXT>
</DOC>
