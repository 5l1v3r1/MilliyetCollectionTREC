<DOC>
<DOCNO> 275599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko15.html </URL>
<DATE> 2004/09/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sakatlar üzerinden lüks taşıt ticaretine önlem... 
</HEADLINE>
<TEXT>

     Malul ve sakatlar üzerinden lüks otomobil ticaretini önlemek amacıyla, söz konusu kişiler için gümrük vergilerinden muaf olarak ithal edilebilecek binek otomobili ve taşıtların silindir hacmine sınırlama getirildi. 
     Gümrük Vergilerinden Muafiyet ve İstisna Tanınacak Haller Hakkında Kararda Değişiklik Yapılmasına Dair Bakanlar Kurulu Kararı, Resmi Gazete'nin bugünkü sayısında yayımlanarak yürürlüğe girdi. 
     Karara göre, sakat ve maluller için motor silindir hacmi 1600 cc'nin üzerinde olan binek otomobiller ile 2500 cc'nin üzerindeki özel donanımlı taşıtlar ve arazi taşıtlarının ithalatında, gümrük vergisi muafiyeti uygulanmayacak. 
     Geçici madde uyarınca, bu kararın yayımlandığı tarihten önce geçici depolama yerine veya antrepolara alınmış ve henüz serbest dolaşıma girememiş araçlar için de, bu karar hükümleri uygulanacak. 
     Kararı, Gümrük Müsteşarlığı'nın bağlı olduğu devlet bakanı uygulayacak. 
     Yapılan değişiklikle, malul ve sakatlar için gümrük vergilerinden muaf olarak ithal edilebilecek taşıtlara ilişkin şartlar şöyle belirlendi 
     ''Münhasıran malul ve sakatlar tarafından kullanılmak üzere özel surette imal edilmiş hareket ettirici tertibatı bulunan ve bunlar tarafından ithal edilen motorlu veya motorsuz koltuklar, bisiklet, motosiklet ve motor silindir hacmi 1600 dahil cc'ye kadar olan binek otomobilleri arazi taşıtları hariç ile el ve ayak fonksiyonlarını tamamen yitirmiş olmaları nedeniyle bizzat sakat kişi tarafından kullanılamayan, sakat kişinin araca binip inmesiyle taşınmasını kolaylaştırıcı tertibatı bulunan ve sakat kişinin üçüncü dereceye kadar kan ve sıhri hısımlarından bir sürücü veya sakat kişi tarafından iş akdine bağlı olarak istihdam edilen bir sürücü tarafından kullanılan motor silindir hacmi 2500 dahil cc'ye kadar olan taşıtların arazi taşıtları hariç ithalatı, gümrük vergilerinden muaftır.'' 
     
</TEXT>
</DOC>
