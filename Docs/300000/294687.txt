<DOC>
<DOCNO> 294687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/civaoglu.html </URL>
<DATE> 2004/12/04/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ya 18 Aralık 
</HEADLINE>
<TEXT>


Peki... 18 Aralık Türkiye'nin 17 Aralık'a kitlendiği şu süreçte, 18 Aralık olasılıkları ihmal ediliyor. 18 Aralık için "A, B, C" senaryoları nedir 
Bu sorunun cevabı, öyle üzerinden geçilip gidilecek cinsten "hafif" değil. 
Spot ışıkları altında olan siyaset aktörleri, sahnede ne denli "güvenli" görünseler de, kulise döndüklerinde kaygılılar... 

Kelebek etkisi 
17 Aralık'ta bazı istenmeyen ifadelerin, yankılar yaratarak çığ koparacağının bilincindeler. 
Buna, fizikte "kelebek etkisi" deniyor. 
"Pekin Beijing meydanında uçan ve ömrü sadece bir saat olan bir kelebeğin renkli kanat titreşimlerinin, koşullar bir araya geldiğinde, New York'ta kasırga yaratabileceği" böyle durumlar için söylenir. 
17 Aralık etkisi de Türkiye'de ve AB coğrafyasında, hatta küresel "uygarlıklar barışı projesinde" derin fay kırıkları ve çöküntüler yapabilir. 
Örneğin... 
En kötü olasılık, borsada, döviz kurlarında, döviz pozisyonlarında yaşanabilecek sıkıntılardır. 
İyi bir senaryonun sonrasında, bu kez müzakerelerin başlaması için Türkiye, önünde, Kıbrıs'ın tanınması, azınlık inanç konuları, Kürt kökenli nüfus için farklı statüler gibi bir dizi duyarlı konuda zorlamalar bulabilir. 
18 Aralık ve sonrasında, müzakere süreci hiç de sanıldığı gibi düz yola çıkış değil... 
"Müzakerelerin ucu açık... Müzakerelerin kesilmesi mümkün" gibi ifadeler, AB yöneticilerinin kendi iç politikaları gereği, halklarının gazını almak amacının ötesinde gerçeği de yansıtıyor. 
AB tarihinde, üyeliğin "reddi" vardır. 
Örneğin, İngiltere'nin... Müzakerelerin kesilme örnekleri ise çok. 

Aynı gemide olmak 
18 Aralık sabahına gözlerimizi açtığımızda, hepimiz, hangi siyasi görüşte olursak olalım, aynı gemide olacağız. 
O geminin yüzmesi hepimiz için gerekli. 
Buna karşılık... 
Siyasetçiler, gazeteciler, demokratik sivil örgütler, kanaat önderleri, asker için durum biraz daha duyarlı... Bu grup, sadece aynı gemide değil, aynı zamanda, o geminin sorumluları da... 
Geminin bu uzun ve zorlu yolculuğu sonuna kadar sürdürmesi için ulusa karşı sorumludurlar. 
Tarihe ve genç nesillere de... 
Öte yandan, AB yöneticileri ve siyasetçilerinin de 18 Aralık sendromunda oldukları görülebilmeli... 
Uygarlıklar çatışması ile bir yere varılamayacağı 11 Eylül'de görülmüş, uygarlıklar uzlaşması teorisinin köklerine su verilmiştir. 
Bu köklerden yükselen oluşumun simgesi Türkiye'dir. 
İslam toplumunda, Batı tarzı demokrasi, liberal ekonomi, hukuk devleti, insan hakları gibi kavramların bütünleşme örneği Türkiye'dir. 17 Aralık'ta ciddi bir yanlış, Türkiye'yi 18 Aralık'ta başka yörüngelere savurursa, başka Türkiye yok... 
AB de, tarihin en büyük yanlışlarından birini yapmış olur. 



</TEXT>
</DOC>
