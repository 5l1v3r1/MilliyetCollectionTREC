<DOC>
<DOCNO> 256588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur12.html </URL>
<DATE> 2004/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
14 yıl sonra tıraş olmaya jandarma ikna etti... 
</HEADLINE>
<TEXT>

     Tokat'ın Zile İlçesi'nde yaşadığı psikolojik rahatsızlık nedeniyle 14 yıldır tıraş olmayan ve 3 yıldır banyo yapmayan genç, jandarma tarafından ikna edilerek tıraş oldu ve banyo yaptı. 
     İlçe Jandarma Komutanlığı ekiplerinin rutin kontrolleri sırasında, Alayurt Köyü'nde anne ve babasıyla birlikte yaşayan 28 yaşındaki Serdar Acar'ın 14 yıldır saç ve sakal tıraşı olmadığı, yaklaşık 3 yıldır da hiç banyo yapmadığı öğrenildi. 
     Acar'ın yaşadığı eve giden jandarma ekipleri, gencin ailesiyle görüştü. Ekiplerin yardım talebine olumlu yaklaşan Serdar Acar, ilk olarak tıraş olması için Zile İlçe Jandarma Komutanlığı'na götürüldü. Ancak Komutanlık'ta bulunan berber dükkanına girmek istemeyen ve direnen Acar, uzun uğraşlar sonucu ikna olarak tıraş edilebildi. 
     Daha sonra hamama götürülen Acar, askerlerin yardımıyla da banyo yaptı. Buradan da alınan yeni giysileriyle Zile Devlet Hastanesi'ne götürülen Acar, muayenesinin ardından Samsun Ruh ve Sinir Hastalıkları Hastanesi'ne sevk edildi. 
     Serdar Acar'ın annesi Metiye Acar, durumdan, kendisinin olduğu kadar köyde yaşayan insanların da mutsuz olduğunu belirterek, oğlunun 14 yaşındayken başına aldığı bir darbeden sonra hiç tıraş olmadığını, 3 yıla yakın bir zamandır da yıkanmadığını söyledi. 
     Oğullarını tedavi için bazı hastanelere götürdüklerini, ancak bir fayda göremediklerini ifade eden Acar, ''İstediği zaman bizimle konuşuyor. Halinde ve hareketlerinde herhangi bir anormallik yok. Jandarma ekiplerimizin durumu fark ederek oğluma yardım etmesi beni çok duygulandırdı ve sevindirdi. İnşallah bundan sonra bir meslek sahibi olur ve bir daha eski günleri yaşamayız'' dedi. 
     Cumhuriyet Üniversitesi Tıp Fakültesi Psikiyatri Anabilim Dalı Başkanı Prof. Dr. Orhan Doğan da baştan alınan bu tür darbelerin böyle bir rahatsızlığa yol açmasının mümkün olduğunu, ancak hastayla bire bir görüşmeden bunun kesinleştirilemeyeceğini söyledi. 
     Travmanın etkisiyle otizm ve psikoz gelişebileceğini belirten Doğan, ''Bunun sonucunda içe kapanıklık yaşayan ve toplumdan kendini soyutlayan hasta, bu tür davranışlara yönelebilir'' diye konuştu. 

     
</TEXT>
</DOC>
