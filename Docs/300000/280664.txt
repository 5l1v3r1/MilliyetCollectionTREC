<DOC>
<DOCNO> 280664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko18.html </URL>
<DATE> 2005/03/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çin'e revalüasyon baskıları yoğunlaşıyor... 
</HEADLINE>
<TEXT>

     Uluslararası Para Fonu IMF Başkanı Rodrigo Rato, Çin'in esnek döviz kuru uygulamasına geçme zamanının geldiğini söyledi. 
     Rato, Şangay'da düzenlediği basın toplantısında, Çin ekonomisinin yeterince güçlendiğini belirterek, ''Daha esnek bir kur sistemine geçmek, Çin halkının yararına ve Çin ekonomisinin iyiliğine olacaktır'' dedi. 
     Çin'in döviz kuru politikasından sorumlu yetkilisi Guo Şuging ise bir kaç gün önce yaptığı açıklamada, Çin'in ulusal parası yüenin değerini artırmasının hiç kimsenin işine yaramayacağını söylemişti. 
     Esnek ya da serbest kur rejimine geçiş, Çin açısından otomatik olarak ulusal parasının değerini yükseltmek revalüasyon anlamına geliyor. 
     IMF Başkanı Rato'nun esnek kur çağrısı, Çin'in dolar karşısındaki değerini sabitlemekle yüenin değerini yapay biçimde düşük tutarak dış ticarette haksız rekabet yatığından şikayet eden ABD ve diğer batılı ülkelerin istekleriyle örtüşüyor. 
     Batılı ülkeler, Çin'in sabit kur uygulamasından vazgeçerek serbest dalgalanmaya bıraktığı takdirde yüenin gerçek değerini bulacağını iddia ediyorlar. 
     Yüenin değerlenmesinin Çin ihraç ürünlerinin göreli fiyatını artırması, bunun da ABD pazarına ucuz Çin mallarının akınını sınırlaması umuluyor. 
     ABD'nin yıllardır dış ticaretinde verdiği rekor açıklarda en büyük rolü, Çin'den yapılan ucuz ithalat oynuyor. 
     
</TEXT>
</DOC>
