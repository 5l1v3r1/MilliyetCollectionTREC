<DOC>
<DOCNO> 272335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko42.html </URL>
<DATE> 2004/09/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Halkın YTL ile ilgili en büyük kaygısı hesap güçlüğü 
</HEADLINE>
<TEXT>

     Merkez Bankası'nın Yeni Türk Lirası YTL iletişim kampanyası kapsamında yapılan araştırmaya göre, katılanların yüzde 61.2'si, YTL kullanımına kısa sürede alışacağını düşünüyor. 
     Merkez Bankası adına, Yeni Türk Lirası iletişim kampanyasını üstlenen Bersay İletişim Danışmanlığı tarafından bağımsız bir araştırma şirketine yaptırılan kamuoyu araştırması tamamlandı. 
     Türkiye genelini temsil eden 12 ilde gerçekleştirilen araştırma, toplumun YTL hakkında bilgi, tutum ve beklentileriyle ilgili önemli tespitler ortaya koydu. 
     Araştırma sonuçlarına göre, halkın büyük bölümü yeni bir para birimine geçileceğinden haberdar olmakla birlikte, ayrıntılar konusunda bilgi düzeyinin daha düşük olduğu gözlendi. 
     
     TÜRK TOPLUMU, YTL'YE GEÇİŞTEN HABERDAR 
     Araştırmaya göre katılanların yüzde 80'i, yeni bir para birimine geçileceğinden haberdar. 15-44 yaş arası genç nüfusu temsil eden kesimin yüzde 83.5'i yeni bir para birimine geçileceği konusunda bilgi sahibi iken, 45 yaş üzeri gruplarda bu konuda bilinirlik düzeyi biraz geriledi. 
     Coğrafi dağılıma bakıldığında, metropollerde yaşayan nüfusun konuyla ilgili daha çok bilgi sahibi olduğunu koydu. 
     YTL'den haberdar olanların yüzde 69'u paradan 6 sıfır atılacağını ve yüzde 83.8'i ise yeni para birimine geçiş takvimi konusunda da bilgi sahibi olmakla birlikte, sadece yüzde 44'ü yeni para biriminin adını bilmiyor. 
     
     YTL VE YKR'LER YETERİNCE TANINMIYOR 
     Araştırma sonuçları, yeni kullanılacak paralarla ilgili bilgi düzeyinin düşük olduğunu gösterdi. YTL yürürlüğe girdikten sonra kullanılacak paralarla ilgili sorulara, halkın önemli bir kesimi ''fikrim yok'' cevabı verdi. 
     YTL'den haberdar olanların yüzde 82.1'i, Yeni Kuruş'un tedavüle gireceğini, yüzde 50.9'u ise Türk Lirası'nın bir yıl süreyle kullanılmaya devam edeceğini bildiğini ortaya koydu. Yüzde 38.7'lik bir kesim ise Türk Lirası'nın bir yıl süreyle kullanılmaya devam edeceğinden haberdar değil. 
     Araştırma sonuçlarına göre, katılımcıların yüzde 57.8'i YTL'ye geçişin gerekli olduğunu belirtirken, gereksiz bulanların oranı yüzde 29'da kaldı. Metropollerden kırsal kesime gidildikçe YTL'ye geçişin gerekliliğine olan inanç artış oldu. 
     
     YTL'NİN KULLANIMINA KISA SÜREDE ALIŞILACAK 
     Katılımcıların yüzde 61.2'si, YTL kullanımına kısa sürede alışılacağını düşünürken, Yüzde 33'lük kesim ise o kadar iyimser değil. Yaş düzeyi yükselip metropolden kırsal alana gidildikçe iyimser beklentiler artış gösterdi. 
     Araştırmaya katılanların yüzde 52.2'si ise YTL'nin kullanımının kolay olacağı düşüncesine sahip durumda bulunuyor. 
     Araştırma, aynı zamanda YTL'ye geçişle birlikte halkın beklenti ve kaygılarını da ortaya koydu. Halkın yüzde 35'i, YTL ile birlikte paranın taşınmasının, yüzde 29'u kullanımının kolaylaşacağını, yüzde 17'si ise itibarının artacağını belirtti. 
     Ayrıca halkın yüzde 32'si, paranın değerinin de artacağını düşündü. 
     YTL ile birlikte halkın en büyük kaygısı ise 'hesap yapma güçlüğü ve bundan kaynaklanacak karışıklıkların yaşanması' olarak saptandı. 
     Halkın yüzde 56.5'i bu kaygıyı dile getirirken yüzde 25'lik bir kesim kullanım zorluğunu sorun olarak ifade etti. Hiçbir sorun yaşanmaz diyenlerin oranı yüzde 22,6 olarak belirlendi. 
     
     ARAŞTIRMA HAKKINDA 
     Öte yandan araştırma, yüzde 95 güven düzeyi ve yüzde 3 hata payı ile ülke geneli temsil edecek biçimde, toplam 2 bin 200 denekten oluşan bir örneklem ile 12 ilde gerçekleştirildi. 
     12 il, DİE'nin kabul ettiği, Türkiye'yi bölgelere ayırma ilkeleri doğrultusunda saptandı. Araştırma metropol, kentsel ve kırsal alanlar olmak üzere 3 farklı alanda yürütüldü. 
     
</TEXT>
</DOC>
