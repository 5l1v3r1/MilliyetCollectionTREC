<DOC>
<DOCNO> 285058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun37.html </URL>
<DATE> 2004/11/01/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
THY uçağı arızalandı, Roma-İstanbul seferi iptal edildi 
</HEADLINE>
<TEXT>

     Türk Hava Yolları'nın Roma-İstanbul güzergahındaki tarifeli seferi, uçakta teknik arıza nedeniyle yapılamadı. 
     İstanbul'dan bu sabah Roma'ya rötarlı gelen Boeing tipi THY uçağının, Fiumicino Hava Limanı'nda kalkışı öncesinde yapılan kontroller esnasında flaplarda sorun bulunduğunun saptanması üzerine, TK1862 sefer sayılı Roma-İstanbul uçuşunun gerçekleştirilmesi mümkün olmadı. Roma'da kalan toplam 136 yolcu, Düsseldorf'tan gelecek bir başka uçakla akşam saatlerinde İstanbul'a götürülecek. 
     İstanbul'daki sis nedeniyle Roma'ya rötarlı gelen THY uçağında, Fiumicino Hava Limanı'nda yapılan kontroller esnasında arıza saptandı. 
     THY'nin TK1861 sefer sayılı uçuşuyla İstanbul'dan Roma'ya gelen yolcular, İstanbul'daki sis nedeniyle bugün üç saatlik bir rötara maruz kaldılar. Roma Fiumicino Havalimanı'na normalde TSİ 13.25'te yapılması gereken iniş, ancak 16.30 sularında mümkün oldu. 
     Söz konusu rötar, Fiumicino Hava Limanı'ndan her gün TSİ 14.25'te yapılan TK1862 sayılı seferde de gecikmeyi beraberinde getirdi. 
     Roma'da kalkış öncesinde yapılan kontrollerde, THY uçağının kanatlarındaki flapların açılıp-kapanmasında sorun yaşandığı saptandı. Yolcuların uçağa alınmalarından önce saptanan bu arıza, teknik elemanların onarım çabalarına rağmen giderilemeyince TK1862 sefer sayılı uçuşun iptal edilmesi kararlaştırıldı. Arızalı uçağın bu gece Roma'da kalacağı ve onarım çalışmalarının süreceği kaydedildi. 
     Seferin iptali üzerine Roma'da kalan toplam 136 yolcunun, THY'nin Düsseldorf-İstanbul seferini yapan Airbus tipi uçakla İstanbul'a ulaştırılacağı öğrenildi. 
     İtalyan Sivil Havacılık Teşkilatı'ndan iniş izni alınan, THY'ye ait Airbus'ın TSİ 20.20'de Roma'ya ulaşması bekleniyor. Düsseldorf-İstanbul seferinin bu kez Roma'ya da uğrayarak yapacak Airbus'ın TSİ 21 sularında Fiumicino Hava Limanı'ndan ayrılması öngörülüyor. 
     Roma'da THY biletli 136 yolcu, rötar ve teknik arıza neticesinde, toplam 6,5 saatlik bir gecikmeyle de olsa akşam saatlerinde İstanbul'a hareket etmelerinin mümkün olacağı belirtildi. 
     
</TEXT>
</DOC>
