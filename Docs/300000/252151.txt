<DOC>
<DOCNO> 252151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko15.html </URL>
<DATE> 2004/07/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Yıldız Taşdelen 

Haziran ayı ihracat tutarı, yüzde 39.5 artışla 5 milyar 347 milyon dolar olarak gerçekleşti. 
     Denizli'de açıklanan Türkiye İhracatçılar Meclisi TİM verilerine göre, ihracat ilk 6 ayda, geçen yılın aynı dönemine oranla yüzde 35.5 artarak 29 milyar 367 milyon dolara ulaştı. 
     12 aylık ihracat ise yüzde 33.2 artışla 55 milyar 571 milyon dolar oldu. 
     Haziran ayında gerçekleştirilen ihracatın yüzde 86.9'unu, sanayi ürünleri oluşturdu. 
     Denizli'de açıklanan Türkiye İhracatçılar Meclisi TİM verilerine göre, geçen ay 4 milyar 648 milyon 946 bin dolar tutarında sanayi ürünü ihracatı gerçekleşti. Sanayi ürünleri arasında en yüksek oran demir ve demir dışı metallerde yüzde 98.2 ile kayda geçti. 
     İhracatın lokomotif sektörü hazır giyim ve konfeksiyon ürünleri ihracatındaki artış ise Haziran ayı ihracatı genel ortalaması olan yüzde 39.5'in çok altında yüzde 12.4 düzeyinde kaldı. 
     Taşıt araçları ve yan sanayi ürünleri ihracatı ise yüzde 37.1 artışla 911 milyon 471 dolara ulaşırken, hazır giyim ve konfeksiyonun 1 milyar 81 milyon dolarlık ihracatına da yaklaştı. 

     
</TEXT>
</DOC>
