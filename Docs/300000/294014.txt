<DOC>
<DOCNO> 294014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/axspo01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Forvete eleştiri 
</HEADLINE>
<TEXT>


UEFA'da tutunabilme şansının Parma deplasmanında olduğuna dikkat çeken Bosque, Standard karşısında forvetlerin kendilerine güvenemediği için gol kaçırdıklarını söyledi 

ORHAN YILDIRIM 


Avrupai futbol 
BEŞİKTAŞ Teknik Direktörü Vicente del Bosque, dünkü Standard Liege karşılaşmasının Avrupa kupalarına uygun bir mücadele olduğunu söyledi. İlk yarıda iyi bir futbol ortaya koyduklarını vurgulayan İspanyol çalıştırıcı, ikinci devrede kontrataklarda etkili olamadıklarını ifade etti. Parma maçını kazanmak zorunda olduklarını hatırlatan Bosque, "Grupta hiçbir takım bir üst turu garantilemedi" dedi. 

Ramazan'a destek 
STANDARD karşısında forvetlerin, kendilerine tam güvenmediği için gol kaçırdıklarını söyleyen Beşiktaş çalıştırıcısı, yediği gol nedeniyle eleştirilen kaleci Ramazan'ı korudu, "Büyük başarı gösteriyor. Bu nedenle de hala kalede. Bu maçta Ramazan'ı suçlarsak bu eşit olmaz" dedi. Sergen'i de öven Bosque, şu yorumu getirdi "70 dakika boyunca oyunu çok iyi dengede tuttu. Ama çok enerji harcadı. O nedenle çıktı." 

D'onofrio çok mutlu 
LİEGE Teknik Direktörü D'onofrio, İstanbul'dan puanla döndükleri için mutlu olduklarını, Bilbao'yu da yenerek gruptan çıkacaklarını iddia etti. Beşiktaş'ın ikinci yarıda daha fazla risk aldığına dikkat çeken D'onofrio, "Rakibimiz oyunu çok iyi kontrol eden bir takım. Karşısındakini bir hamlede geçebilecek futbolcuları var. Ama böyle bir deplasmandan, ilk dış saha puanımızı çıkarmak sevindirici" dedi. 

Ezeli dayanışma 

DİŞİ Kartallar olarak bilinen ve eski açık tribünde yer alan taraftarlar, Fenerbahçe ve Galatasaraylı hemcinsleriyle birlikte maçı izleyerek, dostluk örneği gösterdi. Üç büyük kulübün atkı ve formalarıyla birlikte karşılaşmayı takip eden taraftarlar, Beşiktaş lehine hep birlikte tezahürat yaptı. 
TÜRKİYE İş Kadınları Derneği de, yönetimin fair - play çağrısına destek vererek, kapalı tribünde maçı izlediler. Taraftarlar, karşılaşma öncesi de üç büyük kulübün taraftarlarını bir araya getirmek amacıyla başlattıkları "İletişimsizliğe Son" adı altındaki kampanya hakkında bilgi verdiler. 

Başkan sözünü tuttu 

BAŞKAN Yıldırım Demirören, maçı eşiyle birlikte kapalı tribündeki taraftarların arasında izledi. Demirören'in yanı sıra diğer yönetici, eşleri ve çocukları da bilet alarak, karşılaşmayı buradan takip etti. Demirören, " İstanbul'daki ilk seyircili maçımızı kapalı tribünden izleyeceğiz" demişti. 
İKİNCİ Başkan Murat Aksu, yöneticiler Fikret Ercan, İlhan Durusoy ve Can Akın Çağlar ise, konukları ağırlamak için protokol tribününde oturdu. Karşılaşmayı Federasyon Başkanı Levent Bıçakcı da izledi. Fenerbahçe'nin hocası Daum ile gurbetçi Önder Turacı da tribünde yer aldı. 


</TEXT>
</DOC>
