<DOC>
<DOCNO> 290446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy10.html </URL>
<DATE> 2004/11/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Namus cinayetleri Avrupa Parlamentosu'nda 
</HEADLINE>
<TEXT>

     Avrupa Parlamentosu AP Kadın-Erkek Fırsat Eşitliği Komisyonu Türkiye raportörlüğüne getirilen Sosyalist Grup Hollanda milletvekili Emine Bozkurt, Türkiye'deki kadın sorunlarına ilişkin incelemelerine 2005 yılının ilk haftalarında başlayacak. 
     AB içindeki gelişmeleri yakından izleyen ABHaber sitesinin haberine göre, AP Kadın-Erkek Fırsat Eşitliği Komisyonu Türkiye raportörlüğüne getirilen Sosyalist Grup Hollanda milletvekili Emine Bozkurt, "Türkiye'de kadının durumu" konulu bir rapor hazırlayacak. 
     Bozkurt, "namus cinayetlerine" karşı mücadeleye öncelik verilmesi gerektiğini de ifade etti. 
     Kadın-Erkek Fırsat Eşitliği Türkiye raportörlüğü görevinin AP'ye seçildiği andan itibaren arzuladığı bir görev olduğunu belirten Bozkurt, Türkiye'de kadınların toplumun diger kesimlerine nazaran daha ağır sorunları olduğunu dile getirdi. 
     Türkiye'de özellikle "namus" adı altında işlenen cinayetlere karşı mücadele edilmesinin önemine değinen Bozkurt, bu tür cinayetlerin AB ülkelerinde de yaşandığını hatırlatarak, bunun sadece Türkiye'nin değil Avrupa'nın sorunu olduğunu ifade etti. 
     Türkiye'deki incelemelerine 2005 yılı ilk haftalarında başlayacağını dile getiren yeni raportör Emine Bozkurt, kadınların sosyal, ekonomik ve hukuksal durumları hakkında incelemelerde bulunacak. 
     
     "BANA ULAŞIN" ÇAĞRISI 
     Bozkurt, kadın sorunu ile ilgilenenlerin yanısıra ayrımcılık ile kötü muameleye maruz kalmış kadınların telefon, faks, e-mail gibi yollarla kendisine ulaşması çağrısında bulundu. Bozkurt, raporunu tamamladıktan sonra AP'ye sunacak. 
     
</TEXT>
</DOC>
