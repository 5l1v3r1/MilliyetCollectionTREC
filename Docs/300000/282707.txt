<DOC>
<DOCNO> 282707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko04.html </URL>
<DATE> 2004/10/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Romantizmi takside bağladı... 
</HEADLINE>
<TEXT>

     Çiçek satışları da artık kredi kartına 12 aya kadar uzayan vadelerle takside bağlandı. 
     Adana Çiçekçiler Odası Başkanı Süleyman Oğuz, dükkanının önüne yerleştirdiği, ''Haydi romantizmi canlandırın'' yazılı kampanya sloganıyla dikkati çekiyor. 
     Oğuz, AA muhabirine yaptığı açıklamada, son yıllarda hayat şartlarının ağırlığının romantizmi unutturduğunu, son haftalarda ise Ramazanla birlikte çiçek satışlarının iyice azaldığını belirtti. 
     Hem satışları artırmak hem de oda üyelerine öncülük ederek model oluşturmak için kampanya başlattığını anlatan Oğuz, olumlu sonuç aldığında, bu uygulamayı tüm çiçekçi esnafına önereceğini vurguladı. 
     Süleyman Oğuz, yaklaşık 30 yıldan beri çiçekçilik sektöründe olduğunu, en büyük anılarını ise unutkanların süslediğini belirterek, şunları kaydetti 
     ''Çok sayıda müşterimin, eşinin, nişanlısının, kız arkadaşının ya da annesinin doğum ya da başka özel günlerini unutmalarından dolayı sıkıntı yaşadıklarına tanık oldum. Bu nedenle Haydi Romantizmi Canlandırın sloganıyla başlattığım kampanyaya abone sistemini de dahil edip unutkanların imdadına yetişmek istedim. 
     Yakınlarının özel günlerini önceden bildiren aboneler, bu sayede unutma riskini de ortadan kaldırıyorlar. Özel gün geldiğinde biz telefonla arayıp hatırlatıyor, çiçeğini de istediği adrese gönderiyoruz. Böylece onların mutluluğuna katkı sağlamış oluyoruz.'' Oğuz, abone sisteminden faydalananlara, kredi kartına 12 ay taksidin yanı sıra, yüzde 30'a yakın indirim de uyguladığını sözlerine ekledi. 
     
</TEXT>
</DOC>
