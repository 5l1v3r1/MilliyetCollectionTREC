<DOC>
<DOCNO> 255813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/axyas02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS araştırması için AIDS oldular 
</HEADLINE>
<TEXT>


Sünnetin AIDS'ten koruyup korumadığını araştıran Ugandalı uzmanlar, 'korkunç bir deney' yaptı. Erkek denekler AIDS'li kadınlarla 'birleştirildi'. Sünnetsiz erkekler AIDS oldu 

DIŞ HABERLER SERVİSİ 

Uganda'da sünnetin AIDS'e karşı koruyucu etkisi olup olmadığı konusunda yapılan bir araştırma için, deneklere HIV taşıyan kadınlarla seks yaptırıldı. 
Araştırmada, AIDS'li kadınlarla birlikte olan sünnetli erkeklerin hiçbirinin hastalığı kapmadığı, sünnetsizlerin yüzde 17'sinin AIDS olduğu görüldü. AP haber ajansının Tayland'daki AIDS Konferansı'nda yapılan açıklamalara dayanarak verdiği habere göre, bazı araştırmalar sünnetin AIDS'e karşı koruyucu olduğunu gösterirken, uzmanlar bu konuda kesin delillerin bulunmadığını ekledi. 

Sonuç Sünnet korur ama.. 
Bazı araştırmalar, sünnet derisinde bulunan mukoza dokusunun HIV kapmaya daha açık olduğunu gösterirken, bazılarıysa bu dokunun AIDS'e yol açan virüsü öldüren bir enzim barındıran salgı bezlerine sahip olduğunu ortaya çıkardı. 
Güney Afrika'daki Natal Üniversitesi'nden Quarraisha Abdülkerim, bazı araştırmalar sünnetin koruyucu etkisi olduğunu gösterse de, sünneti AIDS'le savaşta önemli bir silah ilan etmek için yeterli delil olmadığını söyledi. 

Fotoğraf Tayland'ın başkenti Bangkok'ta düzenlenen 15. Uluslararası AIDS Konferansı çerçevesinde bu ülkeye giden Amerikalı aktris Ashley Judd, bu hastalığa yakalananlardan korkulmaması gerektiği mesajını, Wat Phrabat Namphu Hastanesi'ndeki bir AIDS hastasına 'dokunarak' verdi. 11 Temmuz'da başlayıp bugün sona eren konferansa katılmak için ülkeye gelen Judd, halkı AIDS'e karşı bilinçlendirmek için düzenlenen kampanyalarda görev aldı. AIDS ve bu hastalığa karşı korunma yöntemlerinin tartışıldığı konferansa 20 bin kişi katıldı. 



</TEXT>
</DOC>
