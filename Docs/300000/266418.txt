<DOC>
<DOCNO> 266418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/guncel/agun.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkaya çekilsin' 
</HEADLINE>
<TEXT>


İzmir Barosu Başkanı, soruşturmaların gerçeği ortaya çıkarabilmesi için Kozinoğlu ve Ercan Yalçınkaya'nın da görevlerinden uzaklaştırılması gerektiğini söyledi 

İZMİR DHA 

İzmir Barosu Başkanı Bahattin Özcan Acar, Alaattin Çakıcı dosyası konusundaki görüşmeleri nedeniyle suçlanan Eraslan Özkaya'yı, Yargıtay Başkanlığı'ndan çekilmeye çağırdı. 
Acar, Çakıcı dosyası için MİT Dış Operasyonlar Daire Başkan Yardımcısı Kaşif Kozinoğlu ve müteahhit Hakkı Süha Şen ile görüşen Özkaya'nın kendisine gelen hukuk dışı teklifi ve buluşmayı reddetmeyip gelen kişi için suç duyurusunda bulunmak yerine görüşmeleri sürdürmekle hata yaptığını savundu. Bu hata nedeniyle Özkaya'nın yargıyı yıprattığını belirten Acar, "konunun yargının işlevi ve saygınlığı açısından değerlendirilmesi gerektiğini" kaydetti. 

İlişki gizlenmiş 
Sorunun en önemli boyutunun, "görülmekte olan bir davayla ilgili olarak devletin istihbarat birimi ile yargı arasında resmi ya da özel görünümlü bir ilişkinin kurulmuş ve bunun gizlenmiş olması olduğunu" vurgulayan Acar, şöyle devam etti 
"Bu ilişkinin içinde istihbarat örgütlerinin kullandıkları yasadışı yöntem ve ilişkilere yargının dolaylı ya da dolaysız katkıda bulunması olasılığıyla ilgili izlenim bir yana, yargının devletin diğer erklerine karşı da objektif olma niteliğini zarara uğrattığı ortaya çıkmaktadır. Son olayda gösterilen zaaf ve hatada, yargı - devlet ilişkisinde yerleşik, fakat yargının konumuna uygun olmayan bir yaklaşımın etkisi görülmektedir. Yargının, aleniyeti nedeniyle suç sanığının yurtdışına kaçmasında hiçbir etkisinin olamayacağı, kaçışın asıl sorumlularının MİT ve Emniyet olduğu gerçeğinin üstü örtülmüş, yargıya yönelik hesapları olan güç odaklarına fırsat sağlanmıştır." 
Acar, üç koldan yürütülen soruşturmaların gerçeği ortaya çıkarabilmesi için olaya karışan MİT görevlisi Kozinoğlu ve Yargıtay Genel Sekreter Yardımcısı Ercan Yalçınkaya'nın görevlerinden uzaklaştırılmalarını, Özkaya'nın da Yargıtay Başkanlığı'ndan çekilmesini istedi. 

7 Eylül önerisi 

GÖKÇER TAHİNCİOĞLU, TOLGA ŞARDAN 
MİT Dış Operasyonlar Daire Başkan Yardımcısı Kaşif Kozinoğlu ile müteahhit Hakkı Süha Şen'e Alaattin Çakıcı dosyasına ilişkin bilgi verdiği suçlamalarına hedef olan Yargıtay Başkanı Eraslan Özkaya'ya "Adli yıl açılışı nedeniyle 6 Eylül'de konuştuktan sonra istifa edin" önerisinde bulunuldu. TBB heyeti, Özkaya'ya, Yargıtay'ın daha fazla yıpranmaması için 6 Eylül'deki törenin ardından 7 Eylül'de istifa etmesinin uygun olacağını söyledi. Ancak Özkaya ve çevresinin istifaya karşı olduğu kaydedildi. Skandal patladığında "Adli yıl açılışında iddiaları tek tek yanıtlayacağım. Bu işin arkasındaki grupları anlatacağım" açıklamasını yapan Özkaya'nın fikir değiştirdiği, 'kişisel' olduğu gerekçesiyle Çakıcı dosyasıyla ilgili herhangi bir yorumda bulunmayacağı ifade edildi. Özkaya'nın, kişisel savunma yapmasının protestolara hedef olabileceğini vurgulandı. 

Sürpriz ziyaret 
Öte yandan Bakan Çiçek'in Özkaya'yı makamında ziyaret etmesi şaşkınlık yarattı. 


</TEXT>
</DOC>
