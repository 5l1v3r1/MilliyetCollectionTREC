<DOC>
<DOCNO> 263629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur02.html </URL>
<DATE> 2004/08/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fen ve Anadolu Liselerine kayıtlar bugün sona eriyor... 
</HEADLINE>
<TEXT>

     Fen, Anadolu ve Anadolu Öğretmen liseleri ile Sosyal Bilimler liselerine 12 Ağustos Perşembe günü başlayan kayıtlar, bugün sona eriyor. 
     Hafta sonu da sürdürülen kesin kayıtların bugün mesai saati bitiminde tamamlanmasının ardından açık kontenjanlar yarın ilan edilecek. Buna göre Fen liseleri ile Sosyal Bilimler liselerine ön kayıt başvuruları 17-19 Ağustos günleri arasında kabul edilecek. Anadolu liselerine ön kayıt başvuruları da 20-23 Ağustos günleri arasında yapılacak. 
     Kayıt işlemlerinin ardından boş kalan kontenjanlar için yine açık kontenjan ilan edilecek. 
     Anadolu mesleki ve teknik ortaöğretim kurumları, Anadolu imam-hatip liseleri, sağlık meslek liselerine kayıtlar da yarın başlayacak. Bu okullara kayıtlar 20 Ağustos Cuma gününe kadar sürecek. 
     
     SÜPER LİSELER 
     Yabancı dil ağırlıklı liseler süper liseler için ön kayıt başvuruları, 24-31 Ağustos 2004 günleri arasında il ve ilçe milli eğitim müdürlüklerine yapılacak. 
     Süper liseye başvurmak isteyen öğrencilerin diploma notunun en az 4.00 olması ve herhangi bir ortaöğretim kurumuna kayıt yaptırmamış olmaları gerekiyor. 
     Başvuru sırasında adaylar 5 okul tercihi yapabiliyor. 
     Kesin kayıt hakkı kazanan öğrencilerin listeleri, 2 Eylül 2004'de ilan edilecek. Kesin kayıtlar, 2-4 Eylül 2004 tarihleri arasında yapılacak. Boş kontenjanlar 6 Eylül 2004'de ilan edilecek. Boş kontenjanlar için 7-8 Eylül'de yeniden ön kayıt alınacak. 9 Eylül'de kesin kayıt hakkı kazanan öğrencilerin isimleri ilan edilecek. Bu öğrenciler 10 Eylül'de kesin kayıt yaptıracak. 
     
</TEXT>
</DOC>
