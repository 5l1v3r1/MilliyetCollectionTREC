<DOC>
<DOCNO> 269635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/axspo00.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maça yerel seyirci 
</HEADLINE>
<TEXT>


Mehmet Y. Yılmaz 


Trabzon'da oynanan Türkiye - Gürcistan maçında yaşananlar, üzerinde ciddiyetle durmamız gerektiren görüntülerdi. 
İlk bakışta sorunu "hamaset" düzeyinde ele almak mümkün. Bir milli maçta, büyükçe bir grup seyircinin sahadaki oyunu bir kenara bırakıp "kendi dertleri" ile uğraşmış olmasında elbette eleştirilecek çok şey var. 
Stadın dolmamış olması, seyircinin milli takımı ateşleyecek ve ileri itecek düzenli bir tezahürat yapmaması, bir milli maçta "Şampiyon Trabzon" diye bağırılıp sahadaki oyuncuların konsantrasyonlarının bozulması elbette eleştirilecek şeylerdi. 
Ancak bence asıl sorun Trabzon seyircisinin "spor" ve "futbol" anlayışıyla ilgili. 
Uzun yıllar boyunca Avni Aker Stadı, Türkiye liglerinde rakip takım seyircisinin giremediği belki de tek stat olma özelliği ile tanındı. 
Rakip seyircinin olmadığı bir stadda maç izlemenin ne kadar zevksiz bir şey olduğunu kimse görmek istemedi. 
Öte yandan Avni Aker'in bizzat Trabzonspor açısından da çok zor bir stat olduğunu biliyoruz. 
Dinamo Kiev maçından sonra Gökdeniz'in başına gelenlerden, bu stadda nasibini almayan kaç Trabzonlu oyuncu var bir hatırlamaya çalışın isterseniz... 
Çok zorlanmayın bulamazsınız... 
Nitekim milli maçta da ilk yarı sonlarına doğru hatalı pas veren futbolcuların ıslıkla protesto edilmeleri, Tuncay'a yapılan olumsuz tezahüratın benzerleri daha önce de başarısız sonuçlardan sonra Trabzonlu oyunculara yönelik olarak bu stadda ortaya konmadı mı 
Ali Sami Yen'de kaç milli maç izledim, hatırlamıyorum.. Ama hiçbirinde Trabzon'da olduğu gibi Fenerbahçe aleyhine tezahürat yapıldığını da hatırlamıyorum.. 
Trabzon'da bir grup seyirci var ki maçları izlenmez hale getiriyor, kendi oyuncularına bile küfür edebiliyor ve bunların yaptıkları her zaman da "bir avuç kendini bilmezin marifeti" diye geçiştiriliyor. 
Trabzonspor'un bunca yıldır şampiyon olamamasında bu "bir avuç" seyircinin hiç hatası yok mu 

Posterin parasını kim ödedi 

Trabzon'daki milli maçta tribünlere açılmış büyük bir Haluk Ulusoy posteri vardı. 
O posterin altında Başbakan'a, yeni Federasyon Başkanı'na, Fenerbahçe'ye hakaretler edildi, olumsuz tezahüratlar yapıldı. 
Doğrusunu isterseniz ben bu posterin parasının kimin tarafından ödendiğini çok merak ediyorum. 
Bir grup seyircinin aralarında para toplayarak bu posteri yaptırmış olabileceklerine de asla ihtimal vermiyorum. 
Bu posterin parasını kimin ödediği ile ilgili olarak Haluk Ulusoy'un bir tahmini var mı acaba 

Olimpiyatlar ve başarı 

ÖNCEKİ hafta başında Rusya Federasyonu Devlet Başkanı Vladimir Putin ile görüşmüştük. Arkadaşlarımızdan biri Putin'e, Rusya'nın olimpiyatlardaki performansını nasıl değerlendirdiğini sordu. Yanıt şöyleydi Tatmin edici ama daha da iyi olabilirdi Gelecek olimpiyata daha iyi hazırlanmalıyız. Hatırlamayanlar olabilir Rusya Federasyonu toplam madalya sıralamasında 92 madalya ile ikinci sırada yer aldı.. Altın madalya sıralamasında da toplam 27 madalya ile üçüncü sıradaydı. Bizim spor yöneticilerimiz de biliyorsunuz "başardık" diye sevinç çığlıkları atıyorlardı. Türkiye toplam 10 madalya ile 22. sıradaydı 




</TEXT>
</DOC>
