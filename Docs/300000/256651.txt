<DOC>
<DOCNO> 256651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko01.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillere konut projesi kriz yarattı 
</HEADLINE>
<TEXT>


TOKİ'nin milletvekillerine bedeli karşılığında konut yaptıracağını duyuran Meclis Başkanı Arınç, Başbakan Erdoğan'la karşı karşıya geldi. Erdoğan, "TOKİ'nin böyle bir tasarrufu yok" dedi 

ANKARA Milliyet 

TBMM Başkanı Bülent Arınç'ın milletvekillerine konut yaptırmak üzere TOKİ ile işbirliği yapması AKP'nin tepesinde yeni bir krize neden oldu. Başbakan Recep Tayyip Erdoğan, "yürütmenin başı benim" diyerek kendisine bağlı TOKİ'de böyle bir çalışma olmadığını söyledi. 
Arınç, TBMM'nin kapanışı nedeniyle verdiği resepsiyonunda, konutların bir yıl içinde biteceğini söylerken, "Toplu Konut İdaresi'nin elinde yüzlerce yer var. Birisi milletvekillerimize bedeli karşılığı tahsis edilirse kim hayır diyebilir Bu proje sonuna kadar devam edecek" dedi. 
Erdoğan ise projenin basında eleştirisi konusu olması üzerine, "Bunu TOKİ üzerine yıkmışlardır. TOKİ'nin böyle bir tasarrufu yoktur" diyerek Arınç'ı üstü kapalı olarak eleştirdi. 

'Gocunacak bir şey yok' 
Çatışma, Arınç ile Erdoğan'ın dün aynı saatlerde yaptığı açıklamalarla krize dönüştü. Arınç, dün AKP Grup Başkanvekili Salih Kapusuz'un Meclis muhabirlerine verdiği yemeğe sürpriz bir biçimde katılarak, "Toplu Konut diye bir kurum varsa, OYAK mensuplarından bin 660 kişiye, 2 bin 700 öğretmene, İçişleri Bakanlığı'ndan 2 bin personele konut yapmışsa, milletvekilleri de son kuruşuna kadar parasını verip mesken almak istiyorsa, ey araştırmacı gazeteciler neden Meclis'in içindesiniz, bu kurumlara neden gidilmiyor Milletvekilleri cebinden parasını verip mesken alacaksa, bunda gocunacak bir şey yok" dedi. 

Erdoğan Yürütme benim 
Erdoğan, Fransa'ya hareketinden önce Kanal D muhabirinin konuya ilişkin sorusunu, muhabiri olayı ilk duyuran Vatan gazetesinin çalışanı sanarak şöyle yanıtladı 
"Dürüst olun. Bir broşürün yayınlanmış olması beni ilgilendirmez. Bu ülkede yürütmeden sorumlu olan kişi şahsımdır ve kabinemdir. Şu anda TOKİ ile TBMM arasında yapılmış bir protokol var mı Ben imza koyduğum bir protolokolün hesabını veririm. Milletvekillerine, hükümetimizin lojman yaptırmak gibi bir gayreti yoktur. Kooperatif kurma girişimleri olabilir. Ama TOKİ, bunun içerisinde değildir. TOKİ'nin görüşünü sormak, bunu yaptığı anlamına gelmez." 
CHP Grup Başkanvekili Haluk Koç ise, "Konuta ihtiyacı olan milletvekilleri var. Başbakan da, Meclis Başkanı da milletvekili onuru ile oynamasınlar" dedi. 

Alelacele form TBMM ve TOKİ ambleminin bulunduğu, 'Eskişehir Yolu Konutları' başlıklı broşürde, konutlar hakkında bilgi verilirken, formda da vekillere seçtikleri tip sorulmuştu. Kampanya için 70'i CHP'li 300'e yakın milletvekili başvuruda bulunmuştu. 


</TEXT>
</DOC>
