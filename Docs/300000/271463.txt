<DOC>
<DOCNO> 271463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur16.html </URL>
<DATE> 2004/09/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
DGM iddianamesi, El Kaide'nin faaliyetlerine ışık tuttu... 
</HEADLINE>
<TEXT>

     Kapatılan İstanbul Devlet Güvenlik Mahkemeleri DGM Cumhuriyet Başsavcılığı'nca hazırlanan ve İstanbul 10. Ağır Ceza Mahkemesi'nde görülen bugünkü duruşmada okunarak aleniyet kazanan 128 sayfalık iddianame, dünyayı kana bulayan terör örgütü El-Kaide'nin kuruluşu, amacı, gücü, yapılanması, mali kaynakları, eylemleri ve elebaşı Usame Bin Laden'in faaliyetlerine ışık tutması açısından tarihi bir belge olma özelliği de taşıyor. 
     El-Kaide'nin birçok ülkeden üyelere sahip, dünya genelinde faaliyet gösteren çokuluslu bir yasadışı örgüt olduğu belirtilen iddianamede, örgüt elebaşı Usame Bin Laden'in 1980'li yılların sonunda Afganistan'da Sovyetler Birliği'ne karşı savaşan Araplar'ı biraraya getirerek finansal yardımda bulunduğu ve Afgan direnişi için radikal düşünceleri doğrultusunda eğittiği belirtildi. 
     Örgütün, İslami grupların faaliyet gösterdiği bölgelerde global bir radikalizmi, bu tarz radikal grupların olmadığı bölgelerde ise öncelikli olarak radikal bir anlayışın geliştirilmesini amaçladığı ifade edilen iddianamede, Afganistan, Bosna, Çeçenistan, Tacikistan, Somali, Yemen, Kosova ve Filistin'de savaşan islami grupları desteklediği, ayrıca Endonezya, Mısır, Sudan, Filipinler, Cezayir ve Eritre gibi ülkelerde faaliyet gösteren terör örgütü mensuplarının eğitimlerini sağladığı vurgulandı. 
     El-Kaide'nin amacının, dünyadaki tüm müslümanların katılımı ile silahlı mücadele yöntemini kullanarak, şer'i hükümlerle yönetilen bir devlet kurmak olduğu belirtilen iddianamede, batı güdümündeki tüm müslüman hükümetleri yıkmayı, sınırları kaldırmayı ve böylelikle bir halife yönetiminde panislamizm doğrultusunda kendisine yakın aşırı İslamcı gruplarla işbirliği yaparak, batılı güçleri İslam ülkelerinden özellikle de Suudi Arabistan topraklarından çıkartarak dünya çapında bir din devleti kurmak olduğu bildirildi. 

     
</TEXT>
</DOC>
