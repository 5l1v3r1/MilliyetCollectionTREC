<DOC>
<DOCNO> 282697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun25.html </URL>
<DATE> 2004/10/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Afganistan'da patlamalar 1 ölü, 2 yaralı... 
</HEADLINE>
<TEXT>

     Afganistan'ın başkenti Kabil'in merkezinde 3 patlama meydana geldiği bildirildi. 
     İçişleri Bakanlığı sözcüsü, Kabil'in merkezinde meydana gelen bir patlamada 1 kişinin öldüğünü, 2 kişinin yaralandığını belirtti. 
     Afganistan'ın başkenti Kabil'in merkezinde meydana gelen patlamanın nedeninin intihar saldırısı olduğu bildirildi. 
     Polis yetkilisi Bab Jan, ''Chicken sokağında meydana gelen patlamaya intihar eylemcisinin üzerindeki bombaları patlatmasının neden olduğunu, saldırganın öldüğünü, 6 kişinin yaralandığını'' belirtti. 
     Jan, yaralananlardan ikisinin Afganistan'daki Uluslararası Güvenlik Destek Gücü ISAF görevlisi, 4'ünün Afgan olduğunu söyledi. 
     ISAF, askerlerinden ikisinin yaralandığını henüz doğrulamadı. 
     
     TALİBAN SALDIRIYI ÜSTLENDİ 

     Afganistan'ın başkenti Kabil'de 1 kişinin ölümü ve 7 kişinin yaralanmasıyla sonuçlanan intihar saldırısının sorumluluğunu Taliban üstlendi. 
     Taliban sözcüsü Abdüllatif Hakimi, ''Bugün düzenlenen saldırıyı ve Afganistan'daki yabancı askerlere yönelik tüm saldırıları üstleniyoruz'' dedi. 
     Hakimi ayrıca, ''doğudaki Nangahar bölgesinde Amerikan konvoyu geçtiği sırada düzenlenen ve 1 askerin yaralanmasıyla sonuçlanan saldırıyı da üstlendiklerini'' söyledi. 
     Sözcü, ''Masum insanların ölmesini istemediğimiz için Afganistan'da 9 Ekimde yapılan devlet başkanlığı seçimi sırasında saldırı düzenlemedik, ancak Amerikalı ve yabancı askerler düşmanımızdır'' diye konuştu. 
     Bu arada, Afganistan'daki Uluslararası Güvenlik Destek Gücü ISAF , biri ağır 3 askerinin saldırıda yaralandığını açıkladı. 
     ISAF sözcüsü Patrick Poullain, yaralananların milliyeti konusunda ayrıntılı bilgi vermedi. 
     
</TEXT>
</DOC>
