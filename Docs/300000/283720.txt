<DOC>
<DOCNO> 283720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun49.html </URL>
<DATE> 2004/10/27/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Alerji yapmayan kediler satışa çıkmış... 
</HEADLINE>
<TEXT>

     ABD'de bir biyoteknoloji firması, kedilere karşı alerjisi olanların kedi sevgisinden mahrum kalmaması için genetiğini alerjiye sebep olmayacak şekilde değiştirdiği kedileri için sipariş almaya başladı. 
     California eyaletinde faaliyet gösteren Allerce adlı firma, tüm dünyadan, alerjileri olmasına rağmen kedilere düşkün olan milyonlarca müşteri beklediğini açıkladı. 
     Genetiği değiştirilmiş ilk kedilerinin 2007 yılında satışa hazır hale geleceğini belirten firma, 250 dolarlık peşin ödeme karşılığında şimdiden sipariş almaya başladığını bildirdi. 
     Alerjisi olan bazı kişiler bütün olumsuzluklarına rağmen kedi beslemeyi sürdürürken, bazılarının rahatsızlıklarını azaltmak için pahalı ilaçlar kullanmak zorunda kaldıkları belirtiliyor. 
     Kedilerin derilerinde ürettikleri bir protein yüzünden alerjiye sebep oldukları, alerji yapıcı özelliğe sahip bu küçük protein öğelerinin havada aylarca korunabildikleri belirtiliyor. 
     ''Gen susturma'' adı verilen bir teknikle kedilerin söz konusu proteini üretmesini engelleyen Los Angeles'taki Allerca firmasının üreteceği kedileri ABD'de tanesi 3500 dolardan pazarlayarak ve yılda 200 bin adet satışa ulaşmayı hedeflediği ifade ediliyor. 
     ABD yetkili kurumlarından bu konuda herhangi bir engelleme beklemeyen şirket, halihazırda GloFish adı verilen genetiğiyle oynanmış bir akvaryum balığının piyasada olduğunu, bu tür ev hayvanlarının yenmek suretiyle besin zincirine karışmadıkları müddetçe herhangi bir risk taşımadıklarına dikkat çekiyor. 
     
</TEXT>
</DOC>
