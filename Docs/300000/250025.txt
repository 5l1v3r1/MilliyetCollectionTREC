<DOC>
<DOCNO> 250025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur07.html </URL>
<DATE> 2004/06/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AP'nin İtalyan milletvekili Luigi Vinci'ye takipsizlik... 
</HEADLINE>
<TEXT>

     Ankara Cumhuriyet Başsavcılığı, DEP davası sonrasında DGM'lere yönelik eleştirilerde bulunan Avrupa Parlamentosu'nun AP İtalyan Milletvekili Luigi Vinci hakkında takipsizlik kararı verdi. 
     Edinilen bilgiye göre, Ankara Basın Savcısı Kürşat Kayral, CHP Adana Milletvekili Atilla Başoğlu'nun Vinci hakkında, Ankara Emniyet Müdürlüğü'nün de DGM önünde gerçekleştirilen diğer basın açıklamaları ile ilgili yaptığı suç duyurularını sonuçlandırdı. 
     Savcı Kayral, iki sayfalık takipsizlik kararında, Ankara 1 No'lu DGM'nin 21 Nisan 2004 tarihinde DEP davasının yeniden yargılama sürecini bitirdiğini, bazı kişilerin DGM binası önünde basına açıklamalarda bulunduklarını hatırlatarak, DEP'lilerin avukatı Yusuf Alataş ile Merkezi Cenevre'de bulunan Avukatların ve Yargıçların Bağımsızlığı Merkezi'nin temsilcisinin, ''eleştirel yapıda, kamuoyu ve medyanın ilgisi çekme gayretli söylemler kullandıkları, sözlerin suç teşkil etmediği'' kaydedildi. 
     
     TCK'NIN 159. MADDESİNDE SUÇ OLUŞTU 
     DEP davasında verilen kararı eleştiren Luigi Vinci'nin, ''DGM'lerin faşizmin devamı ve utanç mahkemeleri olduğunu, Türk hukuk sistemine saygı göstermediğini, demokratikleşmenin bu mahkemelerin kaldırılmasından geçtiğini'' söylediği anımsatılan kararda, Vinci'nin sözlerinin Türk Ceza Yasası'nın ''adliyenin manevi şahsiyetini alenen tahkir ve tezyif etme'' hükmünü içeren 159. maddedeki suçu oluşturduğu belirtildi. 
     Ancak, Adalet Bakanlığı Uluslararası Hukuk ve Dış İlişkiler Genel Müdürlüğü ile Dışişleri Bakanlığı Siyasi İşler Genel Müdürlüğü'nün yazılarında, ''AP'nin, eski DEP milletvekillerinin duruşmaları için heyetler gönderdiği, Vinci'nin de AP'nin görevlendirmesi ile duruşmayı takip ettiğinin'' belirtildiği ifade edilen kararda, Türkiye Cumhuriyeti ile Avrupa Topluluğu arasında Türkiye Cumhuriyeti'nin Avrupa Çevre Ajansı ve Avrupa Bilgi ve Gözlem Ağına Katılımı Anlaşması'nın 3. ekinin 9. maddesinde ''Avrupa Parlamentosu üyeleri görevlerini ifa ederken beyan ettikleri görüşler veya kullandıkları oylar hakkında hiçbir şekilde soruşturma, gözaltına veya hukuki işleme tabi tutulmayacaklardır'' hükmünün yer aldığı bildirildi. 
     
     AP NEZDİNDE GİRİŞİM İSTEMİ 
     Vinci'nin görevi itibariyle soruşturma ve yargılama şartları bulunmadığı, hakkında soruşturma ya da kamu davası açılmasında yasal imkansızlık olduğu anlatılan takipsizlik kararında, Vinci hakkında AP nezdinde, iç tüzük hükümlerine göre gereğinin takdir ve ifası bakımından karar örneğinin Adalet Bakanlığı Uluslararası Hukuk ve Dış İlişkiler Genel Müdürlüğü'ne gönderildiği bildirildi. 
     
</TEXT>
</DOC>
