<DOC>
<DOCNO> 292008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko07.html </URL>
<DATE> 2004/11/25/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Türk Telekom'un özelleştirme süreci başladı... 
</HEADLINE>
<TEXT>

     Türk Telekom'un özelleştirilmesine ilişkin ihaleye Türkiye'de GSM pazarında hakim durumda olan teşebbüsler tek başına katılamayacak. 
     Türk Telekom'un özelleştirme süreci bugün gazetelere verilen ihale ilanlarıyla start aldı. 
     Buna göre, ödenmiş sermayesi 3.5 katrilyon lira olan şirketin yüzde 55'lik bölümünün blok satışına ilişkin ihalede geçici teminat tutarı 30 milyon dolar olacak. 
     Türk Telekom'a ait Kablo TV altyapısı ile bu altyapıya ilişkin mülkiyet ve işletimine dair haklar ihale kapsamı dışında olacak. 
     
     İHALE KAPALI TEKLİF USULÜ İLE YAPILACAK 
     İhale, kapalı teklif usulü ile yapılacak. Katılımcılar, 50 bin dolar tutarında katılım bedeli ödeyecek, Bilgilendirme Sürecine katılmış olan katılımcıların bu süreç için ödedikleri 20 bin dolar, katılım bedelinden mahsup edilecek. 
     
     ÖN YETERLİLİK ŞARTLARI 
     İlana göre, katılımcılarda ön yeterlilik aranacak. Buna göre, katılımcının bir ortak girişim grubu olması OGG halinde, üyelerinden birisinin OGG'nda asgari yüzde 34 hisseye sahip olması ve bu üyenin OGG lideri olarak tayin edilmiş olması gerekecek. 
     Bunun yanında tek katılımcının veya OGG liderinin toplam varlıklarının veya OGG'nun her bir üyesinin toplam varlıklarının o üyenin OGG'ndaki payını temsil eden oranla çarpılmasının sonucu bulunacak tutarların her bir OGG üyesi için hesap edilmesi ve bu tutarların toplanmasıyla bulunacak OGG toplam varlıklarının en az 500 milyon dolar olması gerekecek. 
     Ayrıca, tek katılımcının veya OGG liderinin toplam özkaynaklarının veya OGG'nun her bir üyesinin toplam özkaynaklarının o üyenin OGG'ndaki payını temsil eden oranla çarpılmasının sonucu bulunacak tutarların her bir OGG üyesi için hesap edilmesi ve bu tutarların toplanmasıyla bulunacak OGG toplam özkaynakları da en az 250 milyon dolar olacak. 
     
     DENEYİM ŞARTI 
     Tek katılımcı veya OGG'nda en az yüzde 5 hisseye sahip üyelerden birinin dünyanın herhangi bir yerinde en az 2 milyon hatlı bir şebekeye sahip olan bir sabit hat veya mobil telekomünikasyon şirketini yönetme ya da işletme konusunda en az 3 yıllık deneyiminin bulunması veya bu niteliklere sahip bir sabit hat veya mobil telekomünikasyon şirketini en az üç yıl kontrolü altında bulundurmuş olması şartı aranacak. Ya da tek katılımcının veya OGG üyelerinin tümünün ya da OGG aracının bu koşulları karşılayan bir sabit hat veya mobil telekomünikasyon işletmecisi ile en az 5 yıl süreli ve en geç hisselerin devir tarihinde başlayacak bir yönetim sözleşmesi yönetim danışmanlığı imzalamış olması gerekecek. 
     Katılımcıların bu kriterleri önyeterlilik değerlendirmesinden sonra yerine getirebileceklerini taahhüt edip, 17 Mayıs 2005 tarihine kadar bu taahhütlerini yerine getirdiklerini belgelendirebilmeleri halinde teklif vermeleri mümkün olabilecek. 
     
     ÖN YETERLİLİK İÇİN SON BAŞVURU TARİHİ 11 OCAK 2005 
     Önyeterlilik başvurularının en geç 11 Ocak 2005 tarihine kadar teslim edilmesi gerekecek. 
     Teklifler, en geç 31 Mayıs 2005 günü, TSİ 16 00'ya kadar İdare'ye elden teslim edilecek. 
     
     HAKİM DURUMDAKİ GSM ŞİRKETLERİ 
     Ayrıca, Türkiye'de GSM mobil telekomünikasyon hizmetleri pazarında hakim durumda olan teşebbüsler tek başlarına ihaleye katılamayacak. İlanda, söz konusu teşebbüslerin ve ilgili tarafların ihale sürecine hangi koşullar çerçevesinde katılabileceklerinin Rekabet Kurulu'nun görüşü ve ihale şartnamesinde düzenlendiği vurgulandı. 
     
</TEXT>
</DOC>
