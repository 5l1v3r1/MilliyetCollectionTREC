<DOC>
<DOCNO> 299530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy25.html </URL>
<DATE> 2004/12/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan'dan Bush'a Musul telefonu... 
</HEADLINE>
<TEXT>

     Başbakan Recep Tayyip Erdoğan, ABD Başkanı George Bush ile bugün telefonla görüşürek, Musul'da Türk güvenlik görevlilerinin şehit edildiği olayın aydınlatılmasını isteyip şu ana kadar Amerikan güçlerinin desteği için teşekkür etti. 
     Erdoğan, terör örgütü PKK Kongra-Gel'in Irak'taki mevcudiyetine son vermenin zamanının geldiğini belirterek, bu konuda Türkiye, ABD ve Irak arasındaki güvenlik toplantısının, Türkiye'de yapılmasının yararlı olacağını kaydetti. 
     Alınan bilgiye göre, Başbakan Erdoğan, ABD Başkanı George W. Bush'u, saat 14.45'te telefon ile aradı. 
     Erdoğan, Bush'a 16-17 Aralık'ta Brüksel'de yapılan AB zirvesi ile ilgili bilgi verdi ve ABD'ye, bu konuda Türkiye'ye verdiği destekten dolayı teşekkür etti. 
     Bush da Erdoğan'ı tebrik ederek, ''Bu başarı, sizin liderliğinizin eseridir. Türkiye bizim yakın dostumuz. O yüzden tarihin belirlenmesi önemliydi'' dedi. 
     Erdoğan, Türkiye'nin AB ile ilişkilerinin yeni bir aşamaya geldiğini ve bu ilişkilerin Türkiye'nin ABD ile olan dostluğunu da güçlendireceğini kaydetti. 
     

     
</TEXT>
</DOC>
