<DOC>
<DOCNO> 270080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy03.html </URL>
<DATE> 2004/09/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TÜSİAD'tan hükümete iki mesaj... 
</HEADLINE>
<TEXT>

     ANKARA Milliyet 

Ankara'da hükümet üyeleri ile görüşen Ömer Sabancı başkanlığındaki TÜSİAD heyeti, özelleştirme başta olmak üzere yapısal reformlarda radikal adım beklediklerini ifade ederek, AB sürecinde de Türkiye'nin, "müzakerelere hazırlanıyoruz" mesajı vermesi gerektiğini vurguladı. 
     Dün Ankara'da gün boyunca bakanlarla görüşen TÜSİAD üyeleri akşam saatlerinde Başbakan Recep Tayyip Erdoğan'la biraraya geldi. Görüşmede Adana, Mersin, Tarsus gibi illerde işadamları heyetleriyle görüştüklerini dile getiren Sabancı, cari açık konusunda işadamlarının sorular sorduğunu dile getirdi. Sabancı söz konusu soruları cari açığın büyümeden kaynaklandığını, finanse edilebilir bir durum olduğunu, paniğe kapılmaya gerek olmadığını dile getirerek yanıtladığını söyledi. Özelleştirme, vergi ve sosyal güvenlik reformu gibi yapısal reformların çözülmesi gerektiğini vurgulayan Sabancı, 36 ile verilecek teşvik konusunda da, "Sektörel öncelikler gözetilerek teşvik verilmesi" önerisini getirdi. 

     
</TEXT>
</DOC>
