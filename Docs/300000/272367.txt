<DOC>
<DOCNO> 272367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy27.html </URL>
<DATE> 2004/09/16/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
CHP'liler zina konusunda ısrarlı... 
</HEADLINE>
<TEXT>

     CHP Grup Başkanvekili Kemal Anadol, TCK Tasarısı'nın yürütüme ve yürürlük maddelerinin Adalet Komisyonu'na geri çekilmesini değerlendirirken, ''ülke için çok önemli bir tasarının geri çekilmesini bir iktidar partisine yakıştıramıyoruz, kınıyoruz'' dedi. 
     CHP Grup Başkanvekilleri Kemal Anadol, Haluk Koç ve Ali Topuz, Türk Ceza Kanunu Tasarısı'nın yürütüme ve yürürlük maddelerinin Adalet Komisyonu'na geri çekilmesinin ardından TBMM'de ortak bir basın toplantısı düzenleyerek, AK Parti'nin ''tasarıya ilişkin tavrını'' eleştirdiler. 
     Anadol, Türkiye'nin koşullarına yanıt veremediği ve AB hukuk normlarına uyması gerektiği gerekçesi TCK Tasarısının görüşülmesi için TBMM'nin olağanüstü toplantıya çağrıldığını anımsatarak, CHP milletvekillerinin toplumun katmanları ile olan ilişkilerini keserek olağanüstü çağrıya uyarak TBMM'ye geldiklerini söyledi. 
     TCK Tasarısı yerine gündeme zina konusunun oturduğunu kaydeden Anadol, CHP olarak bütün ''soğukkanlılıkları'' ile olayı mecraına sokmak için çaba sarfettiklerini söyledi. 
     CHP Genel Başkanı Deniz Baykal'ın, grup yöneticileri ile Başbakan Yardımcısı, Dışişleri Bakanı Abdullah Gül, Adalet Bakanı Cemil Çiçek ve öteki yöneticileri önceki gün ziyaret ettiğini, görüşmenin ardından tarafların basın ve kamuoyu önünde yaptıkları açıklamaları anımsatan Anadol, şöyle konuştu 
     ''Bu görüşme sonunda Sayın Baykal, Gül ve Çiçek, bu yasa görüşülmeden önce varılan mutabakatı açıkladılar. Bu mutabakat şuydu münferit milletvekili önerge vermeyecek. Hiçbir parti tek başına önerge vermeyecek. Ancak uzlaşarak ortaya çıkan ortak metin önergeleri verilecek ve müzakereler yapılacak. Biz buna CHP olarak buna uyacağımızı beyan ettik. Dışişleri Bakanı ve ve Adalet Bakanı'nın ağzından AK Parti aynı taahhütte bulundu. Bir TCK gibi, anayasa'dan sonra ülke insanını en fazla etkileyecek bir yasanın, halkın yararına yasalanması için elimizden geleni yaptık. Oturumun başından bu tarafa AKP yöneticileri ile birlikte tam 13 mutabakata dayanan önerge vermişiz. AKP'nin de bu sözünün tutması için elimizden geleni yaptık.'' Ak Parti'nin, ''yapay'' gerekçeler ortaya koyduğunu kaydeden Anadol, ''ülke için çok önemli bir tasarının geri çekilmesini bir iktidar partisine yakıştıramıyoruz, kınıyoruz'' diye konuştu. 
     Başbakan Recep Tayyip Erdoğan'ın, tasarının görüşülme sürecinin ''hiçbir karesinde'' yer almamasını eleştiren Anadol, CHP olarak vicdanen rahat olduklarını, ''millet huzurunda görevini yapmış bir parti olmanın gururunu taşıdıklarını'' söyledi. 
     
     ''SORUNUN ASIL KAYNAĞI BAŞBAKAN'' 

     CHP Grup Başkanvekili Ali Topuz da görüşlerini açıklarken, yaşanan süreci anlattı. 
     Topuz, tasarının TBMM'ye sevkine kadar olan aşamada ne Başbakan ne de diğer AK Partili yöneticiler tarafından ''zina konusunun gündeme taşınmadığını'' söyledi. Küçük bir girişimin, Adalet Bakanı tarafından ''onun yeri burası değildir'' denilerek engellendiğini anlatan Topuz, şöyle konuştu 
     ''Fakat ne hikmet ise Sayın Başbakan bir inisiyatif alarak zinanın TCK içinde suç olarak yeralmasını ifade etmiştir. Türkiye'nin demokratikleşmesi ile ilgili çok önemli bir sorun gibi sunmuştur. Ortalığı tahrik etmiştir, daha sonra, tabanımızdan gelen bir takım olumsuzlukları bastırmak için güçlük çekiyoruz bahanesine sığınmıştır. 3 gün boyunca, parlamentoda çok yoğun bir çalışma yapılmıştır. 
     Bu dönem zarfında bir kısım cemaatlerin, tarikatların temsilcileri TBMM'nin kulislerinde, milletvekillerinin odalarında, AK Partililiere baskı yapmıştır. Sayın Başbakan da bu baskıları bizim üzerimize baskı olarak yönlendirmiştir. Bizi dayatma ile karşı karşıya bırakmıştır.'' AK Parti'nin, TCK Tasarısı'nın yasalaşmasının AB sürecinde önemli bir ''dönemeç noktasını'' teşkil ettiğinin ifade etmesine rağmen bugün yaşanan sürece gelindiğini dile getiren Topuz, ''Ne oldu AB'ye girmekten vaz mı geçtiniz '' diye sordu. 
     AB'nin Türkiye'ye ''güvensizlik duymakta haklı bir konuma geldiğini'' savunan Topuz, AB'den Türkiye ile ilgili olumsuz bir sonuç çıkması halinde bunun tek sorumlusunun iktidar olduğunu söyledi. 
     Topuz, sözlerini şöyle tamamladı 
     ''Sorunun asıl kaynağı Başbakan'ın kendisidir. Çünkü, tarikatleri de dini cemaatleri de harekete geçiren odur. Onları bize karşı bir baskı unsuru olarak kullanmak isteyen odur. Avrupa'ya şirin güzükmek için, ne yapayım, bunları bastırmak istiyorum. Ben de sizin gibi düşünüyorum ama ne yapalım ben bunları halledemedim, zamana ihtiyacım var anlayışı ile bunu komisyona çekiyorlar.'' Grup Başkanvekili Haluk Koç da, 2 yıllık iktidar döneminde, ''bir tasarının daha rafa kaldırıldığını'' söyledi. 
     AK Parti'nin, bu çelişkiler ve heyezanları ile ''AB treninde lokomatif olamayacağı'' görüşünü dile getiren Koç, ''AKP'nin ipiyle kuyuya inilmez'' dedi. 
     
     SORULAR 

     Anadol, bir gazetecinin ''kendinizi aldatılmış hissediyor musunuz '' sorusu üzerine, ''Hayır. Kendi tabanları altadılmış oldu. Kadınlarımız aldatılmış oldu. Siyasette çek yok, senet yok, siyasetçinin sözü vardır. Sözüne güveniliyorsa o siyasetçi güvenilir siyasetçidir'' dedi. 
     Kemal Anadol, zina konusuda bir soru üzerine, ''zina konusunda mutabakatı bozarlarsa, siyasi zina yapmış olurlar. Siyasi zinanın cezası da seçim sandığında çekilir'' diye konuştu. 
     
</TEXT>
</DOC>
