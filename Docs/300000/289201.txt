<DOC>
<DOCNO> 289201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun26.html </URL>
<DATE> 2004/11/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Almanya, Müslümanlara bayram tatilini tartışıyor 
</HEADLINE>
<TEXT>

     Almanya'da, Müslümanların bir bayram gününün sembolik olarak resmi tatil ilan edilmesi konusunda Alman Birlik 90 Yeşiller Partisi federal meclis milletvekili Hans Christian Ströbele tarafından ortaya atılan öneri, ülkede yeni bir tartışma başlattı. 
     Almanya Federal İçişleri Bakanı Otto Schily, ülkede daha az değil, daha fazla çalışılması gerektiğini belirterek, ''Bizde zaten az tatil yerine fazla tatil günü var'' dedi. 
     Alman Hıristiyan Demokrat Birlik Partisi CDU Genel Başkanı Angela Merkel de öneriye karşı çıkarak, ''Tüm hoşgörü ve saygıma rağmen şunu söylemem lazım Almanya, Hıristiyan köklere bağlı bir ülkedir'' dedi. 
     Tatil günlerinin de bir ülkenin dini kimliğini açığa çıkartması gerektiğini ifade eden Merkel, ''Ayrıca bir ülkede çoğunluğu hangi toplumun oluşturduğuna dikkat edilmeli'' diye konuştu. 
     CDU milletvekili Friedbert Pflüger, ''Almanya'ya gelen Müslümanlar, bizim kültürümüze uyum sağlamalı. Bunun tersi olmamalı'' şeklinde görüş belirtirken, Bavyera eyaleti İçişleri Bakanı Günther Beckstein da, ''Batılı kültür ve geleneğimiz, Hıristiyanların tatil günlerini korumamızın nedeni. Bunlar Müslümanların tatil günleri için geçerli olamaz'' dedi. 
     Hıristiyan Sosyal Birlik Partisi CSU milletvekili Johannes Singhammer, Hıristiyanların tatil günü yerine Müslümanlar için tatil günü koymak isteyenlerin, toplum içinde huzursuzluk yaratacağını öne sürdü. 
     Alman hükümetinin göç, mülteci ve uyum sorumlusu Marieluise Beck de Yeşiller , dini tatil günlerinin çoğunluk toplumu için geçerli olduğunu savunarak, ''Herhangi bir eyalette Müslüman çoğunluk yok. Müslümanlar, zaten istedikleri gibi dini bayramlarını kutlayabiliyor'' diye konuştu. 
     İktidardaki Sosyal Demokrat Parti SPD federal meclis grubu Başkan Yardımcısı Hans-Joachim Hacker de, Ströbele'nin önerisinin, çalışma saatlerinin uzatılmasının düşünüldüğü bir dönemde anlamsız olduğunu söyledi. 
     Öneriyi Yeşiller Partisi tarafından Türklere verilen bir iftar yemeğinde ortaya atan federal meclis milletvekili Hans Christian Ströbele ise, Hıristiyanlara ait dini bir tatil gününün iptal edilerek, Müslümanların bir bayram gününün resmi tatil ilan edilebileceğini, bunun ülkede yaşayan Müslümanlara önemli bir sinyal olacağını belirtti. 
     Ströbele'nin önerisine şu ana kadar tek destek Yeşiller Partisi üyesi olan Federal Çevre Bakanı Jürgen Trittin'den geldi. 
     
</TEXT>
</DOC>
