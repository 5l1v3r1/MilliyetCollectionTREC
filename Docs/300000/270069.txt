<DOC>
<DOCNO> 270069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko39.html </URL>
<DATE> 2004/09/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TÜSİAD 2005'te mali disiplin ve reformlara devam edilmeli... 
</HEADLINE>
<TEXT>

     Türkiye Sanayi ve İşadamları Derneği TÜSİAD , ekonomi, siyasi ve sosyal gelişmeler ile Türkiye-AB ilişkileri hakkında görüşlerini içeren bir raporu hükümete sundu. 
     Raporda, ''ekonominin iç ve dış şoklara karşı direncinin artırılması için, 2005 yılında mali disiplin ve reformlara devam edilmeli'' denildi. 
     TÜSİAD Başkanı Ömer Sabancı'nın, iki gündür Ankara'daki temasları kapsamında hükümete ilettiği raporda, makro ekonomik iyileşmenin sürekliliği için, Türkiye'nin yatırım ortamını hızla iyileştirmek zorunda olduğu, bu zorunluluğa karşın yatırım ortamında makro ekonomik ortamdaki düzelmeye parelel bir iyileşmeden söz etmenin mümkün olmadığı kaydedildi. 
     ''Yatırım ortamı ve makroekonomik ortamdaki birbirine ters eğilimler, gelecek dönem için ciddi sbir risk oluşturmaktadır'' denilen raporda, yatırım ortamının iyileştirilmesi için kurulan Yatırım Ortamının İyileştirilmesi Koordinasyon Kurulu'nun YOİKK , 'özel sektör, bürokrasi ve siyasi irade' sac ayaklarına bina edilmiş yapısından mutlaka etkin olarak yararlanılması gerektiği bildirildi. 
     
</TEXT>
</DOC>
