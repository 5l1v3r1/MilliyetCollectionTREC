<DOC>
<DOCNO> 294448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko28.html </URL>
<DATE> 2004/12/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
SİAD Bildirisi Kamu giderlerini azaltacak reformlara ihtiyaç var 
</HEADLINE>
<TEXT>

     8. SİAD Zirvesi Başkanlar Kurulu bildirisinde, ''kamu giderlerini azaltacak hızlı, kapsamlı radikal reformlara ihtiyaç olduğu'' bildirildi. 
     Diyarbakır'da süren 8. SİAD Zirvesi Başkanlar Kurulu bildirisi açıklandı. 
     Dedeman Oteli'nde süren zirvede açıklanan Başkanlar Kurulu Bildirisi, Diyarbakır Sanayici ve İşadamları Derneği Başkanı Şeyhmus Akbaş tarafından okundu. 
     Türkiye'nin en büyük sorunu olan işsizliğin ortadan kaldırılması için yatırım ortamının acilen iyileştirilmesi gerektiği belirtilen bildiride, ekonomide sağlanan başarının kalıcı hale getirilmesinin AB müzakere ve uyum süreci içinde vazgeçilmez bir koşul olduğu vurgulandı. 
     Vergi sisteminde girişimciyi caydıran, haksız rekabet yaratan pek çok unsur bulunduğu savunulan bildiride, şu görüşlere yer verildi 
     ''Gerçekçi vergi oranlarıyla üretim ve yatırım desteklenir, ücretler üzerindeki vergi yükleri azaltılırsa ülkemizde yatırım cazip hale getirilir. Vergi tabanını genişletilerek, kayıt dışını kayıt altına alan bir vergi sistemine geçilmesi halinde kamu gelirlerinde bir azalma olmadan yatırım desteklemek mümkün olabilecektir. 
     Kamu sektöründeki verimsizliği sona erdirecek, kamu giderlerini azaltacak hızlı, kapsamlı, radikal reformlara ihtiyaç vardır. Sosyal güvenlik sisteminin acilen reforma tabi tutulması gerekmektedir. Özelleştirmelerin daha fazla geciktirilmesine Türkiye'nin tahammülü kalmamıştır. Verimsiz kamu kurumlarının hızla elden geçirilmesi gerekmektedir.'' Bildiride, eğitim sisteminde ideolojik çatışma yaratan tartışmalardan kaçınarak, piyasa ekonomisini, demokrasiyi, laik devlet anlayışını özümsemiş, bireysel özgürlüklerini yaratıcı biçimde kullanmayı öğrenmiş gençler yetiştirilmesinin sağlanması gerektiği belirtildi. 
     Zorunlu eğitimin 12 yıla çıkarılması istenen bildiride, şöyle denildi 
     ''Yoksullukla mücadele için acil ihtiyacı giderecek sosyal yardımların yanında, kalıcı çözümün anahtarı olan bölgesel kalkınma politikalarına ağırlık verilmelidir. 5084 sayılı Teşvik Yasası yeniden düzenlenmeli, bölgeler arasındaki gelişme dengesizliklerini, bölgesel ve sektörel tercihleri içeren kademeli bir teşvik sistemine geçilmelidir. Yoksullukla mücadele için mutlaka yolsuzluklar önlenmelidir. 
     İş dünyası, sivil toplum kuruluşları ve üniversiteler arasındaki işbirliği ile bölgesel kalkınmaya yönelik projelerin üretilmesi amacıyla ülke çapındaki bir seferberlik başlatılması için SİAD'lar kendi bölgelerinde öncülük yapmaya karar vermişlerdir.'' 
     
</TEXT>
</DOC>
