<DOC>
<DOCNO> 281102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/aspo.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
19 
</HEADLINE>
<TEXT>
05 şerefine 5-1 

Cim-bom, kutlama gecesinde kendinden geçen taraftarı Necati 2 , Hasan Şaş, Ergün ve Alper'in kendi kalesine attığı gollerle selamladı, Kayseri engelini alkışlarla aştı 

HALİL ÖZER 


100. yıl kutlamaları ile sürüp giden gecede Galatasaray'ın sahadan galip gelmeden ayrılma şansı hiç yoktu. Böyle bir gecede Sarı - Kırmızılı on bir seyir zevki hoş, golleri güzel, futbol incelikleri ile dolu, hareketli ve seyircisini mutlu eden bir mücadele sergiledi. Farklı galibiyete koştu, futbol oynamaktan zevk aldı. 
Sarı ile kırmızının göklere yükseldiği, davulların çaldığı gecenin en şanssızı hiç şüphesiz Kayserispor'du. Bu maçın 100. yıl kutlamalarına denk gelmesi onlar adına talihsizlikti. "Kimbilir belki" diye sahaya çıktılar. Daha 6. dakikada golü yediler. Hasan'ın pası ile sağ kanatta topla buluşan Cihan ortaladı. Necati merdivene çıkıp, yükseldi ve kafayla topu filelere gönderdi. Bu gol maçı da bitirdi, Kayserispor'u da. Hiçbir direnç gösteremediler. Savunmada zaman zaman adam adama oynadılar. Bu boşuna çırpınmaydı. Galatasaray, Ergün yönetmenliğinde her hattı ile oyuna hakimdi. Özellikle sol kanatta Baliç'in etkili koşuları ve ortaları ile sağ kanata destek olan Hasan Şaş'ın büyük ustalığı Kayseri defansı kabak çiçeği gibi açtı. 

20. dakikada Ergün soldan sıfıra kadar indi. Yerden çıkardı. Necati sert vurdu. Kaleci önledi. 
30. dakikada Baliç kaleci ile karşı karşıya kaldı. Ancak acele edince ikinci gol gelmedi. Bir dakika sonra Necati, Baliç'e bu pozisyonlarda nasıl gol atılacağını gösterdi. Hasan müthiş bir ara pası vardı. Necati kaleciyi geçti. Sonra plaseledi 2 - 0. Bu gol Türk futbolunda yeni bir doğan yıldızın kafamıza vuran sinyal sesiydi 
43. dakikada Baliç, Hakan'ı kaçırdı. Hakan topu ayağına dolayınca takımını bir golden etti. 
İkinci yarıda yorgun Necati kenara alındı. Yerine Ümit Karan girdi. Kayseri'de Fazlı takviyesi ise hiçbir işe yaramadı. Galatasaray üstünlüğü bir silindir gibi sahaya yansıdı. Hagi'nin öğrencileri durdurulamaz bir güç gibi mücadele etti. Karşısındaki Kayseri'nin inanılmaz yetersizliği Galatasaray'ın bu maçı iyice antrenman maçına çevirmesine neden oldu. 

Hakan Şükür'e çalıştılar 
51. dakikada Hakan, Hasan'ı kaçırdı. Hasan sert vurdu 3 - 0 
67. dakikada Ergün soldan ortaladı. Alper dokundu. Ancak top kendi fileleri ile kucaklaştı 4 - 0 
71. dakikada sahanın yıldızı Ergün kendisine yakışan bir gol attı. Karambolde sert bir sol çıkardı ve top sağ köşenin altına yapıştı kaldı 5 - 0 
Tam bir şova dönüşen maçın geri kalan dakikalarında herkes Hakan Şükür için çalıştı. Baliç, Ergün ve Cihan'ın yaptığı ortaların sayısı belki de bir sezon yapılacak olan orta sayısına eşitti. Bu kadar çok kanadını kullanan bir takımın farklı galip gelmesi elbette kaçınılmaz oldu. 85. dakikada Fazlı'nın golü bile keyifleri kaçırmadı, zaten bu geceye de bu futbol yakışırdı. 


</TEXT>
</DOC>
