<DOC>
<DOCNO> 288916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun06.html </URL>
<DATE> 2004/11/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CIA ajanı Bin Ladin'e nükleer fetva verildi 
</HEADLINE>
<TEXT>

     Amerikan Merkezi Haberalma Teşkilatı'nın CIA eski yetkililerinden Michael Scheuer, uluslararası terör örgütü El Kaide'nin lideri Usame Bin Ladin'in, Amerikalılara karşı nükleer silah kullanmak üzere bir Suudi şeyhinden fetva alarak, bu yönde bir saldırı için dini meşruiyet edindiğini iddia etti. 
     Scheuer, Amerikan CBS News televizyonunda yayımlanan bir röportajında, ''Eskiden Bin Ladin'in elinde nükleer silah olsa dahi bunu kullanamayacaktı, çünkü uygun bir dini yetkiye sahip değildi. Ancak şimdi bu yetkiye sahip'' dedi. 
     Bin Ladin'in bir Suudi şeyhinden Amerikalılara karşı nükleer silah kullanma konusunda fetva aldığını öne süren Scheuer, ABD'nin tüm dünyada milyonlarca Müslümanın ölümünden sorumlu olduğuna inanan Müslümanların, buna karşılık vermenin meşru olduğuna inandıklarını, bu karşılığın milyonlarca Amerikalının öldürülebileceği anlamına geldiğini iddia etti. 
     ''Yeterli uyarıda ve insanlara Müslüman olmaları yönünde yeterli teklifte bulunmaksızın çok sayıda insanı öldürmesinden dolayı'' Usame Bin Ladin'in 11 Eylül saldırıları yüzünden bazı Müslümanlar tarafından eleştirildiğini söyleyen Scheuer, ''Ancak şimdi Bin Ladin, Amerikan halkına doğrudan hitap ederek uygun bir uyarıda bulunmuş oldu'' diye konuştu. 
     Bin Ladin ve yanlılarının savaşı mümkün olduğunca çabuk bitirmeyi ve bölgeden çekilinceye kadar Amerikalılara acı çektirmeyi amaçladığını ileri süren Scheuer, ''Kimyasal, biyolojik ya da bir çeşit nükleer silah edinirlerse bunu çekinmeden kullanacaklardır'' dedi. 
     CIA'de 1996-1999 yılları arasında Bin Ladin'in takibinden sorumlu birimin başında bulunan Scheuer, görevlerini yerine getirmek için yeterli sayıda elemanı bulunmadığından şikayet ederken, eski CIA Direktörü George Tenet'i de sert dille eleştirdi. 
     Bin Ladin'in ABD'ye oluşturduğu tehdidin hep hafife alındığını ileri süren Scheuer, Bin Ladin'i ''çok yetenekli ve dikkate almaya değer bir düşman'' olarak niteledi. 
     
</TEXT>
</DOC>
