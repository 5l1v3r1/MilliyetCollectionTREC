<DOC>
<DOCNO> 272606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun18.html </URL>
<DATE> 2004/09/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fransız ünlüler, rehin gazeteciler için seferber... 
</HEADLINE>
<TEXT>

     Fransa'daki ünlüler, Irak'taki iki Fransız rehine gazetecinin serbest bırakılması için, Sınır Tanımayan Gazeteciler Örgütü'nün RSF girişimiyle seferber olacak. 
     RSF'den yapılan açıklamaya göre, ünlü sinema oyuncuları Catherine Deneuve, Juliette Binoche, Jeanne Moreau, şarkıcı Yves Simon, televizyon sunucuları Patrick Poivre d'Arvor ve David Pujadas, gazetecilerin serbest bırakılması için başlatılacak kampanyada etkin rol oynayacak. 
     Kampanya boyunca, gazetecilerin serbest bırakılmasını talep eden mesajlar, bugünden itibaren France-Inter, France-Info, France-Culture, RTL ve RMC radyo kanallarında düzenli olarak yayınlanacak. 
     Fransız gazetecilerin serbest bırakılması amacıyla RSF'nin resmi internet sitesinde ayrıca bir imza kampanyası açılacak. 
     Fransız gazeteciler Christian Chesnot ve Georges Malbrunot yaklaşık bir aydır Irak'ta rehin tutuluyor. 
     Rehineler için 5 milyon dolar fidye isteyen teröristler, Fransa'nın Irak ile diplomatik, ticari ilişkisini kesmesini ve Usame Bin Ladin'in ilkbahar aylarında yaptığı ''ateşkes'' önerisinin kabul edilmesini talep ediyor. 
     
</TEXT>
</DOC>
