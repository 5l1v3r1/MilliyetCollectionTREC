<DOC>
<DOCNO> 286038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko07.html </URL>
<DATE> 2004/11/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İthal lüks marka otomobiller pazar paylarını korudu... 
</HEADLINE>
<TEXT>

     Türkiye'de, otomobil satışlarında ithal ürünlerin payı her geçen gün artış gösterirken, lüks sınıfta araç üreten markaların, ya pazar paylarını büyüttüğü ya da hemen hemen aynı seviyeyi korumayı başardıkları görüldü. 
     Otomotiv Distribütörleri Derneği verilerinden yapılan değerlendirmeye göre, 1994 yılında yüzde 12 olan ithal otomobillerin pazar payı, o tarihten sonra bazı dalgalanmalar yaşasa da artış trendini sürdürdü. 
     1995 yılında yüzde 7'ye düşen bu oran, 1996'da yüzde 21, 1997'de yüzde 36, 1998'de yüzde 35, 1999'da yüzde 43, 2000 yılında ise yüzde olarak gerçekleşti. İthal otomobiller, 2000 yılından sonra da pazar paylarını artırmayı başarırken, 2001'de yüzde 54, 2002'de yüzde 60, 2003'te yüzde 66, bu yılın ocak-eylül döneminde ise yüzde 71'e varan bir paya ulaştı. 
     Otomobillere göre, hafif ticari araç satışlarında ise ithalat payında büyük artışlar kaydedilmedi. 
     Bu segmentte, 1994 yılında yüzde 41 olan ithal araç payı, Türkiye'de hafif ticari araç üretiminin artış göstermesiyle birlikte 2001'de yüzde 35'e kadar düştü. Bu tarihten itibaren küçük artışlar gösteren ithal araç payı, 2002'de yüzde 38, 2003'te yüzde 44, 2004'ün ocak-eylül döneminde ise yüzde 45 olarak gerçekleşti. 
     Bu arada, lüks sınıftaki araçların önemli bölümünün ocak-eylül 2004 dönemine ait satış istatistiklerine göre, bir önceki yıla oranla pazar paylarını ya büyüttüğü ya da hemen hemen aynı seviyeyi korumayı başardıkları görüldü. 
     Audi, BMW, Volvo, Land Rover, Porsche ve Ferrari, ocak-eylül döneminde, bir önceki yıla oranla göre satışlarını artıran markalar arasında yer alırken, Mercedes, Chrysler, Jaguar, Saab ve Maserati gibi markaların satışlarında küçük düşüşler yaşandı. 
     
</TEXT>
</DOC>
