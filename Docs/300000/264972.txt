<DOC>
<DOCNO> 264972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun32.html </URL>
<DATE> 2004/08/20/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Şaybani "Mukteda El Sadr Necef'te ve Necef'i terk etmeyecek" 
</HEADLINE>
<TEXT>

     Irak'taki radikal Şii lideri Mukteda El Sadr'ın sözcüsü Ahmed Şaybani, Sadr'ın kutsal Necef kentinde olduğunu ve kenti terk etmeyeceğini açıkladı. 
     Şaybani, merkezi Katar'da bulunan uydu üzerinden yayın yapan El Cezire televizyonuna verdiği demeçte, ''Seyyid Mukteda El Sadr, Necef'in çocuğudur ve Necef'teki Mehdi'nin Ordusu'nun lideridir. Şehit olmadıkça Necef'i terk etmeyecektir'' dedi. 
     Şaybani, Irak hükümetinin polisin Hazreti Ali Türbesi'ne girdiği ve yüzlerce milisi tutukladığı yolundaki açıklamasını ''gülünç'' olarak nitelendirdi. 
     Irak hükümeti, polisin türbeye girdiğini ve yaklaşık 400 milisi tutukladığını bildirmişti. 
     CNN televizyonu ise Irak polisinin türbede kontrolü ele geçirdiğinin doğrulanamadığını duyurmuş, Amerikan ordusundan yüksek rütbeli bir subay da Irak polisinin türbeyi kontrol altına aldığının doğrulanamadığını, ancak Sadr'ın kaçtığı yönünde söylentiler bulunduğunu bildirmişti. 
     
</TEXT>
</DOC>
