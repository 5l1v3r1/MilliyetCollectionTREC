<DOC>
<DOCNO> 281461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun04.html </URL>
<DATE> 2004/10/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kerry'nin Musevi kökenleri araştırılıyor... 
</HEADLINE>
<TEXT>

     ABD'de yayımlanan The Washington Times gazetesi, Demokrat Partili başkan adayı Katolik olarak bilinen John Kerry'nin ailesinin Musevi kökeninin, Çek Cumhuriyeti'nde gen uzmanı Felix Gundacker tarafından araştırıldığını yazdı. 
     Gazetenin Çek Cumhuriyeti'ndeki Horni Benesov bölgesi çıkışlı yayınladığı haberinde, Gundacker'in geçen yıl sadece bu konuyu araştırdığı belirtildi. Gundacker'in araştırmasına göre John Kerry'nin büyükbabası, Kohn olan soyadını Kerry'ye değiştirerek ABD'ye taşındı. 
     Gundracker, Amerikan Boston Globe gazetesi adına bu araştırmayı yürütüyor. Bu araştırmaya göre Kerry'nin baba tarafından dedesi Friedrich ''Fritz'' Kohn, o dönemde Avrupa'da yaygın anti-semitizm yüzünden Musevi bir aileden gelmesine karşın Katolik mezhebine geçti ve adını da Kerry'ye değiştirdi. 
     Kerry ailesinin dinini değiştirmeyen iki kuzeni, Nazi toplama kamplarında öldüler. 
     
     TESADÜF 
     Araştırmaya göre Kerry adının seçilmesi ise tamamen tesadüf oldu. Fritz Kohn'un büyük abisinin bir harita üzerine düşürdüğü kalemi, İrlanda'daki Kerry ilçesini işaret edince, yeni soyadının Kerry olmasına karar verildi. 
     Bu araştırmaların Boston Globe gazetesinde yayınlanmasının ardından, Katolik olarak yetiştirilen John Kerry, Boston Globe'a açıklamasında, ''bunlar çok enteresan. Benim için çok ilgi çekici'' demişti. 
     Araştırmayı yürüten Gundacker, kendisinin Amerikan politikasıyla ilgisi olmadığını ve asıl ilgi odağının, o dönemde Musevi ailelerin kendilerini kurtarmak için ne yaptıkları olduğunu kaydetti. 
     Johns Hopkins Üniversitesi'nde Avrupa uzmanı Profesör Dr. Charles Gati, Washington Times'a açıklamasında, Naziler döneminde Musevi ailelerinin hayatta kalabilmek, ailelerini kurtarmak için din değiştirme gibi yöntemlere başvurduklarını kaydetti. 
     Araştırmaya göre Fritz Kerry, adını 1901 yılında Frederick Kerry'ye çevirdikten üç yıl sonra karısı Ida ve oğlu Erich ile ABD'ye taşındı. Kerry ve ailesi Boston'a taşınmadan önce bir süre Chicago'da yaşadı ve ayakkabıcılık işiyle uğraştı. Frederick Kerry, 1921 yılında 48 yaşındayken bir otele girerek kafasına silahı dayadı ve intihar etti. ABD'de doğan oğulları Richard, büyüyünce Rosemary Forbes ile evlendi ve bu çiftin çocukları, bugün Demokrat Parti'den başkan adayı olan John Kerry doğdu. 
     John Kerry, son 15 yıldır baba tarafının muhtemelen Musevi olduğunu bildiğini, eski Avusturya İmparatorluğu'ndan geldiklerini belirtiyor. Ancak Kerry, Boston Globe yayınlayıncaya kadar dedesinin Fritz Kohn adında bir Çek Musevisi olduğunu bilmediğini söylemişti. 
     Kerry'nin büyükannesi Ida Lowe'un da, Budapeşte doğumlu bir Musevi olduğu ve adını Kerry'ye çevirdikten sonra 1902 yılında Katolik olarak vaftiz edildiği belirtiliyor. 
     
</TEXT>
</DOC>
