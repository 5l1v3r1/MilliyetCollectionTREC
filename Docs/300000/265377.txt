<DOC>
<DOCNO> 265377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/guncel/gun03.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlandığı dosya elinin altında duruyor 
</HEADLINE>
<TEXT>


Yargıtay Başkanı Özkaya'nın, hakkındaki iddiaları içeren dosyayı savcılıktan isteyerek 'görevini kötüye kullandığı' öne sürülüyor 

GÖKÇER TAHİNCİOĞLU, TOLGA ŞARDAN Ankara 

Alaattin Çakıcı için MİT Dış Operasyonlar Daire Başkan Yardımcısı Kaşif Kozinoğlu ve müteahhit Hakkı Süha Şen'le görüşmeler yaptığı ortaya çıkan Yargıtay Başkanı Eraslan Özkaya'nın, hakkındaki iddialar ve telefon kayıtlarının yer aldığı dosyayı İstanbul Başsavcılığı'ndan istemesinin "görevi kötüye kullanma" suçu oluşturup oluşturmadığı tartışılıyor. İdare Hukuku Profesörü Ali Ülkü Azrak, "Kendisi hakkında soruşturma başlamışsa dosyayı alması mümkün değil. Kendisine savunma yapacağı zaman dosya intikal ettirilir, ama bu aşamada yapılması doğru değil. Ayrıca bu son derece tatsız bir olay" değerlendirmesini yaptı. 
İstanbul Başsavcılığı, soruşturma dosyasını, dosyada adı geçen isimlere teslim etmenin doğru olmayacağı düşüncesiyle 28 Temmuz'da Yargıtay Başsavcılığı'na gönderdi. Başsavcı Nuri Ok, Yargıtay Başkanlığı'na teslim edilmesinin "yasal" ve "etik" olmayacağını açıklayarak dosyayı Yargıtay 1. Başkan Vekili Mater Kaban'a teslim etti. 

'Yasal ve etik değil' 
Ancak Özkaya, buna rağmen Yargıtay Genel Sekreterliği kanalıyla dosyayı İstanbul Başsavcılığı'ndan istetti. Başsavcılık da daha önce "sakıncalı" bulmasına rağmen resmi yazı nedeniyle dosyayı göndermek zorunda kaldı. Yargıtay kaynakları, "Özkaya istediği anda dosyaya ulaşabilir. Dosya elinin altında" dediler. Özkaya'nın dosyayı istemesinin, "yasal ve etik" olmadığını söyleyen Yargıtay kaynakları, "Bu durumda 'görevi kötüye kullanma' suçundan ayrı bir ceza soruşturması düşünülebilir." iddiasında bulundular. 

AÇIKLAMA Gazetemizin dünkü sayısında yayımlanan "Dosyada 2. bomba" başlıklı haber konusunda İstanbul Başsavcılığı herhangi bir bilgi vermemiştir. 


</TEXT>
</DOC>
