<DOC>
<DOCNO> 287356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/kohen.html </URL>
<DATE> 2004/11/09/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
GOP tartışması 
</HEADLINE>
<TEXT>


Projenin kendisi gibi, adı da henüz tam oturmadı... Önce "Büyük Ortadoğu Projesi" BOP dendi. Ardından Kuzey Afrika'dan Orta Asya'ya kadar uzanan bir coğrafyaya "Marakeş'ten Bangladeş"e kadar yayıldığı için, "Genişletilmiş Ortadoğu ve Kuzey Afrika Projesi" GOKAP diye tanımlandı. Bu isim herhalde uzun gelmiş olacak ki, son dönemde "Genişletilmiş Ortadoğu Projesi" - veya kısacası GOP - olarak geçiyor... 
Dün İstanbul'da, Şakir Eczacıbaşı'nın başında bulunduğu İstanbul Kültür ve Sanat Vakfı'nın düzenlediği üç günlük sempozyum da GOP adını kullanıyor. 
Aslında bu yılın başlarında çok tartışılan bu projeden, son zamanlarda pek söz edilmiyor. Bu fikrin babası sayılan Başkan Bush'un başka öncelikleri özellikle içte seçim, dışta da Irak herhalde bu projeyi şimdilik arka plana itmeye sevk etmiş olmalı... 
İstanbul'daki sempozyumu düzenleyenlerin görüşü de, GOP'un "şimdilik" gündemden düşmüş görünmekle beraber, bunun ikinci dönem için seçilen Bush ve yeni yönetimi tarafından yakında "yeniden pişirilip pazara sürüleceği" yönünde... Bu bakımdan, yerli - yabancı 35 konuşmacının ve yüzlerce izleyicinin katıldığı sempozyumda, bu projenin enine boyuna tartışılması kuşkusuz yararlı bir egzersiz... 

Açılış konuşmalarından birini yapan Kültür ve Turizm Bakanı Erkan Mumcu'nun belirttiği gibi, GOP, "Henüz tasarım halinde olan bir proje veya kendi kendini projelendirme evreninde bulunan bir fikir. Bu nedenle bunu etraflıca düşünmek ve tartışmak lazım"... 
Proje başta Washington'dan adeta bir deneme balonu gibi çıktığı için, özellikle hitap ettiği "geniş" bölgede, kuşkuya, eleştirilere ve itirazlara yol açtı. Buna "Amerikan emperyalizminin bir manevrası" olarak bakanlar oldu. Projenin öngördüğü siyasal sosyo - ekonomik reformların bu ülkelerde mevcut şartlar ve bölgesel sorunlar nedeni ile gerçekleşme şansı bulunmadığını öne sürenler de olduğu gibi... 
Nitekim İstanbul'daki sempozyumun dünkü bölümünde birçok konuşmacı, ya temelden bu projeye karşı çıktı veya GOP'un bu şekli ile, bölgedeki koşulların ve sorunların yerinde sayması halinde, hayata geçirilemeyeceğini öne sürdü. Örneğin emekli Org. Kemal Yavuz'a göre "GOP gerçekçi olmayan, yanlış ve bu yüzden hiçbir başarı şansı bulunmayan bir proje olmanın ötesinde, sorumsuz uygulamaları ile bölgeyi ve dünyayı güvensiz kılacaktır"... ABD'nin Princeton Üniversitesi'nden Prof. Richard Falk da ABD'nin bu projeyi ortaya atarken sadece kendi çıkarlarını düşündüğünü ve bölge için önerdiği demokrasi ile kendi uyguladığı politikalar arasında derin bir çelişki bulunduğunu söyledi... 

GOP'un kapsadığı geniş bölgede değişime ihtiyaç yok mu Sözü geçen 20 küsur ülkede bir "çağdaşlaşma" hareketinin başlaması, reform, kalkınma ve demokrasi yolunun açılması iyi olmaz mı 
Buna verilecek yanıt elbet ki olumlu olacak. Bu bakımdan GOP'u bir fikir ve bir amaç olarak bir tarafa itmek, ondan vazgeçmek doğru değil. Bu girişimin bilinen nedenlerle ABD'den gelmiş olmasının birçok çevrede alerji veya muhalefet yaratmasını da yadırgamamak lazım. 
Ancak bölge halklarının yararına olacakbir fikri yekten reddetmek yerine onu geliştirmek ve daha geniş uluslararası bir çerçeve içine almak daha doğru olmaz mı Örneğin GOP'u, "Amerikan tekeli"nden çıkarıp AB'nin, AGİT'in, İKÖ'nün ve benzer kuruluşların ortak projesi haline getirmek daha yararlı olmaz mı 
İşte İstanbul'daki sempozyumda ve benzer konferanslarda tartışılması gereken konu bu... 



</TEXT>
</DOC>
