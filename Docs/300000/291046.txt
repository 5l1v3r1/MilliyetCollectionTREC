<DOC>
<DOCNO> 291046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun28.html </URL>
<DATE> 2004/11/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Irak, İran ve Türkiye'den sınır güvenliği isteyecek 
</HEADLINE>
<TEXT>

     Irak Dışişleri Bakanı Hoşyar Zebari, yabancı militanlara karşı önlem çerçevesinde İran ve Türkiye'den sınırda güvenlik düzenlemeleri yapılması talebinde bulunacaklarını kaydetti. 
     Zebari, Reuters ajansına verdiği demeçte, Suriye ile mutabık kalınan önlemin benzerinin Türkiye ve İran'dan talep edileceğini, bunun da 30 Kasım'da İran'ın başkenti Tahran'da yapılacak ''Irak'a komşu ülkelerin içişleri bakanlarının toplantısında gündeme geleceğini'' kaydetti. 
     Suriye, bu ayın başında Irak ile sınır işbirliği anlaşması yaptıklarını ve sınır boyunca bariyerler inşa etmeye başladığını açıklamıştı. 
     
     ALLAVİ'DEN KOMŞULARA SİTEM 

     Irak Başbakanı İyad Allavi, Irak'ın güvenlik sorunlarının üstesinden gelmesinde komşu ülkelerin yeterince yardımcı olmadığını söyledi. 
     Allavi, Associated Press ajansına verdiği demeçte, ''Bazı komşu ülkelerdeki bazı liderler yeterli yardımı yapmadı. Yardıma ihtiyacımız olduğu zaman bize yardım etmeliydiler'' dedi. 
     Başbakan Allavi, komşuların yeterince yardımcı olmamasına rağmen, yine de Bağdat yönetiminin ''istisnasız bölgedeki bütün komşularla dengeli ve olumlu ilişki kurmak istediğini'' ve ''bu ülkelerin ve liderlerin de aynı şeyi yapmasını beklediklerini'' söyledi. 
     
</TEXT>
</DOC>
