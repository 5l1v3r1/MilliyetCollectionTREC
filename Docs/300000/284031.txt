<DOC>
<DOCNO> 284031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun31.html </URL>
<DATE> 2004/10/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İngilizler, Kraliçe'nin özrünü tartışıyor 
</HEADLINE>
<TEXT>

     İngiltere Kraliçesi Elizabeth'in 2 Kasım'da Almanya'ya yapacağı ziyaret öncesinde, 2. Dünya Savaşı sırasında Dresden kentinin İngiliz uçakları tarafından bombalanmasından dolayı özür dileyip dilememesi tartışması yapılıyor. 
     Alman Bild gazetesinin konuyla ilgili yorumlarına yer verdiği İngiliz gazetelerinden Daily Express, Alman diplomatik çevrelerinin Kraliçe Elizabeth'e özür dilemesi için baskı yaptıklarını yazdı. 
     Daily Mail gazetesi ise ''Almanlara hiçbir zaman kötü geçmişlerini unutmalarına izin verilmemeli'' şeklinde görüş belirttiğine işaret edilen haberde, Kraliçe Elizabeth'in Dresden'deki Frauenkirche'nin Kadınlar Kilisesi yeniden imarı için bir gala konseri düzenleteceği, ancak bunun için özür dileyip dilemeyeceğinin bilinmediği belirtildi. 
     Almanya Dışişleri Bakanı Joschka Fischer'in de İngiliz basınını Almanları hala Nazi olarak görmekle eleştirdiği ifade edilen haberde, Dresden Belediye Başkanı Ingolf Rossberg'in de, ''Kraliçe özür dilemek zorunda değil. Ancak, Dresden halkına karşı bir jest olarak Frauenkirche için bağış yapması güzel bir işaret olacaktır'' şeklinde konuştuğu kaydedildi. 
     Berlinli tarihçi Jörg Friedrich ise ''Vahşi bombardımanların etkileri İngiltere'de yeteri kadar bilinmiyor. Bu İngilizler için 'adil bir savaştı'. Bu 'adalet' için kaç milyon insanın ölmesi gerektiği konusunda İngiltere'de bugüne kadar hiç kimse bir soru sormuyor'' diye konuştu. 
     İngiliz bombardıman uçakları 14 Şubat 1945 tarihinde Dresden kentini yangın bombalarıyla yoğun şekilde bombalamış ve büyük çoğunluğu sivillerden oluşan yaklaşık 50 bin kişinin ölümüne neden olmuştu. Bombardımanda caddeler ve sokaklarda sıcaklık bir ara 900 dereceye çıkmıştı. 
     
</TEXT>
</DOC>
