<DOC>
<DOCNO> 273982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy14.html </URL>
<DATE> 2004/09/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gül Kerkük'teki Kürt grupların hareketlerini çok yakından izliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kerkük ve çevresinde yaşanan, Kürt gruplarının bu şehir ile vilayetle ilgili tasavvurlarını açıkça sergileyen gelişmeler, doğal olarak tarafımızdan çok yakından izlenmektedir'' dedi. 
     Gül, DYP Denizli Milletvekili Ümmet Kandoğan'ın, Irak'taki gelişmelerle ilgili yazılı soru önergesini cevapladı. 
     Türkiye'nin Irak politikasında bir değişikliğin söz konusu olmadığını belirten Gül, şunları kaydetti 
     ''Irak nüfusunu oluşturan tüm kesimlerin sesini duyurabildiği, ülkenin yeniden yapılandırılması faaliyetlerinde ve siyasi süreç çalışmalarında eşit olarak yer aldığı, kendi halkıyla, komşularıyla ve uluslararası toplumla barışık, toprak bütünlüğünü ve siyasal birliğini korumuş, iç uyumunu ve dirliğini sağlamış bir Irak'ın vücut bulması bu ülkeye dönük yaklaşımımızın temel hareket noktası olmaya devam etmektedir. 
     Irak Türkmenlerinin durumu Türkiye'yi tabiatıyla çok yakından ilgilendirmektedir. Yeniden vücut bulacak Irak'ın siyasi, idari ve sosyal yapılanmalarında Türkmenlerin hak ve hukuklarının korunmasının sağlanması önem taşımaktadır. Dolayısıyla, komşumuz Irak'taki gelişmeleri ve bunların Türkmenler üzerindeki etkilerini yakından izlemekte, olası olumsuz gelişmelerin önünü almak amacıyla ilgili tüm taraflara gerekli uyarılarda bulunmaktayız. Ayrıca, Irak'ın bugünkü malum koşullarında Türkmenlerin gündelik hayatta yaşadıkları sıkıntıların aşılmasını sağlayacak yardım ve destek çalışmalarımız da sürmektedir.'' 
     
     ''TÜRKMENLERLE YAKIN TEMAS'' 
     Irak Türkmenlerini temsil eden kuruluşlarla yakın temas içinde olduklarını ifade eden Gül, bu temasların gerek Irak'ta, gerek yapılan ziyaretler vesilesiyle Türkiye'de üst düzeyde sürdürüldüğünü bildirdi. 
     Kerkük konusundaki bir soruyu da Gül, şöyle cevapladı 
     ''Kerkük ve çevresinde yaşanan, Kürt gruplarının bu şehir ile vilayetle ilgili tasavvurlarını açıkça sergileyen gelişmeler doğal olarak tarafımızdan çok yakından izlenmektedir. Kerkük'teki gelişmelerin Irak'taki siyası geçiş sürecini rayından çıkarma potansiyeline sahip olduğu, savaşlardan ve istikrarsızlıktan yorgun düşmüş olan bölgemizin yeni sorunlara artık tahammülü olmadığı ve sorumlu bütün tarafların uluslararası hukuk dahilinde hareket etmesi gerektiği, başta Irak Geçici Hükümeti ve bizzat Iraklılar ile komşu ülkeler, Irak'ın üyesi bulunduğu İKÖ ve BM'ye bu çerçevede önemli görevler düştüğü yönündeki uyarılarımız tüm ilgili taraf ve uluslararası kuruluşların dikkatine çeşitli vesilelerle getirilmiş ve getirilmeye devam edilmektedir. 
     Irak'ın müstakbel siyasi yapısının Irak halkının hür iradesiyle demokratik yöntemlerle belirlenmesi gerekmektedir. Irak'ın gelecekteki idari ve anayasal yapısına Iraklıların kendilerinin karar vermesi doğaldır.'' 
     
     TERÖR ÖRGÜTÜ 
     Gül, PKK KADEK-KONGRA-GEL'in bir terör örgütü olduğu, Irak'taki mevcudiyetinin bölgenin huzur ve istikrarını, komşu ülkeleri tehdit ettiğinin Irak makamları tarafından da teslim edildiğini hatırlatan Gül, şunları kaydetti 
     ''21 Temmuz 2004'te Kahire'de düzenlenen Irak'a Komşu Ülkeler ve Bölge Ülkeleri Dışişleri Bakanları Altıncı Toplantısı sonunda yayınlanan Ortak Bildiri'de Irak topraklarından komşu ülkelere yönelen terör tehdidine ve bununla mücadele edilmesi gereğine işaret edilmiştir. 
     Öte yandan, terör örgütü mensuplarının silahlarını bırakarak Türk adaletine teslim olmaları gerektiği Irak makamlarıyla yapılan görüşmelerde dile getirilmektedir'' 
     
</TEXT>
</DOC>
