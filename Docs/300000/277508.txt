<DOC>
<DOCNO> 277508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo23.html </URL>
<DATE> 2004/10/05/ </DATE>
<TIME> 21.01 </TIME>
<AUTHOR>  </AUTHOR>
<HEADLINE>
A Milli Takım, Kazakistan hazırlıklarına devam ediyor. 
</HEADLINE>
<TEXT>

     A Milli Futbol Takımı, Kazakistan ile 9 Ekim Cumartesi günü yapacağı Dünya Kupası Eleme Grubu maçının hazırlıklarını, bugün yaptığı tek antrenmanla sürdürdü. 
     Florya Metin Oktay Tesisleri'nde, teknik direktör Ersun Yanal yönetiminde gerçekleştirilen 1,5 saatlik antrenmanda Gökdeniz, Fatih ve Tolga şut çalışırken, öteki oyuncular taktik ağırlıklı bir çalışma yaptı. Son bölümde ise Nihat ve Hamit bir süre şut antrenmanı yaptı. 
     Çalışmaya sakatlıkları bulunan Rüştü, Emre ve İbrahim Toraman katılmadı. Milli Takım Doktoru Cengiz Dinç, MR'ı çekilen İbrahim'in sağ ayak kemiğinde ödem oluştuğunu belirterek, ''İbrahim'in durumu biraz daha ciddi. Kazakistan maçına yetiştirmeye çalışacağız. Emre, yarın düz koşulara başlayacak. Büyük olasılıkla oynar. Durumu iyi olan Rüştü de, yarın takımla birlikte çalışmalara katılacak'' dedi. 
     A Milliler, yarın yapacakları çift antrenmanla Kazakistan maçı hazırlıklarını sürdürecek. 
     
</TEXT>
</DOC>
