<DOC>
<DOCNO> 266337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo28.html </URL>
<DATE> 2004/08/25/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Hamza Yerlikaya bronz madalyayı kaçırdı 
</HEADLINE>
<TEXT>

     28. Yaz Olimpiyat Oyunları'nda grekoromen güreşte 84 kiloda Hamza Yerlikaya, sıkletinde 4. olarak bronz madalyaya ulaşamadı. 
     Ano Liossia Spor Salonu'ndaki grekoromen güreş müsabakalarının 2. gün akşam seansında, 84 kiloda Dünya ve Olimpiyat Şampiyonu Hamza Yerlikaya, bronz madalya için Belarus'dan Viaçeslav Makaranka ile karşılaştı. 
     İlk devresi puansız geçilen müsabakasının normal süresi de 1-1'lik eşitlikle sona erince, uzatmada devresine geçildi. Uzatmanın başında bağlanan saltoda Yerlikaya, elini çözünce Belaruslu güreşçi 1 puan daha aldı ve 2-1'lik üstünlüğünü karşılaşmanın sonuna dek sürdürerek minderden 2-1 galip ayrıldı. 
     Bu kiloda altın madalyayı, normal süre ve uzatmaları 1-1'lik eşitlikle sona eren müsabakada, Ermeni asıllı İsveçli rakibi Ara Abrahamyan'a ihtar fazlasıyla üstünlük sağlayan Rus Alexei Michine kazandı, İsveçli güreşçi ise gümüş madalyada kaldı. 
     
</TEXT>
</DOC>
