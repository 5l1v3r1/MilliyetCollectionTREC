<DOC>
<DOCNO> 277282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas07.html </URL>
<DATE> 2004/10/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ad koyma geleneklerinde çocuğun doğduğu gün, ay, önemli rol oynuyor 
</HEADLINE>
<TEXT>

     Türkiye'de ad koyma geleneklerinde çocuğun doğduğu gün, ay, mevsim, doğduğu yer ve olaylar kadar doğuş sırasının da önemli bir rol oynadığı ortaya konuldu. 
     Anadolu'da birinci çocuğa, ''İlkim, İlkyaz, Öner, Önder'' gibi ''ilk'' ve ''ön'' sözüyle kurulan birleşik isimler verilirken, ay takviminin birinci ayı ''Muharrem'', Arap alfabesinin ilk harfi ''Elif'', ilk yaratılan insan ''Adem'' adı da ilk çocuğa verilenler arasında yer alıyor. 
     İkinci çocuklara 2. Cumhurbaşkanı ''İnönü''nün adı ile Oğuz Han'ın 2. oğlunun adı ''Ayhan'' konuluyor. 
     Türk Dil Kurumu TDK Uzmanı Necla Yalçıner, 5. Türk Dili Kurultayı'nda sunduğu, ''Türkçe'de Son Çocuğa Verilen Adlar'' konulu bildiride, TDK Ad Sözlüğü başta olmak üzere birçok ad sözlüğü ve telefon rehberi tarayarak hazırladığı araştırmanın sonuçlarını ortaya koydu. Yalçıner, çocuklara ad koyma geleneğinde, doğum sırası ve çocuk sayısının da önemli rol oynadığını söyledi. 
     Yalçıner'in araştırmasına göre, Anadolu'da birinci çocuklara, ''İlkim, İlkyaz, İlkcan, İlkay, İlkiz, İlker, İlknaz, İlkan, İlknur, İlksel, Öner, Önder, Önad, Öncüol, Önay'' gibi ''ilk'' ve ''ön'' sözüyle kurulan birleşik adlar verilirken, ay takviminin birinci ayı ''Muharrem'', Arap alfabesinin ilk harfi ''Elif'', ilk yaratılan insan ''Adem'', ilk çocuğa verilen adlar arasında bulunuyor. 
     İkinci çocuklara, sonra gelen anlamına ''Arda'', ikinci anlamına gelen ''Sani'' ve ikinci derecede olan anlamına gelen ''Taliye'' isimleri konulurken, 2. Cumhurbaşkanının adı ''İnönü'' ve Oğuz Han'ın ikinci oğlunun adı ''Ayhan'' da ikinci çocukta tercih edilen adlar arasında yer alıyor. 
     Hz. Muhammed'in damadı 3. Halifenin adı ''Osman'', Hz. Nuh'un üçüncü oğlunun adı ''Yafes'', üçüncü çocuklara konulurken, Miladi takvime göre dördüncü ay ''Nisan'', mitolojide İran'ın efsanevi 4. şahı ''Cemşid'', 12 İmam'ın dördüncüsü ''Zeynelabidin'' dördüncü çocuklara konulan adlar arasında bulunuyor. Ayrıca gezegenlerin en büyüğü ve güneşe yakınlık bakımından beşincisi Jüpiter'in diğer adı ''Erendiz'' ile Moğolların beşinci ve ünlü hükümdarının adı ''Kubilay'' da 5. çocuklara konulan adlar arasında yer alıyor. 
     
     SON ÇOCUKLARA KONULAN ADLAR 

     Son çocuklara konulan isimler arasında ''Yeter, İmdat, Uç, Duran, Buson, Nihayet, Sonuç, Allahverdi, Durkan, Dursune, Tamam, Uçkan, Hüdaverdi, Netice, Toktasın, Sondal, Bitim, Sonol, Sonver, Songun, Sonad, Sonbahar, Hatemi, Uçbay, Uçhan, Soncu, Nihai, Hatim, Hatem, Emet'' gibi adlar bulunuyor. 
     Bazı adlandırmalar da aynı cinsten çok sayıda çocuğa sahip olunduğunu gösterirken, var olan cinsten başka bir bireyin istenmediğini ifade etmek için kullanılıyor. Bunlar arasında ise ''Durkız, Oğulgerek, Gızyeter, Turhatun, Yeterkız, Yeter, Erol'' gibi adlar yer alıyor. Benzer nitelikteki ''Tozzak'' adı da ''kız çocuğu tozsun gitsin yeni gelen çocuk oğlan olsun'' dileğiyle veriliyor. 
     
</TEXT>
</DOC>
