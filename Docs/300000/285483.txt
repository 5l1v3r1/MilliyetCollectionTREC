<DOC>
<DOCNO> 285483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo26.html </URL>
<DATE> 2004/11/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Türk futbolunun çağ atlaması, Galatasaray'ın çıtayı yükseltmesindendir" 
</HEADLINE>
<TEXT>

     Almanya Birinci Futbol Ligi ''Bundesliga'' takımlarından Schalke 04 Kulübü'nün Başkanı Gerhard Rehberg, Türk futbolunda son 10 yılda yaşanan büyük çıkışta en büyük payın Jupp Derwallli Galatasaray'a ait olduğunu söyledi. 
     Büyükçekmece Belediye Başkanı Dr.Hasan Akgün'ün davetlisi olarak İstanbul'a gelen Gerhard Rehberg, Türk futbolunun son 10 yılda inanılmaz bir ilerleme kaydettiğini ifade ederek, ''Türk futbolu Avrupa futbolunu da zorlayacak bir aşamaya gelmiştir. Bu aşamaya öyle kolay gelindiğini sanmıyorum. Özellikle son 10 yılda Türk futbolu çağ atlamışsa, bunun en önemli faktörü Derwalli Galatasaray'ın yurtiçi ve yurtdışında çıtayı yükseltecek kaliteye ulaşmasından kaynaklanmıştır'' diye konuştu. 
     Galatasaray'a karşı ayrı bir sempati duyduğunu da anlatan Rehberg, ''Schalke 04'ten sıkılırsam emin olun Galatarasay'a başkanlık yapmak isterim. Çünkü Galatasaray'ın onursal üyesi olmamın yanında, kulüp ikinci başkanı Ergun Gürsoy benim çok sevdiğim dostumdur. Eğer Galatasaray'a başkan olsam yine yönetimde olmasını tercih ederim'' dedi. 
     Rehberg, takımı Schalke 04'te başarıyı getiren 3 faktörün olduğunu da ifade ederek, ''Altyapı, ekip ve kulüp başkanının karizmasının birleşiminden başarının doğacağına inanıyorum'' şeklinde konuştu. 
     
</TEXT>
</DOC>
