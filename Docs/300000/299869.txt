<DOC>
<DOCNO> 299869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko32.html </URL>
<DATE> 2004/12/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Serdengeçti Birileri memnun olsun diye döviz alım ihaleleri başlamıyor 
</HEADLINE>
<TEXT>

     Merkez Bankası Başkanı Süreyya Serdengeçti, döviz alım ihalelerini kur seviyesine yönelik olarak yapmadıklarını belirterek, ''Birileri kur seviyesinden memnun olmayabilir onlar memnun olsunlar diye döviz alım ihaleleri başlamıyor'' dedi. 
     Serdengeçti, CNBC-e televizyonunda soruları yanıtlarken, Merkez Bankası'nın döviz rezevlerinin yeterli seviyede olmadığını, bunun artırılması gerektiğini ifade ederek, Merkez Bankası'nın şeffaf mekanizmalar kullanarak, döviz alım ihaleleri yoluyla bunu gerçekleştireceğini söyledi. 
     ''Bu işlem kısa vadede yapılacak diye bir şey yok'' diyen Serdengeçti, bunun belli bir zaman alabileceğini kaydetti. 
     Serdengeçti, şöyle devam etti 
     ''Biz bunu kendimiz için yapıyoruz. Bunun nedeni özellikle önümüzdeki 3 yılda yüksek kamu borcu var dışarıya ödenecek borç. Bunun için döviz lazım, bir de bizim artık yavaş yavaş tedricen tasviye etmemiz gereken yüksek maliyetli döviz yükümlülüklerimiz var, bunun için yapıyoruz. Merkez Bankası bunları açıklıyor zaten.'' Merkez Bankası'nın döviz satım ihalesi düzenlemesinin söz konusu olmadığını da bildiren Serdengeçti, koşulların tersine dönmesi durumunda, çok olağanüstü koşullar olursa döviz alım ihalelerine bir süre ara verebileceklerini söyledi. 
     Serdengeçti, döviz alım miktarlarının yeterli olup-olmadığı konusundaki eleştirilere de şu yanıtı verdi 
     ''Alımlar 15 milyon dolar en aşağı, en fazla 45 milyon dolar. 1 yılda en aşağı 3 milyar 750 milyon dolar ya da 11 milyar 250 milyon dolar ediyor. Bizim de orta vadeli hedeflerimize göre bu şekilde gidiyoruz. Bunun yeterli olup olmadığını tartışırken birileri, şunu da akıllarından çıkartmasınlar beklentiler bizim dediğimiz gibiyse, ters para ikamesi, sermaye girişi ve kurda aşırı oynaklık görürse Merkez Bankası bir de o şekilde döviz alabilir. Bu geçmişte görülmüştür. Çok yüklü miktarlarda olabilir 1 günde 1 milyar, 1.5 milyar dolar gibi.. Böyle oldu, olabilir. Bunu da pek hesaba katmıyorlar, oysa Merkez Bankası duyurusu açık açık anlatıyor. Bu bir opsiyondur bugün de olabilir, bir hafta sonra da üç ay sonra da olabilir, o piyasa koşullarına bağlı.'' 
     
     YATIRIM ARAÇLARININ VERGİLENDİRİLMESİ 
     Serdengeçti, yatırım araçlarının vergilendirilmesi konusunda Merkez Bankası'nın görüşlerini de aktardı. 
     Yatırım araçları arasında vergilendirme açısından bir tutarlılık sağlanırsa bunun yine o araçlarla ilgili piyasa derinliğine katkıda bulunacağını belirten Serdengeçti, böyle bir politikanın bulunduğunu, bunun Merkez Bankası açısından şu şekilde gündeme geldiğini söyledi 
     ''Biz bağımsız olurken, yasa değişirken gerekirse Merkez Bankası'nın fazla likidite koşullarında likitide senetleri ihraç etmesi gündeme gelmişti. O zaman dedik ki Bunların üzerinde vergi var, ama DİBS'lerde vergi yoktur bunun da ahenkleştirilmesi gerekir Son varılan noktada zaten devlet iç borçlanma senetlerine 2006'da vergi geleceği şeklinde. Dolayısı ile o ahenkleştirme 2006 yılı başı itibarıyla sağlanacak. Bizim açımızdan bir sorun kalmadı. Çünkü büyük bir ihtimalle 2005'de bu likidite senetlerini ihraç etmek için gerekli koşullar ortada olmayacak.'' 
     
     2005 YILI ENFLASYON SEYRİ 
     Merkez Bankası Başkanı Süreyya Serdengeçti, 2005 yılı enflasyon beklentilerine ilişkin bilgiler de verdi. 
     Serdengeçti, geçmişle ilgili bütün görüşlerin tuttuğunu ama genelde uygulanan politikalar bu amaca yönelik olunca, enflasyonla mücadelede de başarı kazanılacağının belli olduğunu ifade ederek, şöyle devam etti 
     ''En kısa ifadesi bunun yapmamız gerekenleri yaparsak, pekala biz de netice alabilirdik ve aldık, bu gayet açık. 
     Burada en önemlisi hiç şüphe yok Merkez Bankası bağımsızlığı. 28 yıllık bir mahcubiyetten sonra Merkez Bankası bu ülkede nihayet bağımsız hale getirildi. Tabii ki sıkı maliye ve para politikalarının, şeffaflığın buna katkısı oldu. Enflasyonda yüzde 10'un altında olabiliriz ama bu katiyen yeterli değil. Merkez Bankası bunu yeterli görmemektedir. 5 kıtadan 30 gelişmekte olan ülkenin enflasyon tablosuna bakıldığında hala sondan 6'ncıyız. Bu tablo bile bizim daha gidecek mesafemizin olduğunu gösteriyor. Ama bu pekala olabilecektir. 
     
     ''İZLEMEYE DEVAM EDECEĞİZ'' 
     Bağımsız Merkez Bankası her zaman risklere işaret edecektir, bu risklere dikkatle eğilecektir. İç talebin kontrollü artışının devam etmesi gerekiyor. Dikkatle izliyoruz, bugün bu aşamada bir sorun görmüyoruz, görsek faizleri düşürmezdik. Ama izlemeye devam edeceğiz, en ince detayına kadar izliyoruz. 
     Uluslararası petrol fiyatlarında ya da olumsuz hava koşullarına bağlı tarım fiyatlarında gelebilecek bir şoka karşı ve bunların birincil etkilerine karşı ne hükümetin ne Merkez Bankası'nın yapabileceği bir şey yoktur, geçici sapma olabilir. Enflasyonla mücadele sürecinde çok etkilemeyedebilir, bundan sakın moraller bozulasın diyoruz. 
     Gelirler politikasına dikkat etmemiz gerekiyor, yüksek ücret zamları yaparak kamuda-özelde insanların rahatlaması iyi bir şey fakat neticede bu insanlara verilen rahatlamanın bir şekilde enflasyon tarafından onların cebinden alınmaması lazım. Bunlara da dikkat etmemiz lazım. Tabii ki sıkı maliye ve para politikaları devam edecek. 
     Ben gene yüzde 8'e doğru yürüyeceğiz diye düşünüyorum. 
     2004 yılının ilk çeyreğinde enflasyonda oldukça düşük rakamlar oldu. Bunun etkisi ile gelecek yıl ilk çeyrekte bir nebze yıllık enflasyon oranlarında tüketici fiyatlarında yukarı gidiş görebiliriz, hatta yüzde 10'un dahi üzerine çıkabilir ama diyoruz, sakın paniğe kapılmayalım. Biz yapmamız gerekenleri yaparsak, olumsuz bir şok olmazsa birinci çeyrekten sonra bu oranlar tekrar yüzde 10'un altına gelip yüzde 8'e doğru gidecektir.'' 
     
     ENFLASYON HEDEFİ 
     Serdengeçti, Türkiye'de kısa vadeli düşünme alışkanlığı olduğunu, bunu bir nedeninin de enflasyon olduğunu belirterek, ''Bir ayın enflasyon rakamı iyi çıkıyor, Eylül'de oldu bu Efendim yüzde 8 gelecek yılın hedefi çok yüksek, bu rakamı görmüyor muyuz Aşağı doğru gözden geçirelim diye söyleniyor. Bir sonraki ay bu defa beklenenden daha yüksek çıkıyor. Ekim'de öyle oldu, bu sefer Eyvah enflasyon hedefi tutmaz bu yaklaşımlardan kaçınalım artık'' diye konuştu. 
     Serdengeçti, son olarak, ''Bir ayın rakamı iyi çıktı diye hedef gözden geçirilmez, bir ayın rakamı kötü çıktı diye yine hedef gözden geçirilmez. Enflasyonla mücadele son derece ciddi bir iştir'' dedi. 
     
</TEXT>
</DOC>
