<DOC>
<DOCNO> 299231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo45.html </URL>
<DATE> 2004/12/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Daum'dan inciler Yapayalnız kaldım... 
</HEADLINE>
<TEXT>

     Fenerbahçe Teknik Direktörü Christoph Daum, sarı-lacivertli takımdaki yaklaşık 1,5 yıllık görev süresi içerisinde yaptığı başarılı çalışmalara rağmen eleştiri yağmuruna tutulduğunu söyledi. Daum, ''Avrupa'nın neresinde olursam olayım, elde edilen bu başarıyla çok farklı bir yerde olurum. Ama Türkiye'de maalesef tüm başarılara rağmen inanılmaz bir eleştiri yağmuruna tutuldum'' dedi. 
     Christoph Daum, futbolcular Uşakspor maçının hazırlıklarını sürdürürken, Samandıra Tesisleri'nde yaptığı yaklaşık 2 saatlik basın toplantısında ilk yarıyı değerlendirdi. 
     Sorumluluğunun başarıyı garanti etmek olduğunu anlatan Daum, eleştiri yağmuru altında kimsenin buna karşı koymamasına üzüldüğünü belirterek, şöyle konuştu 
     ''Avrupa'nın neresinde olursam olayım, elde edilen bu başarıyla çok farklı bir yerde olurum. Ama Türkiye'de maalesef tüm başarılara rağmen inanılmaz bir eleştiri yağmuruna tutuldum. Yapayalnız kaldım. O üzücü eleştirilerin altında ayakta durmasını bildim. Olympique Lyon ile yapılan 2. maçtan sonra bu eleştiriler dinmeye başladı. Üzücü olan, buna kimsenin karşı koymamasıydı. Üzücü olan, o yağmurun altında yalnız kalmamdı. Bu dönemleri geride bıraktık.'' Fenerbahçe'de yaptığının ''tek kişilik bir şov'' olmadığını, bir ekip çalışması içinde, yönetim kurulunun da desteğiyle, ekibiyle 1,5 yıl içerisinde mükemmel bir başarıya imza attıklarını kaydeden Daum, ''İlk geldiğimizde Fenerbahçe'nin ne durumda olduğunu hatırlarsak, 1,5 yıl içinde yeni kurulmuş takımın nerelere geldiğini hepimiz görürüz. İngilizlerin dediği gibi Resim nerede olduğumuzu göstermekte. İşin hikayesi resimde belli .'' 
     
     ''GRUPTAN ÇIKMAK HAYALCİ HEDEFTİ'' 

     Daum, Şampiyonlar Ligi'nde grup maçları sonucunda 3. olarak gerçekçi hedeflerini gerçekleştirdiklerini belirterek, gruptan çıkma hedefinin, hayalci bir hedef olduğunu kaydetti. 
     Takımın ligin ilk yarısında çift kulvarda birden mücadele etmenin zorluklarını gayet iyi aştığını anlatan Daum, Şampiyonlar Ligi'nde, grup maçlarındaki 9 puanla gayet başarılı olduklarını söyledi. 
     Daum, şöyle konuştu 
     ''Şampiyonlar Ligi'nde 9 puan gayet başarılı bir sonuç. Şampiyonlar Ligi'nde gerçekçi hedefimizi grupta 3. olarak elde ettik. Bunun dışında gruptan çıkmak gibi hayalci bir hedef vardı. Bu grupta 3'üncülüğün başarılı sonuç olabileceğini söylemiştim. Sadece medya tarafından değil, farklı çevrelerden de takıma güvenmediğim ve inancım olmadığı gerekçesiyle eleştirildim. O zaman, Madem böyle ve bu hayalci hedefi koyuyorum, bu grupta 2. olmak için elimizden geleni yapacağız dedim. Zor olduğunu da belirttim. Kalkıp da Orada ikinci olmak için her şeyi deneyeceğiz demekle beklentileri yükselttim mi Düşünecek olursam Evet diyebilirim. Aslında o dönemde ne eleştiri gelirse gelsin, gerçekçi kalıp, Hedefimiz 3. olarak yolumuza devam etmek demeliydim.'' 

     
</TEXT>
</DOC>
