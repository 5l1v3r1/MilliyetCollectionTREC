<DOC>
<DOCNO> 286404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy10.html </URL>
<DATE> 2004/11/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP, Dernekler Yasası'nın 2 maddesini Anayasa Mahkemesi'ne götürecek 
</HEADLINE>
<TEXT>

     CHP Denizli Milletvekili Mustafa Gazalcı, Cumhurbaşkanı Ahmet Necdet Sezer'in iade ettiği, ancak, TBMM Genel Kurulu'nda aynen kabul edilen Dernekler Yasası'nın iki maddesinin iptali için Anayasa Mahkemesi'ne başvuracaklarını bildirdi. 
     Gazalcı, TBMM'de yaptığı yazılı açıklamada, Cumhurbaşkanı Sezer'in Dernekler Yasası'nın 10. ve 21. maddelerini geri gönderme gerekçesinde, düzenlemenin Anayasa'nın 69. maddesine aykırı olduğunu ve bu yolla yurtdışından siyasi partilere para aktarılabileceğini açıkça ortaya koyduğunu ifade etti. TBMM İçişleri Komisyonu ve Genel Kurul'da CHP'nin uyarılarına karşın AK Parti'nin bu maddeleri olduğu gibi kabul ettiğini belirten Gazalcı, şunları kaydetti 
     ''Bu iki madde Anayasa'nın 69. maddesine aykırı olduğu gibi Siyasi Partiler Yasası'nın 66. maddesinde belirtilen 'Siyasi partiler, yabancı devletlerden, uluslararası kuruluşlardan, yabancı uyruklu kişiler ile yabancı ülkelerdeki dernek, grup ve kurumlardan herhangi bir surette ayni veya nakdi yardım ve bağış alamazlar' hükmüyle de çelişmektedir. Bu yasa Resmi Gazete'de yayımlanır yayımlanmaz CHP, Anayasa Mahkemesi'ne götürecektir. 
     Dernekler para işlerinden uzak, demokrasinin yaşandığı gönüllü kuruluşlardır. Onları şirket durumuna sokan, siyasi partilere yurtdışındaki kuruluşlardan para aktaran örgütler durumuna sokan bu anlayış tehlikelidir. Bu düzenleme, sivil ve demokratik örgütleri baltalamaktır.'' Mustafa Gazalcı, Türkiye'nin bir hukuk devleti olduğuna dikkati çekerek, ''AKP çoğunluğunun Anayasa'ya aykırı, Siyasi Partiler Yasası ile çelişen bu düzenlemesine, hukuk devleti izin vermeyecektir'' görüşünü dile getirdi. 
     
</TEXT>
</DOC>
