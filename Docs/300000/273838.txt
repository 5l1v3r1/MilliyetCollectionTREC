<DOC>
<DOCNO> 273838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/spo15.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bravo Özlem 
BULGARİSTAN'DA yapılan Avrupa Gençler Halter Şampiyonası'nda Özlem Bilmez bir bronz, iki gümüş madalya kazandı. 48 kiloda podyuma çıkan haltercimiz koparmada 65 kilo ile üçüncü sırada yer aldı. Silkmede 85 kiloyla ikinciliği elde eden Özlem Bilmez toplamda da 150 kiloya ulaşarak gümüş madalyanın sahibi oldu. Olimpiyatların ardından ortaya çıkan taciz iddialarının kahramanlarından Sibel Şimşek, şampiyonaya götürülmedi. 

11 Altın Adam ödülünü aldı 
IŞIK Sigorta tarafından düzenlenen "11 Altın Adam Yarışması'nda geçen sezon dereceye giren spor adamları ödüllerini aldı. İstanbul Kalyon Otel'de yapılan törene Fenerbahçeli Ümit Özat, Beşiktaşlı Ronaldo ve İbrahim Toraman, Gençlerbirliği'nden El Saka, hakem İsmet Arzuman ile Trabzonspor Teknik Direktörü Ziya Doğan katıldı. 

Ceza Kurulu'ndan Dünya Kupası'na 
BİR süre önce disiplinsiz davrandığı için tedbirli olarak ceza kuruluna sevk edilen tekerlekli kayak sporcusu Muhammet Kızılarslan, tedbirinin kaldırılmasının ardından İtalya'da genel klasmanda Dünya Kupası'nı kazandı. Bayanlarda Makbule Kızılaslan toplu çıkış yarışında üçüncülüğü elde etti. İtalya'da Türk sporcular toplam altı madalya alırken yıldız bayanlarda Esra Güneş de genel klasmanda üçüncülüğü kazandı. 

Apak'a davet 
ÇANKAYA Belediye Başkanı Muzaffer Eryılmaz, Olimpiyat üçüncüsü milli çekiçci Eşref Apak'ı transfer etmek istediklerini söyledi. Çankaya ayrıca kapanan ASKİ Cimnastik Takımı'nı da kadrosuna katmak istiyor. Öte yandan dopingli çıkarak, Apak'ın madalya almasını sağlayan Macar çekiçci Annus, altın madalyasını vermemek için Yüksek Spor Mahkemesi'ne CAS başvuracak. 

Ceza yağdı 
PFDK, Sakaryaspor - Beşiktaş maçında çıkan olaylar nedeniyle ev sahibi ekibe 15 milyar, Beşiktaş'a da 5 milyar lira para cezası verdi. Rizespor'a 2.5 milyar ceza kesen kurul, İstanbulsporlu Musa'yı da bir maçla cezalandırdı. 


</TEXT>
</DOC>
