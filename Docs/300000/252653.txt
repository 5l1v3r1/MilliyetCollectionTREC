<DOC>
<DOCNO> 252653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko07.html </URL>
<DATE> 2004/07/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüzmen Gümrüklerde yakalanan kaçak mal miktarı yüzde 136 arttı 
</HEADLINE>
<TEXT>

     Devlet Bakanı Kürşad Tüzmen, 2004'ün ilk 6 ayında gümrüklerde 206 trilyon liralık kaçak mal yakalandığını bildirdi. 
     Tüzmen, gümrüklerde yakalanan kaçak mal miktarının geçen yılın aynı dönemine göre yüzde 136 oranında artış kaydettiğini belirtti. 
     Bakan Tüzmen yaptığı yazılı açıklamada, Gümrük Müsteşarlığı'nın dış ticaretin büyük ivme kazandığı, yolcu ve araç trafiğinin sürekli artış gösterdiği bir dönemde, yasal ticaretin kolaylaştırılması, yasa dışı ticaretin ve yolsuzluğun önlenmesi hedefleri doğrultusunda çok önemli görevler ifa ettiğini vurguladı. 
     ''Türk Gümrük İdaresi, dünyadaki yeni güvenlik konseptlerini dikkatle izlemekte ve buna paralel adımları eş zamanlı olarak atarak kaçakçıkla ve yolsuzlukla mücadelede önemli bir misyon üstlenmektedir'' diyen Tüzmen, bu çerçevede, 2002 yılından beri yürütülmekte olan ve yeni gelişmelere paralel olarak sürekli geliştirilen Gümrük Güvenlik Sistemleri Projesi'nin GÜMSİS , Türk Gümrük İdaresi'nin ''yüz akı'' durumuna geldiğini ifade etti. 
     Proje kapsamında yer alan, araç takip sistemleri, nükleer madde detektörleri, ihbar ve kara kapıları taşıt takip programı, CCTV izleme sistemi, kriptografik haberleşme sistemi, x-ray cihazlarının teknolojinin son imkanlarını Türk Gümrük idaresinin hizmetine sunduğunu belirten Tüzmen, yürütülmekte olan çalışmaların tamamlanmasıyla Türkiye'nin kara-deniz-hava araç, yük ve yolcu trafiğinin tamamının bilgisayar ortamında takibinin mümkün hale geleceğine dikkat çekti. 
     Gümrüklerde hukuki alt yapıda da AB mevzuatına uyum çerçevesinde günün koşullarına uygun yasal düzenlemeler hazırlanarak uygulamaya konulduğunu belirten Tüzmen, bu çerçevede geçen yıl yürürlüğe giren ''4926 sayılı Kaçakçılıkla Mücadele Yasası'' ve bu yıl yürürlüğe giren ilgili yönetmeliklerin mücadeleci birimlere, kaçakçılıkla mücadelede, günün koşullarına uygun yasal argümanları hazırladığını bildirdi. 
     
     ''ÇALIŞMALAR MEYVESİNİ VERDİ'' 
     Gümrüklerde kaçakçılık konusunda çalışmaların meyvesini verdiğini ifade eden Tüzmen, Müsteşarlığın kaçakçılıkla mücadelede önceki yıllara nazaran önemli başarılar elde ettiğini vurguladı. 
     Geçen yıl Haziran ayı sonu itibarıyla Gümrükler Muhafaza Genel Müdürlüğü'nce el konulan toplam kaçakçılık olay sayısı 302 iken, bu yılın aynı dönem itibarıyla bu sayının yüzde 98.5 oranında bir artışla 600'e ulaştığını bildiren Bakan Tüzmen, şöyle devam etti 
     ''Bu olaylarda el konulan kaçak eşyanın toplam parasal değeri ise 2003 yılı Haziran sonu itibarıyla 87.1 trilyon lira, 2004 yılının aynı döneminde yüzde 136.5 oranında bir artışla 206 trilyon liraya ulaşmıştır. 
     Gerçekleştirilen kaçak eşya yakalamalarının maddeler itibarıyla dağılımı incelendiğinde ise uyuşturucu madde yakalamalarındaki büyük artış dikkat çekmektedir. 2003 yılı Haziran ayı sonu itibarıyla Gümrükler Muhafaza Genel Müdürlüğü'nce toplam 11 olayda 51.5 trilyon TL değerinde uyuşturucu maddeye el konulmuş iken, 2004 yılının aynı döneminde toplam 23 olayda 116.3 trilyon TL değerinde uyuşturucu maddeye el konulmuştur. El konulan uyuşturucu maddedeki artış oranı yüzde 126 olarak gerçekleşmiştir.'' Bakan Tüzmen, uyuşturucu madde yakalamalarındaki çarpıcı artışta, gümrük kapılarına yerleştirilen 3 adet x-ray sistemi ile uyuşturucu madde detektör köpeklerinin büyük katkısı olduğuna dikkat çekti. 
     
     AKARYAKIT VE ELEKTRONİK EŞYA KAÇAKÇILIĞI 
     Üzerinde önemle durulan ve vergilerin yüksek olması nedeniyle oldukça karlı bir kaçakçılık türü olan akaryakıt kaçakçılığı ile mücadelede de aynı dönemde önemli mesafe alındığına işaret eden Tüzmen, akaryakıt kaçakçılığında son durum ile ilgili olarak şu bilgilere yer verdi 
     ''2003 yılı Haziran ayı sonu itibarıyla Gümrükler Muhafaza Genel Müdürlüğü'nce el konulan kaçak akaryakıt miktarı 12 milyon 77 bin 687 litre 17.8 trilyon TL değerinde iken, 2004 yılının aynı döneminde bu miktar yüzde 113 oranında bir artışla 25 milyon 345 bin 499 litre 38 trilyon TL değerinde olarak gerçekleşmiştir.'' Son yıllarda başta cep telefonu olmak üzere elektronik eşya kaçakçılığında da çok büyük bir artış gözlemlendiğine dikkati çeken Bakan Tüzmen, özellikle Uzakdoğu menşeli cep telefonu, telsiz telefon ve diğer elektronik eşyaların yurda yolcu beraberi veya diğer eşyaların arasına gizlenmek suretiyle kaçak yollardan sokulmak istendiğini kaydetti. 
     Gümrükler Muhafaza Genel Müdürlüğü'nce geçen yıl Haziran ayı itibarıyla 1.4 trilyon TL değerinde cep telefonu yakalandığını, 2004 yılının aynı döneminde ise bu miktarın yüzde bin 178 oranında bir artışla 17.9 trilyon TL'ye ulaştığını bildiren Tüzmen, yine aynı dönemde yüzde 590 oranında bir artışla 20 trilyon TL değerinde kaçak elektronik eşya yakalandığını belirtti. 
     Türk Gümrük İdaresi'nin kaçakçılık ve yolsuzlukla mücadeleyi temiz toplumun ön koşulu olarak gördüğünün altını çizen Tüzmen, ''Bu mücadelede, ulusal ve uluslararası alanda geniş bir yelpazede istihbarat sağlanması ve risk analizleri gibi gelişmiş yöntem ve teknikler sayesinde dürüst ve iyi niyetli yükümlü, yolcu ve personele sıkıntı yaşatmaksızın yasa dışı faaliyetlerin önlenmesi hedeflenmektedir'' dedi. 
     
</TEXT>
</DOC>
