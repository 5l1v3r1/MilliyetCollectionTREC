<DOC>
<DOCNO> 264040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/sazak.html </URL>
<DATE> 2004/08/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
17 Ağustos acısı 
</HEADLINE>
<TEXT>


Marmara bölgesini yıkan, binlerce can kaybına yol açan '17 Ağustos depremi'nin beşinci yılında Türkiye aşırı yağışlar, fırtına ve sellerle boğuşuyor. 
Deprem kurbanlarını anmaya hazırlanan Sakarya ve Yalova sular altında kaldı. İstanbul, son on yılın en yoğun yağmuru nedeniyle alarma geçirildi. Küresel ısınma ve iklim değişiklikleri dünyanın dört bir yanında 'kıyamet' senaryolarını akla getirecek doğa olaylarına neden oluyor. ABD'nin Florida kıyılarını vuran Charley kasırgası tam bir çevre felaketine yol açtı, 15 kişi yaşamını yitirdi. 
Açlık, yoksulluk ve doğa kırımları insanlığın geleceğini tehdit ediyor. 
Bilim adamları, yerküreyi tehdit eden gelişmeleri 'Dünya'nın durumu' raporlarında her yıl sergilemeye çalışsalar da, ülkeleri yöneten siyasi kadroların küresel ekonomi, tüketim ve silahlanma yarışından kafalarını kaldırıp çevresel sorunlara eğildiklerini görebilmek olanaksız. Refah ve gelişmişlik diye sunulan, 'insanların mutsuzluğundan' başka bir şey değil. 2004'te rekor büyüme gösteren Türkiye ekonomisi, 10 milyar dolarlık cari açığıyla, insanların biraz daha borç batağına sürüklendiği bir ülke olmaktan kurtulamıyor. 2000 sonbaharındaki 'kriz sarmalı'na yeniden giriyoruz. 
Hiçbir şey eskisi gibi olmayacak derken, eski gündem maddeleriyle boğuşmaya başladık. Yargıtay - MİT çatışması 'ikinci Susurluk vakası' gibi. 
Sözde, 17 Ağustos'u da unutmayacaktık 
Milliyet'te dün Apaydın ailesinin 9 yaşındaki kızları İrem'in Körfez Yeniköy'deki prefabrike konutlarda eski ders kitaplarıyla okula hazırlanan bir fotoğrafı yayımlandı. 
Depremin beşinci yılında binlerce insanın hala hasarlı konutlarda, prefabrike yapılarda oturuyor olması büyük acı. Depremzedelerin çilesi bitmedi. Üstelik yeni tehditler kapıda. 
Prof. Celal Şengör'ün uyarısı ürkütücü de olsa bilim çevrelerini kaygılandıran 'İstanbul depremi' gerçeğine ışık tutuyor 
'İstanbul'u maksimum büyüklüğü 7.6 olan bir deprem bekliyor. 50 yıl içinde, her an deprem olabilir. Yüzde 70 gibi yüksek bir ihtimalle. Çınarcık'taki faylar harekete geçerse bu 7.6'lık depremin tetikleyeceği 7.0'lik bir deprem var. Yani üst üste iki deprem olabilir. En kötü senaryo bu.' 
Art arda iki deprem, yedinin üzerinde gerçekleşirse İstanbul ağır hasar görecek, binlerce can kaybı olacak. 
Elbette bu bir olasılık, depremsellik tahminlerinde kesin sonuçlara gidilemez, ancak Kuzey Anadolu Fay Hattı'nın 17 Ağustos 1999'da Marmara'da yol açtığı yıkım karşısında 'hazırlıklı olmak'tan başka çare yok. 
Bilim çevreleri de deprem konusunda 'kriz' değil, 'risk' yönetimi öneriyorlar. İstanbul'da fırtına ve sel baskınlarına karşı önlemler yerel yönetimlerin hazırlıkları konusunda bir gösterge olacak. 
17 Ağustos'u unutmayacağız. 



</TEXT>
</DOC>
