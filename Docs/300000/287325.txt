<DOC>
<DOCNO> 287325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/spo03.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin yüzü kızardı 
</HEADLINE>
<TEXT>


Romanya'da bir TV programına katılan Galatasaray Teknik Direktörü, son mağlubiyetten ders alacaklarını ifade etti, "100. yılda ligi ilk sırada bitirmek için şartlandık. Şampiyonluk dışında bir ihtimal düşünmüyoruz" diye konuştu 

BÜNYAMİN OSMAN 


'Ciddi bir adayız' 
GALATASARAY Teknik Direktörü Hagi, Romanya'daki Antena 1 kanalında, "İkinci Duruşma" adlı programa konuk oldu. 100. yıl kutlamaları nedeniyle bu sezonun çok önemli olduğuna dikkat çeken Sarı - Kırmızılı ekibin çalıştırıcısı, "Ligi ilk sırada bitirme konusunda şartlandık. Başka bir ihtimali bile düşünmüyoruz. Geride kalan dönemde görülüyor ki, çabamızla, gücümüzle, şampiyonluk için ciddi bir adayız" ifadesini kullandı. 

'İstikrarı severim' 
TÜRK kamuoyunun Galatasaray'dan 9 hafta övgüyle bahsettiğine de dikkat çeken Gheorghe Hagi, "Bu nedenle Diyarbakırspor karşısındaki son yenilgi, kariyerim bakımından hiç iyi olmadı. O yüzden şu anda mahçup durumdayım" diye konuştu. Takıma fazla katkısı olmadığı konusunda eleştiri aldığını da söyleyen Galatasaray Teknik Direktörü, "Fazla değişiklik yapmayı sevmem, istikrarı tercih ederim. Bu nedenle tenkitler alıyorum" dedi. 

'Bir iş kazasıydı' 
DİYARBAKIRSPOR maçını bir iş kazası olarak yorumlayan Hagi, "Oyuncularım kazanmayı hak etmemiş, fazla performans göstermemiş olabilir. Ama önemli olan, bu tür maçları defterden silip, ders almaktır" açıklamasını yaptı. Rumen hoca şöyle devam etti "Bundan sonraki maçlarda iyi organize olduğumuzda böyle sorun yaşayacağımızı sanmıyorum. Mağlubiyette sadece takım olarak değil, kişisel beceri açısından da yetersizdik." 

Mutu'ya sarı ışık 
TRANSFER konusunda fazla yorum yapmaktan kaçınan Galatasaray Teknik Direktörü, son dönemde gündeme gelen Adrian Mutu olayına da değindi. Uyuşturucu kullandığı gerekçesiyle doping cezası alan ve Chelsea'den kovulan Mutu ile dost olduklarını belirten Gheorghe Hagi, "Ona gerekli olan yardımı yapmaya hazırım. Galatasaray'a gelmesi için biraz erken. Ama futbol oynamaya devam edeceği için bazı tavsiyelerde bulunacağım" dedi. 

Fırtına gibi 10 numara 

HAGİ, ara transfer döneminde alınmasını istediği 10 numaralı futbolcu için birinci şartını açıkladı. Yöneticilerden Ergun Gürsoy ve Fatih Gökşen ile görüşen Galatasaray Teknik Direktörü'nün, "Yavaş bir adam istemiyorum. Çünkü bütün takım koşuyor" dediği ifade edildi. Kendisine tavsiye edilen futbolcuların kasetlerini izleyen Hagi'nin, ağır oyuncuları birer birer elediği öğrenildi. 

Cim-Bom Atina yolcusu 

MİLLİ maç nedeniyle lige verilen arayı iyi değerlendirmeye çalışan Galatasaray 12 Kasım'da Atina'ya gidecek. 13 Kasım'da AEK ile özel bir maç yapacak olan Sarı - Kırmızılılar, 14 Kasım'da da İstanbul'a dönecek. Bu arada futbolcuların transfer taksitleri 15 Kasım'da verilecek. 


</TEXT>
</DOC>
