<DOC>
<DOCNO> 290159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko33.html </URL>
<DATE> 2004/11/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yukos'a haraç mezat satış, fiyat açıklandı 
</HEADLINE>
<TEXT>

     BBC 

Rusya hükümeti, ülkenin petrol devi Yukos'un ana kolu Yugansk'ın satış tarihini ve fiyatını açıkladı. Yukos'un vergi borçlarına karşılık piyasaya çıkarılan şirket, 19 Aralık'ta satılacak. 
     Bu, Yukos'un kaderini belirleyecek bir hissedarlar toplantısından bir gün önceye raslıyor. 
     Satış fiyatı olarak belirlenen 246,8 milyar ruble 8,65 milyar dolar ise şirket yöneticilerinin Yugansk'a biçtiği 20 milyar doların çok altında kalıyor. 
     Şirketin Genel Müdürü Steven Theede, kararı 'siyasi bir hesabı görmek için devlet eliyle düzenlenen bir hırsızlık' olarak niteledi. 
     Bir şirket sözcüsü de Rus hükümetinin şirketi satmaya hakkı olmadığını savundu. 
     Sözcü Reuters ajansına verdiği demeçte "Yugansk bizim öz varlığımız. Yasalara göre vergi borcuna karşılık öz varlığa dokunulamaz," diye konuştu Yuganskneftegaz günde bir milyar dolar varil petrol çıkarıyor yani Yukos'un toplam üretiminin yüzde 60'ını. 
     Haberin duyulması üzerine şirket hisselerinin Moskova borsasındaki değeri yüzde beş düştü. 
     Rusya'nın en büyük petrol ihracatçısı olan Yukos bir süredir çalkantıda. 
     Devletin 2000-2002 dönemine ait 18,5 milyar dolarlık vergi borcu ödemesini talep ettiği şirket iflas tehlikesiyle karşı karşıya. 
     Şirket bu borçları müfettişlerin daha önce dondurduğu banka hesaplarından ödemek istediğini söylüyor. 
     Hükümetse kaynağın Yugansk'ın satışından gelmesinde ısrar ediyor. 
     Bir Rus gözlemci bu ısrarı 'öksürükten şikayet eden bir adamı kalp ameliyatına almaya' benzetti. 
     Rusya'da pekçok yorumcu, Yukos'a yönelik baskıların siyasi amaçlı olduğu ve baş hissedarı Mihail Hodorkovski'nin siyasette nüfuz kazanma çabaları yüzünden cezalandırıldığı görüşünde. 
     Hodorkovski yaklaşık bir yıldır yolsuzluk ve vergi kaçakçılığı suçlamalarından yargılanmak üzere hapiste bulunuyor. 
     Moskova'daki BBC muhabiri Steve Rosenberg, Yugansk olmadan Yukos'un çok daha küçük boyutta da olsa faaliyetlerini sürdürebileceğini söylüyor. 
     Ancak şirket yetkilileri rahat bırakılmayacaklarını ve hükümetin karşılarına 'sahte vergi faturalarıyla' çıkacağını düşünüyor. 
     
</TEXT>
</DOC>
