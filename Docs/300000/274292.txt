<DOC>
<DOCNO> 274292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy09.html </URL>
<DATE> 2004/09/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Anadol "İşküzar belediye başkanları ahlak polisliği yapıyorlar" 
</HEADLINE>
<TEXT>

     CHP Grup Başkanvekili Kemal Anadol, Samsun Büyükşehir Belediyesi tarafından görevlendirilen motorize zabıta ekiplerinin yetkileri ve görevleri olmayan uygulamalarda bulunduklarını bildirerek, ''Samsun'daki bu manzaralar Başbakan Erdoğan'ın işini kolaylaştırmaz. Devamlı kendi ayaklarına ateş etmekten vazgeçsinler'' dedi. 
     Anadol, TBMM'de gazetecilerin konuya ilişkin sorusunu yanıtlarken, Ankara'da yaşanan siyasi tartışmaların ülkenin birçok yerine olumsuz gelişmeler olarak yansıdığını söyledi. Birtakım çevrelerin, her uygar ülkede görülebilecek insana özgü manzaralara bile tahammülü olmadığını ve bu yaklaşımın son örneğinin Samsun'da ortaya çıktığını kaydeden Anadol, şunları söyledi. 
     ''İşgüzar belediye başkanları hiç yetkileri olmadığı halde Anayasa'ya aykırı olarak ahlak polisliği yapıyorlar. İktidarı uyarıyorum Belediye başkanlarını uyarsınlar, üstlerine vazife olmayan işleri değil, görevlerini yapsınlar. Biz CHP olarak bu süreçte yeni gerginlikler yaşanmaması için çaba sarfediyoruz. Böyle bir ortamda Samsun'daki bu manzaralar Başbakan Erdoğan'ın işini kolaylaştırmaz. Devamlı kendi ayaklarına ateş etmekten vazgeçsinler.'' 
     
</TEXT>
</DOC>
