<DOC>
<DOCNO> 297410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/gun01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan davası esareti 
</HEADLINE>
<TEXT>


Kartal'da gecekonduda oturan 3 çocuklu bir aile, kan davası korkusuyla eve hapsoldu... Kaymakamlık okula gönderilmeyen 2 çocuk için harekete geçti 

GÖKHAN KARAKAŞ İstanbul 

Çarpık kentleşmenin yoğun olarak görüldüğü Samandıra'da ortaya çıkan olay, herkesi şoke etti. Osmangazi Mahallesi'ndeki 2 odalı gecekondudan 4 yıldır çıkmadan yaşayan Yılmaz 44 ve Sinem Yılmaz 41 çiftinin, çocukları Kader 7 , Nurtekin 10 ve Serdar'ın 15 da okuyamadığı belirlendi. Bu duruma 6 yıl öncesine dayanan bir cinayetin neden olduğu ortaya çıktı. 
Ardahan'da hayvancılık yapan baba Yılmaz, evlendikten sonra İstanbul'a yerleşti. 5 çocuğu olan Yılmaz, 1998'de amcasının hayvancılık konusunda tartıştığı bir kişiyi öldürmesiyle korkuya kapıldı. İnşaat işçiliği yaparak yaşamını sürdüren Yılmaz, çocuklarını da eve kapattı. Zamanla dışarıya daha az çıkan ailenin hayatla bağlantısı 2000'den itibaren tamamen kesildi. Bu sırada çiftin, kızları Dilek evlenmek için kaçarken, oğulları Erdal da cezaevine düştü. 11 yaşında okuldan alınan Serdar da evde oturmaya başladı. Nurtekin 10 ile 7 yaşındaki Kader de okula gönderilmedi. 

Arkadaşları bile yok 
Tansiyon rahatsızlığı bulunan baba Yılmaz'ın etkisiyle çocuklar evin önündeki bahçede bile oynamaya çıkmadı. Çocuklar 4 yılda hiç arkadaş edinemezken, komşuların getirdiği yiyeceklerle karınlarını doyuran aile, güneşi göremeyecek kadar içine kapandı. Olay, vatandaşların kısa süre önce muhtar İhsan Çolakel'e durumu anlatmasıyla aydınlandı. Eve gittiğinde gördüğü manzara karşısında şaşkına dönen muhtar, durumu hemen Kartal Kaymakamı Dursun Ali Şahin'e bildirdi. Şahin, ailenin yaşadığı eve giderek çocukları topluma kazandırmak için çalışma başlattı. Okula hiç gitmemelerine rağmen Nurtekin ve Kader'in çok iyi derecede okuma yazma bilmesi şaşkınlık yarattı. 5. sınıfa kadar okuyan Serdar'ın elindeki kitaplarla kardeşlerinin ders çalıştırıp okumayı öğrenmelerini sağladığı belirlendi. 




</TEXT>
</DOC>
