<DOC>
<DOCNO> 283952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/siyaset/axsiy02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lozan tartışılamaz 
</HEADLINE>
<TEXT>


Milli Güvenlik Kurulu'nda, AB İlerleme Raporu'ndaki 'azınlık' tanımının yarattığı rahatsızlık vurgulandı, Kürtler, 'Türk kimliği altında asli unsur' diye nitelendirildi 

ANKARA Milliyet 


Cumhurbaşkanı Ahmet Necdet Sezer başkanlığında toplanan Milli Güvenlik Kurulu MGK , AB İlerleme Raporu'nu tartıştı. Toplantıda Kürtlerin Lozan'da belirlendiği gibi azınlık olmadığı ve cumhuriyetin kurulmasında "Türk" kimliği altında "asli" unsur olarak rol aldığı dile getirildi. MGK, 1999 Helsinki kararları doğrultusunda "diğer aday ülkeler için uygulanmaya ölçüt ve yöntemlerin Türkiye için de uygulanmaması gerektiği" mesajını AB başkentlerine gönderdi. 
MGK'nın 5 saat süren olağan toplantısında, AB ve Irak ile ilgili gelişmeler ele alınırken, Dışişleri Bakanlığı İlerleme Raporu'yla ilgili sunum yaptı. Başbakan Erdoğan ve Dışişleri Bakanı Gül, AB üyesi ülkelerin liderleriyle yaptıkları görüşmelerden edindikleri izlenimleri aktardı. 
MGK üyeleri, rapordaki "ucu açık müzakere süreci" ifadesiyle, Kürt ve Alevilerin "azınlık" olarak tanımlanmasından duyulan rahatsızlığı dile getirdi. Lozan Antlaşması'nın tartışmaya açılmasının kabul edilemeyeceği vurgulanarak, eski DEP milletvekili Leyla Zana'nın gündeme getirmesiyle alevlenen "Kürtlerin kurucu ortak olduğu" tartışmalarının, cumhuriyetin kuruluş felsefesine aykırı olduğu belirtildi. 
Toplantının ardından MGK Genel Sekreterliği'nden şu açıklama yapıldı "Toplantıda Türkiye - AB ilişkileri ayrıntılı olarak incelenmiş, 1999 Helsinki kararlarıyla kabul edilen eşit işlem ilkesi doğrultusunda diğer ülkeler için öngörülmeyen ölçüt ve yöntemlerin Türkiye için de öngörülmemesinin gerekliliği vurgulanmıştır." 

İlk sivil Genel Sekreterli MGK 

Toplantıya, MGK'nın sivil sekreteri Büyükelçi Yiğit Alpogan üstte ilk kez katıldı. İlk kez MGK toplantısına katılan diğer isimler, 30 Ağustos'ta Kara Kuvvetleri Komutanlığı'na atanan Orgeneral Yaşar Büyükanıt ve Jandarma Genel Komutanı Orgeneral Fevzi Türkeri oldu. Üyelerin değişmesi nedeniyle Çankaya Köşkü'ndeki toplantı öncesi basına görüntü verilirken, hükümet üyelerinin keyifli olduğu gözlendi. 


</TEXT>
</DOC>
