<DOC>
<DOCNO> 280602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun13.html </URL>
<DATE> 2005/03/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
G-5 anti-terör zirvesinden Türkiye'nin görüşlerine destek... 
</HEADLINE>
<TEXT>

     Mehmet ÇİFTÇİ İSPANYA, DHA 

AVRUPA Birliği'nin önde gelen 5 ülkesinin G-5 içişleri bakanları İspanya'nın Granada kentinde 2 günlük bir anti-terör zirvesi için bir araya geldi. Zirve sonunda açıklanacak nihai bildirgenin taslak metninde içişleri bakanları, İslam ile radikal dinci terörist grupların ayrı tutulması çağrısı yaptı. İlk günkü görüşmelerde suçluların iadesinin kolaylaştırılması ve güvenlik güçleri arasındaki uluslararası işbirliğinin artırılması yönünde Türkiye'nin savunduğu tezlere yakın düzenlemelere gidilmesi de gündeme geldi. 
     İspanya, Almanya, Fransa, İngiltere ve İtalya'nın katılımıyla düzenlenen zirvede, terör örgütü üyelerinin bir başka ülkede yargılanması konusunda büyük ilerleme kaydedildi. Buna göre AB'nin bir ülkesinde yakalanan bir terörist, daha önce bir başka ülkede suç islemiş ise o ülkede yargılanabilecek. Bu düzenlemeler ve çağrı, Türkiye'nin terör konusunda baştan beri savunduğu ilkelerle büyük benzerlikler taşıyor. Son olarak, Türkiye'nin Başbakan Recep Tayyip Erdoğan'ın başkanlığında temsil edildiği Madrid'deki Terör, Demokrasi ve Güvenlik Konferansı'nda konuşan İçişleri Bakanı Abdülkadir Aksu, buna benzer düzenlemelere gidilmesini istemişti. 
     
     'SUÇLUNUN İADE EDİLECEĞİ ÜLKEDE İŞKENCE OLMAYACAK' 

     5 ülkenin içişleri bakanları birden başka ülkede suç işlemiş bir kişinin sadece en son tutuklandığı ülkede yargılanmasının adil olmayacağı görüşüne vararak, özellikle suçluyu iadede yaşanan zorlukların aşılması için acilen ortak bir yargı sistemine gidilmesi çağrısı yaptı. 5 ülke bu çağrıyı yaparken suçluyu teslim edecek ülkede işkence ve idam cezasının olmaması şartı koydu. 
     
     DNA VE PARMAK İZİ BİLGİLERİ PAYLAŞILACAK 

     Terörle mücadelede bilgi alışverişinin önemine de değinen G-5 bakanları tüm üye ülkelerin, terör eylemlerine karışanların DNA testi, parmak izi ve kimlerle ilişki içinde olduğunu içeren bilgileri bir başka ülkenin güvenlik birimlerine aktarmada kolaylıklar sağlamasını istedi. Granada'daki toplantıda, üye ülkelerin terörle mücadele ve gizli servis birimlerinin sürekli biraraya gelmeleri ve aralarındaki fikir ayrılıklarının giderilmesi de istendi. 
     
</TEXT>
</DOC>
