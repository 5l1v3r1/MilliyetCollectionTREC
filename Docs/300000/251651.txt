<DOC>
<DOCNO> 251651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko18.html </URL>
<DATE> 2004/06/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fiskobirlik'te 475 kişinin işine son verilecek... 
</HEADLINE>
<TEXT>

     Fiskobirlik Yönetim Kurulu Başkanı Salih Erdem, birlik bünyesinde istihdam edilen 475 kişinin işine son verileceğini bildirdi. 
     Erdem, AA muhabirine yaptığı açıklamada, Fiskobirlik'in 4 yıl önceki personel sayısının 2,800 dolayında olduğunu, çeşitli özendirici tedbirlerle bu rakamı 1,400'e düşürdüklerini söyledi. 
     Ancak mevcut rakamın da fazla olduğunu ifade eden Erdem, birlik bünyesindeki 50 kooperatifte istihdam edilen 475 kişinin daha işine son verileceğini belirtirken, şunları kaydetti 
     ''Çalışan rakamını, belirlediğimiz hedef olan 925'e düşürmek zorundayız. Bunun için çalışmalar sürüyor. Böyle yapmadığımız takdirde her geçen gün büyüyen zararımızı önleyemez hale geliriz. 
     İşten çıkarmalar kesinlikle siyasi olmayacak. Kooperatiflerin belirleyeceği isimler çıkarılacak. Bunun için de özendirici tedbirler alabiliriz. Daha önce işten çıkartılanlara 6 maaş ikramiye verilmişti. Buna benzer tedbirler düşünüyoruz.'' 
     
</TEXT>
</DOC>
