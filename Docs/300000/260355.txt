<DOC>
<DOCNO> 260355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas12.html </URL>
<DATE> 2004/08/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
007 Bond'un tahtı için 13 aday var... 
</HEADLINE>
<TEXT>

     James Bond rolünden emekli olan Pierce Brosnan'ın tahtının hala boş olduğu ortaya çıktı. İngiliz gazetelerinin dün 007 Bond rolüne seçildiğini duyurduğu Eric Bana'nın basın sözcüsü haberleri yalanladı. 
     BBC'nin internet sitesi ile ''moviehole'' sitelerinde haberine göre, James Bond seçimi iyice ''yılan hikayesine'' döndü. 
     Yapımcıların yaşlı olduğu gerekçesiyle 51 yaşındaki Brosnan ile yollarını ayırmasının ardından giriştikleri arayışlar, kıyasıya yarışla sürüyor. 
     Haftasonunda ''Truva'' filminde Prens Hector'ı canlandıran Bana'nın role seçildiğini duyuran gazeteleri sanatçının basın sözcüsü yalanladı. 
     Bana'nın ''The Man with the Red Tattoo'' adlı filmdeki rolü canlandırmasının sözkonusu olmadığını dile getiren basın sözcüsü, ''Bu haber kesinlikle doğru değil'' dedi. 
     Eric Bana ise, ilkbahar aylarında Bond rolüne Metro Goldwyn Mayer şirketi tarafından düşünüldüğü yönünde haberlerin çıkması üzerine, ''Ben James Bond için uygun bir aday değilim. Bond benim tarzım değil'' demişti. 
     
     ARAPSAÇINA DÖNDÜ 
     Bu arada, üç Bond filminde rol alan emektar Brosnan'a kapıyı gösteren yapımcılar şimdi kara kara onun tahtına aday bulmaya çalışıyor. 
     ımcıların kafasında Jude Law, Colin Farrell, Hugh Jackman, Clive Owen, Ewan McGregor gibi akla yatkın adaylar bulunurken, sinema dünyasının ünlü ''Gladyatör''ü Russel Crowe, şarkıcı Robbie Williams, ''Truva'' filminde kırılgan prens Paris'i canlandıran Orlando Bloom gibi Bond rolü için pek de uygun olmayan isimler de gündeme geldi. 
     Şu ana kadar basına yansıyan 13 Bond adayı ise, Clive Owen, Hugh Jackman, Colin Farrell, Orlando Bloom, Jude Law, Christian Bale, Gerard Butler, Ewan McGregor, Eric Bana, Greg Wise, Jeremy Northam, Russell Crowe ve Robbie Williams olarak sıralanıyor. 
     
     DÜNYANIN EN ÜNLÜ AJANI 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Die Another Day'' ve ''Tomorrow Never Dies'' adlı filmlerinde rol aldı. 
     Serinin 21. filminin Kasım 2005'te vizyona girmesi bekleniyor. 
     
</TEXT>
</DOC>
