<DOC>
<DOCNO> 279586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko06.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki, sigara ve benzine Ramazan zammı 
</HEADLINE>
<TEXT>


Hükümet içki ve sigaraya yüzde 15, akaryakıta yüzde 5 düzeyinde zam yapmaya hazırlanıyor 

ANKARA Milliyet 

Hükümet Ramazan sigara ve içkiye zam yapmaya hazırlanıyor. Başbakan Recep Tayyip Erdoğan, içki ve sigarada yüzde 15, akaryatta ise yüzde 5 civarında zam yapılmasını onayladı. 
Zam kararının bugün toplanacak Yüksek Planlama Kurulu toplantısı sonrasında uygulanabileceği bildirildi. Maliye Bakanlığı yetkilileri zamlarla ilgili konuşmaktan çekinirken, edinilen bilgileri de yalanlamadı. Ekonomiyle ilgili bakan ve bürokratlar önceki gece geç saatlere kadar Erdoğan başkanlığında bir araya geldi. 2005 yılı bütçe taslağının ele alındığı toplantıda, önümüzdeki yıl için milli hasılaya oranla yüzde 6.5 civarında belirlenmesi beklenen toplam kamu faiz dışı fazla hedefine nasıl ulaşılacağı görüşüldü. 
Erdoğan, elektrik ve köprü geçiş ücretlerine zam teklifini olumlu karşılamadı. Alkol ve sigara zammı teklifi ise Erdoğan'dan onay aldı. Artan petrol fiyatlarının yurtiçi fiyatlara yansıtılmaması halinde vergi kaybı oluştuğu dikkate alınarak akaryakıta yüzde 5'in üzerinde zam yapılması gündeme geldi. 

Elektrik indirimi 
Sanayi elektriğini yüzde 5 ucuzlatmaya dönük çalışmaların Hazine ve Maliye'ye takıldığı öğrenildi. Başbakan Erdoğan'a 2005 yılı bütçe çalışmaları hakkında brifing veren Hazine ve Maliye bürokratlarının, sanayi elektriğine yüzde 5 indirim yapılmasının, faiz dışı fazla hedefi, dolayısıyla bütçe dengelerini olumsuz etkileyebileceği görüşünü bildirdikleri öğrenildi. 


</TEXT>
</DOC>
