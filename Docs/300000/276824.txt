<DOC>
<DOCNO> 276824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sontur24.html </URL>
<DATE> 2004/10/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bakan Güçlü anne ve babası tarafından dövülen çocuğu ziyaret etti... 
</HEADLINE>
<TEXT>

     Tarım ve Köyişleri Bakanı Sami Güçlü, annesi ve babası tarafından dövüldüğü iddia edilen 3.5 yaşındaki S.A'yı tedavi gördüğü hastanede ziyaret etti. 
     Tarım ve Köyişleri Bakanı Sami Güçlü, anne ve babası tarafından dövüldüğü iddia edilen S.A'yı tedavi gördüğü İzzet Baysal Devlet Hastanesi Genel Cerrahi Servisi'nde ziyaret ederek çocuğun tedavisi hakkında doktorlardan bilgi aldı. 
     Tedavisi devam eden çocuğa oyuncak hediye eden Bakan Güçlü, görüntü alınmasının ardından basın mensuplarını dışarı çıkartarak, çocuğun doktorları ve ailesiyle baş başa görüştü. 
     Bakan Güçlü, hastane çıkışında AA muhabirine yaptığı açıklamada, çocuğun yaşadığı olayın üzücü olduğunu belirterek, ''Bu konuda sosyal kurumlardan sorumlu genel başkan yardımcımız, gerekli girişimlerde bulunmuştur. Olayla ilgili Valilik, Emniyet ve Sosyal Hizmetler İl Müdürlüğü çalışmalarını sürdürüyor'' dedi. 
     Çocuğun büyükanne ve büyükbabasının, çocuğun bakımını üstlenmek istediğini, bakımının aile büyükleri tarafından üstlenilmesinin güzel olacağını ifade eden Güçlü, şunları kaydetti 
     ''Yaşanan olayın kötü olması kadar, çocuğun büyükanne ve büyük babasının çocuğa sahip çıkması güzel bir olay. Şu aşamada çocuğun tedavisi sürüyor, tedavisi bittiğinde, sosyal hizmetler kurumları tarafından hastaneden alınacak. Çocuğun, büyükanne ve büyükbabasına verilmesi söz konusu olursa da konunun takibi yapılacak.'' Bolu Sosyal Hizmetler Müdürü Ali Andaç da S.A'nın, tedavisinin tamamlanmasının ardından Bolu Valiliği'nin aldığı kararla, sosyal hizmetlere bağlı bir kuruma yerleştirileceğini belirterek, ''Çocuğun tedavisini tamamlandıktan sonra bakımını biz üstleneceğiz'' diye konuştu. 
     
</TEXT>
</DOC>
