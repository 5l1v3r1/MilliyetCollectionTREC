<DOC>
<DOCNO> 282213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo09.html </URL>
<DATE> 2004/10/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Van Hoojdonk da kendi web sitesini açtı... 
</HEADLINE>
<TEXT>

     Fenerbahçe'nin Hollandalı futbolcusu Pierre van Hooijdonk, kendisine ait resmi internet sitesi açtı. 
     Golcü futbolcu ''www.pierrevanhooijdonk.com'' adresiyle ulaşılan yeni yayına başlayan resmi web sitesinde hayranlarıyla buluşuyor. 
     Türkçe ve İngilizce olarak izlenebilen sitede futbolcunun biyografisi, fotoğraf galerisi, kendisiyle ilgili haberler, maçlarla ilgili yorumları yer alıyor. 
     Pierre van Hooijdonk Fun Club'a üye olanlar ise, golcü futbolcuya soru, öneri ve isteklerini iletebilecek. 
     Van Hooijdonk, resmi web sitesinde Avrupa Şampiyonlar Ligi'ne yaptıkları Olympique Lyon ve Birinci Süper Lig'de hafta sonu Sakaryaspor ile yapacakları maçla ilgili düşüncelerini dile getirdi. 
     
     ''AZ DA OLSA ŞANSIMIZ OLDUĞUNA İNANIYORUM'' 
     Olympique Lyon karşısında aldıkları 3-1'lik mağlubiyetin kendisini düş kırıklığına uğrattığını belirten Van Hooijdonk, bu yenilgiye rağmen Şampiyonlar Ligi'nde 2. tur için az da olsa şansları olduğuna inandığını kaydetti. 
     Birinci Süper Lig'de yapılan hataları telafi etme şansı olduğunu ancak Şampiyonlar Ligi'nin çok farklı olduğunu vurgulayan Van Hooijdonk, şunları kaydetti 
     ''Bu yenilgiye rağmen, hala az da olsa bir şansımız olduğuna inanıyorum. Ancak ikinci tura çıkmamız için kalan 3 maçtan mutlaka 2'sini kazanmamız gerekecek. Bu 2 maçı kazanmak için de büyük efor sarfetmemiz gerekecek. Lyon mağlubiyeti beni üzdü. Şampiyonlar Ligi başlamadan önce ben taktik ve disiplin içinde pozisyon futbolu oynadığımız zaman başarılı olacağımızı söylemiştim. Maalesef 3 maçın 2'sinde bu dediklerimi takım olarak yapamadık. Bu sebepten ötürü de oynadığımız maçlara bakıp, takım ve kulüp olarak bazı dersler almalıyız. Rakibimiz bizden çok kaliteli bir kadroya sahip olabilir ancak bu, onları yenemeyeceğimiz anlamına gelmez.'' 
     
     ''SAKARYASPOR MAÇINI MUTLAKA KAZANMALIYIZ'' 
     Hollandalı futbolcu, Birinci Süper Lig'de liderliği sürdürmek ve Olympique Lyon maçından sonra moral bulmak için Sakaryaspor maçını mutlaka kazanmaları gerektiğini vurguladı. 
     Sakaryaspor'un ligdeki konumuna bakıp maçın kolay olacağını düşünmenin hata olacağını belirten Van Hooijdonk, daha iyi futbol oynamaları gerektiğini, bazen iyi oynarken şanssız bir şekilde maç kaybedilebileceğinin altını çizdi. 
     Tuncay'ın eski takımına karşı forma giyeceğini hatırlatan Van Hooijdonk, şunları kaydetti 
     ''Sakaryaspor ile oynayacağımız maçı mutlaka kazanmalıyız. Böylece hem liderliğimizi devam ettiririz, hem de Lyon maçından sonra moral buluruz. 
     Sakaryaspor maçı çok özel bir maç olacak. Çünkü Tuncay eski takımına karşı forma giyecek. Bu nedenle Tuncay'ın bu mücadelede bizim için önemli roller üstleneceğini umuyorum. Türkiye Ligi'nde iyi futbol oynadığımızı düşünüyorum. Çünkü sadece 3 maçı evimizde oynadık ve 8 maçı kazanıp 1 maçta berabere kaldık. Buna rağmen hala taraftarı memnun ettiğimizi düşünmüyorum. Bu nedenle daha iyi futbol oynamalıyız. Zira bazen şanssız bir şekilde iyi oynarken de maç kaybedebiliriz.'' 
     
     FAVORİ TEKNİK DİREKTÖRÜ MOURINHO 
     Hollandalı futbolcu, kendisine ait web sitesinde, favori teknik direktörünün, bu sezon İngiltere Ligi takımlarından Chelsea'yi çalıştıran Portekizli Jose Mourinho olduğunu açıkladı. 
     Pierre van Hooijdonk, ''Bir hoca hakkında konuşmak için, onunla birlikte çalışmanız gerekiyor. Ben Mourinho ile Portekiz'de 3 ay beraber çalıştım. Futbola olan sevgisi, işe olan saygısı ve sıradışı çalışmalarıyla gerçekten benim beğenimi kazandı. Zaten Şampiyonlar Ligi ve UEFA Kupası'nı kazanarak kalitesini bütün dünyaya gösterdi'' dedi. 
     
</TEXT>
</DOC>
