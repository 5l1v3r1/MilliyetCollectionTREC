<DOC>
<DOCNO> 255454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur13.html </URL>
<DATE> 2004/07/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Eşiyle birlikte olan kişiyi tabancayla öldürdü, benzin döküp yaktı 
</HEADLINE>
<TEXT>

     Adana'da, eşiyle birlikte olan kişiyi tabancayla öldürüp, cesedini üzerine benzin döküp yaktığı iddia edilen engelli ile yardımcı oldukları gerekçesiyle 3 yakını gözaltına alındı. 
     Yüreğir İlçe Jandarma Komutanlığı yetkililerinden alınan bilgiye göre, 3 Nisan tarihinde Kozan Yolu üzerindeki Gökbuket Köyü yakınlarında, ormanlık alanda tabancayla vurularak öldürüldükten sonra cesedi benzin dökülerek yakılan Ercan Tapanlı'nın katil zanlıları yakalandı. 
     İstihbarat çalışmaları sonucunda, cinayetin ''yasak aşk'' nedeniyle gerçekleştirildiğini aydınlatan jandarma ekipleri, olayla ilgisi oldukları belirlenen ikisi kadın 4 kişiyi gözaltına aldı. 
     Zanlılar arasında bulunan ve vatani görevini yaparken geçirdiği trafik kazası sonucu sakat kalan Lut T'nin sorgusunda, Ercan Tapanlı'yı eşi Hürü T. ile birlikte olduğu gerekçesiyle tabancayla öldürdüklerini ve daha sonra üzerine benzin dökerek yaktıklarını itiraf ettiği bildirildi. 
     Lut T'nin ifadesi doğrultusunda olaya karıştığı belirlenen karısı Hürü T, ağabeyi Ali Ç. ve arkadaşı Ayşe E. de gözaltına alındı. 
     Yetkililer, olayla ilgili soruşturmanın sürdüğünü ve zanlıların tatbikat yaptırıldıktan sonra adliyeye sevk edileceğini bildirdiler. 
     
</TEXT>
</DOC>
