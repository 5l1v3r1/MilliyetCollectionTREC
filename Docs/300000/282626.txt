<DOC>
<DOCNO> 282626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/siyz1.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Bu kez Meclis'te 

Türkiye'nin AB üyeliğine destek için Danimarka'dan Ankara'ya bisikletle gelen Peter Kjaer Steffensen'i dün ziya-ret ettiği Meclis'te AB Uyum Komisyonu Başkan Vekili Ömer İnan karşıladı. Steffensen, temsili Kopenhag Kriterleri belgesini İnan'a teslim etti. İnan da, TBMM amblemli şapka hediye etti. 

Atina'dan 2 ihlal iddiası 

YORGO KIRBAKİ 

Yunanistan Savunma Bakanlığı, bir Türk Sahil Güvenlik teknesinin 3 gündür Yunan karasularını ihlal ederek Kardak Adası kıyılıklarına yaklaştığını öne sürdü. 2 Türk savaş uçağının da dün 7 kez Yunan hava sahasını 10 millik bölge ihlal ederek, Andros Adası'nın kuzeydoğusunda atış talimi yapan 2 Yunan savaş gemisinin yakınlarından uçtukları iddia edildi. Türk ve Yunan savaş uçakları arasında it dalaşları da yaşandığı bildirildi. Savunma Bakanı Spilios Spiliotopulos, "Bu tip davranışlar kabul edilmez" dedi. 

'Rumlar veto etmeyecek' 

SEFA KARAHASAN Lefkoşa 

İngiltere'nin Avrupa işlerinden sorumlu Bakanı Dennis MacShane, Rumlardan, AB'nin aralık zirvesinde Türkiye'yi veto etmeyecekleri konusunda güvence aldığını söyledi. MacShane, müzakerelere başlamak için, Ankara'nın önüne yeni koşullar sürülmemesi gerektiğini de belirtti. Rum lider Papadopulos'un sözcüsü Marios Karoyan ise, Türkiye'nin Rum kesimine, AB üyesi ülkelerle eşit koşullarda yaklaşım göstermemesi halinde, müzakerelere başlama kararını "veto edebileceklerini" belirtti. 

Türkiye, filmle tanıtılacak 

Avrupa Komisyonu Basın ve Görsel - İşitsel Bölümü'nde görevli 2 kişilik ekip, komisyonun uydu kanalı EbS'de yayımlanmak ve medyaya dağıtılmak üzere Türkiye'yi tanıtıcı bir film çekecek. 24 Ekim - 10 Kasım tarihleri arasında Türkiye'de kalacak olan ekip, Ankara'da Anıtkabir, TBMM'den başlayarak, Diyarbakır ve Bursa'ya kadar uzanacak çeşitli bölgelerden görüntü alacak. Ekip, daha sonra Ermeni Gazetesi "Agos" , Ermeni okulu, Kürtçe yayımlanan "Azadiye Welat" gazetesinde de çekimler yapılacak. 

Görüşmeler için tarih verilir 

DIŞ HABERLER SERVİSİ 

Danimarka Başbakanı Anders Fogh Rasmussen, AB'nin yıl sonunda Türkiye ile üyelik görüşmelerini resmen başlatmayı kabul edeceğine inandığını söyledi. Rasmussen, Türkiye'ye diğer aday ülkelere olduğu gibi davranılması gerektiğini belirterek, "Siyasi kriterleri yerine getirirse üyelik görüşmelerini başlatmalıyız" dedi. Görüşmelerin başlamasının otomatik olarak üyelik getirmeyeceğini belirten Rasmussen, Türkiye'nin kriterleri yerine getirip yasaları AB'ye uydurması halinde üye olabileceğini belirtti. 

Erdoğan'ı sinirlendirdi 

Fransız "Le Figaro" gazetesi, AB'nin çifte standardının Başbakan Erdoğan'ı sinirlendirdiğini yazdı. Gazete, Erdoğan'ın Paris'te, "müzakerelerin zorunlu olarak tam üyelikle sonuçlanmayacağı" şeklindeki yaklaşımların Türkiye'ye karşı bir ayırımcılık olarak değerlendirdiğini ve geçmişte hiçbir aday ülkenin bu tür bir belirsizliğe sürüklenmediği uyarısında bulunduğunu kaydetti. Erdoğan'ın "Türkiye'nin az gelişmiş ülke olmadığı" görüşlerine de yer veren gazete, Fransa'daki tartışmalara Başbakan'ın tepki gösterdiğini yazdı. 


</TEXT>
</DOC>
