<DOC>
<DOCNO> 276617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur50.html </URL>
<DATE> 2004/10/01/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Okumak isteyen kız öğrencilere validen destek... 
</HEADLINE>
<TEXT>

     Burdur merkez ilçeye bağlı Kayış Köyü'nde oturan ve ilköğretim okulunu bitirdikten sonra maddi imkansızlıklar yüzünden okutulamayan 15 yaşındaki genç kız, Burdur Valisi Can Direkçi'ye yazdığı mektup sayesinde, Burdur'da liseye yerleştirildi. 
     Burdur Valisi Can Direkçi, kendisini önce telefonla arayan, ardından mektup yazan Kayış Köyü'nden Zeynep ve babası Ali Öğütçü'yü kabul etti. 
     Zeynep Öğütçü, Vali Direkçi'ye yazdığı mektupta, köylerinin dağlık olması sebebiyle gelirlerinin yok denecek kadar az olduğunu, ilköğretim okulunu takdirname alarak bitirdiğini ama daha sonra babasının kendisini okutamadığını söyledi. Mektubu okuduktan sonra köye Milli Eğitim Müdürü Recep Yiğit'i gönderen Vali Direkçi, Zeynep Öğütçü'yü Burdur'a getirtti. 
     Anadolu Meslek Lisesi Çocuk Gelişimi ve Eğitimi Bölümü 1. sınıfına kaydedilen Zeynep Öğütçü, kendisi gibi 2 kız öğrenciyle birlikte kalacağı bir eve yerleştirildi. Vali Direkçi, ilgililere, Zeynep Öğütçü'ye, yüksek öğrenimini bitirinceye kadar her türlü desteğin verilmesi talimatını verdi. 
     Kabulde, eğitime çok önem verdiklerini, özellikle kız çocuklarının okula gönderilmesi amacıyla çaba sarf ettiklerini anlatan Direkçi, 3 yıllık çaba sonucunda okuma yazma oranının yüzde 98'lere yükseldiğini kaydetti. 
     Vali Direkçi şunları söyledi 
     ''Geçtiğimiz ayın 16'sında Zeynep bana bir mektup gönderdi. Zeynep kimdir Kayış Köyü'nde oturan 15 yaşında kız çocuğumuz. İlköğretimi bitirmiş ama devamını sağlayamamış, buna imkanı bulamamış. Anne ve babasından habersiz Vali Amcasına mektup yazmış, Vali Amcası da bu mektubu okuyunca tabii çok duygulandı. Mektup, çok ileri safhada olduğunu söylediğimiz eğitim düzeyinde aslında çok daha büyük çabalar sarfetmemiz gerektiğini bir kez daha hatırlatmış oldu. Zeynep şu anda Burdur Anadolu Meslek Lisesi Çocuk Gelişimi ve Eğitimi Bölümü'ne kaydoldu. Burada bir evde iki arkadaşıyla birlikte kalması için yardımcı olduk.'' Vali Direkçi daha sonra Zeynep Öğütçü'den kendisine verdiği mektubu gazetecilerin önünde okumasını istedi. 
     Mektubu okuyan Zeynep Öğütçü, ''Eğitimimi sürdürme imkanı bulduğum için mutluyum'' dedi. 
     Zeynep Öğütçü'nün babası Ali Öğütçü de, köyünde çiftçilikle geçimini sağladığını ve maddi olanaklarının yetersiz olması nedeniyle kızını okutamadığını söyledi. Kızının cesur davranarak Vali Direkçi'den yardım istediğini ifade eden Öğütçü, kendilerine olanak sağlanmasından büyük mutluluk duyduklarını belirtti. 
     
</TEXT>
</DOC>
