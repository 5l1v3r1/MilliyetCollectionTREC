<DOC>
<DOCNO> 252556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/dunya/dun02.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baas rejimi mahkemede 
</HEADLINE>
<TEXT>



Önceki gün yargıç karşısına çıkan Saddam'ın yakın adamları hakkında suçlamalar ve mahkemedeki tutumları şöyle oldu 

TAHA YASİN RAMAZAN 
Mağrur ve uysal 

DEVLET Başkanı Yardımcısı. 20 Ağustos 2003'te tutuklandı. 1980 ve 1991'de Babil ve Necef bölgelerinde Iraklıları öldürmekle suçlanıyor. Yargıç karşısında Saddam'dan sonra en mağrur duruşlu kişilikti. Yargıcın sorularına eksiksiz yanıt veren Ramazan, suçlamalar konusunda yorum yapmadı. 

ALİ HASAN EL MECİD 
Masumum dedi 

'KİMYASAL Ali' lakaplı Cumhurbaşkanlığı danışmanı. 21 Ağustos 2003'te tutuklandı. 1988'de Halepçe'de kimyasal silah kullanarak 5 bin Kürt'ün ölümüne neden olmakla, 1991'de Şii ayaklanmasını kanlı biçimde bastırmakla suçlanıyor. Suçlamalara, "Masumum" cevabını verdi. 

ABID HAMİD MAHMUD EL TİKRİTİ 
Espri bile yaptı 

DEVLET Başkanlığı Sekreteri. 16 Haziran 2003'te tutuklandı.1991'de Iraklıları öldürmekle suçlanıyor. Mahkemede rahat tavırlarıyla dikkat çekti. Hatta salondakileri güldürdü. Avukat olarak kimi tutmak istediği sorulduğunda, Geçici Yönetimin Adalet Bakanı Melik El Hasan'ın adını söyledi. 

TARIK AZİZ 
Saddam'ı suçladı 

BAŞBAKAN Yardımcısı. 25 Nisan 2003'te tutuklandı. 1979'da ve 1991'de Irak vatandaşlarını öldürmekle suçlanıyor. Saddam rejiminin en üst düzey Hıristiyan üyesi olan Tarık Aziz, kendisine atfedilen suçları yalanlayarak, ölümlerden Irak liderliğinin sorumlu olduğunu söyledi. 


</TEXT>
</DOC>
