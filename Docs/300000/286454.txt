<DOC>
<DOCNO> 286454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur04.html </URL>
<DATE> 2004/11/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kızını yetiştirme yurdundan alıp, erkeklere pazarladı .. 
</HEADLINE>
<TEXT>

     Çorum'da, başka bir şehirdeki yetiştirme yurdunda kalan kızını yanına alarak erkeklere pazarladığı iddia edilen anne ile beraber yaşadığı erkek, çıkarıldığı mahkemece tutuklandı. Genç kız da tekrar kaldığı yetiştirme yurduna gönderildi. 
     Genç kızla ilişkiye girdikleri gerekçesiyle, aralarında doktor ve avukatların da bulunduğu 23 kişi hakkında soruşturma başlatıldı. 
     AA muhabirinin Emniyet Müdürlüğü yetkililerinden edindiği bilgiye göre, Ulukavak Mahallesi'nde yaşayan Semiha Tekin 40 , Samsun Yetiştirme Yurdu'nda kalan 17 yaşındaki kızı B.A'nın yurtta olmadığı yönünde polise başvurdu. 
     Çorum Emniyet Müdürlüğü Ahlak Polisi tarafından yapılan çalışma sonucu, fuhuş yaparken Çorum'da bulunan B.A, annesi ve annesinin birlikte yaşadığı Muammer Duygun'un 45 kendisini para karşılığı erkeklere pazarladığını iddia etti. B.A'nın iddiaları üzerine Semiha Tekin ve Muammer Duygun gözaltına alındı. Gözaltına alınan zanlılar, çıkarıldıkları mahkemece tutuklanarak cezaevine gönderildiler. 
     
     13 YAŞINDAN BERİ ANNESİ TARAFINDAN İLİŞKİYE ZORLANMIŞ 

     Polis yetkilileri, B.A'nın, ''13 yaşından beri annesi tarafından, daha sonra da kendi iradesiyle erkeklerle para karşılığı ilişkiye girdiğini'' söylediğini kaydettiler. 
     B.A'nın babasının, 1993 yılında inşaatlarda çalışmak üzere gittiği İzmir'de, eşi Semiha Tekin'in Muammer Duygun ile ilişkisini öğrenince intihar ettiğini ifade eden yetkililer, o tarihten itibaren Semiha Tekin'in Duygun'la birlikte yaşadığını ve kızı B.A'yı da ''yanıma götürüyorum'' diye yurttan alarak, para karşılığı erkeklere sattığının tespit edildiğini anlattılar. 
     Yetkililer, B.A'nın tekrar, daha önce kaldığı yetiştirme yurduna gönderildiğini bildirdiler. 
     Çorum Cumhuriyet Başsavcılığı ise B.A'nın ifadesi doğrultusunda, kendisiyle ilişkiye girdiğini iddia ettiği ve aralarında avukat, doktor gibi çeşitli meslek dallarından 23 kişi hakkında soruşturma başlattı. 

     
</TEXT>
</DOC>
