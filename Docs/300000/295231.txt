<DOC>
<DOCNO> 295231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy37.html </URL>
<DATE> 2004/12/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Hollandalı bakan Nikolai Ankara'da... 
</HEADLINE>
<TEXT>

     Hollanda'nın Avrupa İşlerinden Sorumlu Bakanı Atzo Nikolai, çeşitli temaslarda bulunmak üzere Ankara'ya geldi. 
     Esenboğa Havalimanı'nda gazetecilerin sorularını yanıtlayan Nikolai, ''Herkesçe bilindiği gibi Kıbrıs konusunun en hassas konulardan biri olduğunu'' belirterek, ''17 Aralık zirvesinde herkesin üzerinde anlaşacağı ve anlaşması gerektiği bir karara, konsensusa ihtiyaçları olduğunu'' söyledi. 
     Hollanda Dönem Başkanlığı olarak, bu konuda Kıbrıs da dahil olmak üzere çözüm yolunda ortak bir zemin bulmaya çalıştıklarını ifade eden Nikolai, her iki tarafın da adım atması gerektiğini kaydetti. 
     Nikolai, Ankara'ya yeni bir taslakla gelip gelmediğinin sorulması üzerine, ''sürekli hazırlık içinde olduklarını ve karar taslakları hazırladıklarını'' belirterek, ''bugün ellerinde yeni bir ifadelendirmenin olduğunu'' bildirdi. 
     Bunun üzerinde çalışacaklarını ve çalışmaların son dakikaya kadar devam edeceğini vurgulayan Nikolai, bir soru üzerine yeni taslakta Kıbrıs'a ilişkin ifadelerin de yer aldığını söyledi. 
     Nikolai, ''önemli haftalar içinde olduklarını ve Aralık ayındaki zirvede olumlu bir karar alabileceklerini umduğunu'' kaydetti. 
     Hollandalı Bakan, yakın temas halinde bulunmaya ihtiyaç duyduklarını, Ankara'ya gelmesinin ana nedeninin de bu olduğunu belirterek, yarın Dışişleri Bakanı ve Başbakan Yardımcısı Abdullah Gül ve gelecek hafta Başbakan Recep Tayyip Erdoğan'la görüşeceğini hatırlattı. 
     Nikolai, yarın Bakan Gül ve CHP Genel Başkanı Deniz Baykal ile görüşecek ve AK Parti'de çeşitli temaslarda bulunacak. Nikolai, çarşamba günü Antalya'ya gidecek. 
     
</TEXT>
</DOC>
