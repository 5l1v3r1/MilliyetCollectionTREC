<DOC>
<DOCNO> 261998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun15.html </URL>
<DATE> 2004/08/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Avrupalılar en fazla öğretmenlere ve doktorlara güveniyor... 
</HEADLINE>
<TEXT>

     Merkezi Brüksel'de bulunan GFK Worldwide kurumunun yaptığı kapsamlı bir kamuoyu yoklamasının sonuçlarına göre, Avrupalılar en çok öğretmenlere, doktorlara ve askerlere güveniyor. 
     GFK'nın 20 kadar Avrupa ülkesinde ve ABD'de yaptığı araştırma, meslekleri dolayısıyla en az güvenilen kişilerin politikacılar, işadamları ve gazeteciler olduğunu gösteriyor. 
     Araştırma sonuçlarına göre öğretmenler, ortalama yüzde 82 oranla en güvenilenlerin başında bulunuyor. Bu oranın en yüksek olduğu ülke yüzde 92 ile Türkiye. 
     Doktorlar, listede yüzde 81 ortalamayla ikinci sırada bulunuyor. Askerler ise ortalama yüzde 70 güven oranıyla üçüncü sırada yer alıyor. Askerlere en fazla güvenenlerin, yüzde 91 ile Türkler, en az güvenenlerin ise yüzde 51 oranıyla Ruslar olduğu görülüyor. Rusların polise güven oranı da sadece yüzde 28. 
     Avrupa'da en az güvenilenlerin politikacılar yüzde 16 , işadamları yüzde 32 ve gazeteciler yüzde 38 olduğu belirlendi. 
     Almanların yüzde 94'ü politikacılara, yüzde 82'si işadamlarına güvenmiyor. İngilizler ise yüzde 19 oranla basına en az güven duyanların başında geliyor. 

     
</TEXT>
</DOC>
