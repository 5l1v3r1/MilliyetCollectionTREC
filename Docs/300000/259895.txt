<DOC>
<DOCNO> 259895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun01.html </URL>
<DATE> 2004/08/02/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Süpermarkette yangın dehşeti 311 ölü 
</HEADLINE>
<TEXT>

     Paraguay İçişleri Bakanlığı, başkent Asuncion'da bir süpermarkette çıkan yangında 311 kişinin öldüğünü açıkladı. 
     İçişleri Bakanı Orlando Fiorotto, süpermarket yangınının olduğu yerin araştırılmasının ardından yaptığı açıklamada, ölü sayısının en az 311 olduğunu söyledi. 
     Sağlık Bakanlığı da 70'i ağır yanık ya da solunum sorunları nedeniyle yoğun bakımda olmak üzere 276 kişinin yaralandığını bildirdi. 
     Bu arada gece ara verilen arama kurtarma çalışmalarına, gündoğumuyla yeniden başlandığı bildirildi. 
     Kanal 9 televizyonunun haberinde 340 kişinin öldüğü, yüzlerce kişinin yaralandığı belirtilmişti. 
     Yetkililer, yangından kurtulan bazı kişilerin kapıların kilitli olduğunu açıklamaları üzerine, marketin sahiplerinden ikisinin gözaltına alındığını söylediler. 
     Yangına neyin yol açtığı henüz bilinmiyor, ancak marketin gıda bölümündeki bir gaz tüpünün patlamasının yangına yol açmış olabileceği belirtiliyor. 
     Bu arada ülkede 3 günlük ulusal yas ilan edilirken, başkentte okullar tatil edildi. 

     
</TEXT>
</DOC>
