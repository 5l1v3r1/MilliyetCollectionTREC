<DOC>
<DOCNO> 253668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur18.html </URL>
<DATE> 2004/07/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Milli Eğitim'den geliyoruz" diyerek zorla kitap satmışlar .. 
</HEADLINE>
<TEXT>

     Çorum'da, bazı kişilerin, ''Milli Eğitim'den geliyoruz'' diyerek köylerde yaşayan vatandaşlara ''zorunlu'' olarak kitap sattıkları tespit edildi. 
     Çorum merkeze bağlı bazı köylerde son günlerde bazı kişilerin, ''Milli Eğitim Müdürlüğü'' adına vatandaşlara ''zorunlu'' kitap sattıkları yönünde Valiliğe şikayet dilekçesi geldi. 
     Vatandaşlara, ''Çocukların eğitimine devam etmesi için bu kitapları almak zorunludur'' yönünde beyan veren kişilerin, söz konusu kitaplar karşılığında satış yaptıkları köylülere senet imzalattıkları şikayet dilekçesinde bildirildi. 
     Çorum Vali Yardımcısı Fatih Damatlar, konuyla ilgili çalışma başlattıklarını ve Milli Eğitim adına satış yapan kişilerin tespit edilmesine çalışıldığını bildirdi. 
     Bu tür olaylarla geçen yıllarda da karşılaştıklarını belirten Damatlar, ''Konuyla ilgili tüm ilçe Kaymakamlıklarına ve köy muhtarlıklarına yazı göndereceğiz. Köylerine ve ilçelerine gelen tanımadıkları şahısları araştırmalarını isteyeceğiz. Vatandaşların da bu konuda uyanık olmaları gerekiyor. Yaşadıkları bölgenin yetkililerinin bilgileri olmadan bu tür insanların verdiği hiçbir kağıt ve senedi imzalamasınlar'' dedi. 
     
</TEXT>
</DOC>
