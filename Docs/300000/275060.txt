<DOC>
<DOCNO> 275060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko08.html </URL>
<DATE> 2004/09/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CER Giriş müzakereleri kriterler tamamlanınca başlatılmalı... 
</HEADLINE>
<TEXT>

     Avrupa Reform Merkezi CER giriş müzakerelerinin, Türkiye Kopenhag siyasi kriterlerini tamamlar tamamlamaz başlatılması gerektiğini, gecikmenin, Avrupa Birliği'nin AB kredibilitesine zarar vereceğini bildirdi. 
     AB üzerine araştırmalarda bulunan düşünce kuruluşu olan Avrupa Reform Merkezi CER , tarafından hazırlanan raporda, gecikmenin, giriş müzakerelerinin, AB'nin bir dış politika aracı olarak etkinliğinin de sorgulanmasına neden olabileceği vurgulandı. 
     A.A muhabirinin rapordan derlediği bilgiye göre, Türkiye'nin, bir Avrasya ülkesi olduğu, ancak tarihsel ve kültürel olarak Türkiye'nin, Avrupa'ya çok yakın olduğu, Türkiye'nin içinde olduğu bölgenin de Avrupa medeniyetinin beşiklerinden biri olduğunun altı çiziliyor. 
     Türkiye'nin AB'ye girişinin belirli bir süre alacağı vurgulanırken, nihai olarak tam üyeliğin, hem Türkiye, hem de AB'nin lehine olduğu ifade ediliyor. 
     Türkiye'nin giriş müzakeresindeki bir başarısızlığın, sadece iki tarafında fırsatları kaybetmesine neden olmayacağı, Türkiye'de siyasi istikrarsızlığa da sebep olabileceği vurgulandı. 
     Raporda Türkiye'nin, Müslüman, laik ve Avrupa'nın içinde bir ülke olarak, AB'nin Müslüman ülkelerle ilişkilerinde önemli bir role sahip olabileceği belirtiliyor. 
     Gerek müzakerelerin, gerekse AB üyeliğinin, Türkiye'nin, modern bir batılı ülke yolundaki ilerleyişini geriye dönülemeyecek bir duruma getireceği kaydedildi. 
     Türkiye'nin 40 yıldan buyana AB içinde yer alma gayreti içinde olduğunun belirtildiği raporda, ''tam üyeliğe seçilebilirliği birçok kez yinelenen Türkiye'nin AB üyesi olmayı beklemek için bir çok sebebi bulunuyor'' denildi. 
     Türkiye'nin, AB'ye, kültürel zenginlik ve çeşitlilik getireceğinin belirtildiği raporda, Türkiye'nin, AB'nin ilişkide bulunduğu Kuzey Afrika ve Ortadoğu'daki diğer Müslüman ülkelerden farklı olduğu, bu nedenle de AB'nin Türkiye'ye farklı davranması gerektiği ifade edildi. 
     Raporda, üyelik sürecinde, AB'nin Türkiye'ye, adil ve dikkatli davranması gerektiğinin de altı çizildi. 
     Raporda, AB'nin dünyaya, ''medeniyetlerin çatışmasının insanlığın kaçınamayacağı bir kader olmadığı'' yolunda güçlü bir mesaj verebileceği de kaydedildi. 
     Türkiye'nin coğrafi pozisyonunun, Avrupa'nın güvenlik ve enerji ihtiyacı açısından hayati öneme sahip olduğu da belirtildi. 
     
     MÜZAKERELERİN EKONOMİK ETKİSİ... 
     Raporda, AB ile müzakerelerin başlamasının önemine dikkat çekilirken, Türkiye'nin, ekonomik reform sürecinde, AB ve IMF ile yakın bir ilişki içinde çalıştığı, önemli ekonomik reformlar gerçekleştirdiği kaydedildi. 
     Raporda, ''giriş müzakerelerinin başlaması bile Türkiye'nin ekonomik istikrarına olan güveni güçlendirir'' ifadesi yer aldı. Rapora göre, giriş müzakerelerinin başlamasıyla daha da güçlenecek olan Türkiye'nin istikrarının, daha çok yabancı sermaye çekilmesine katkıda bulunacak. 
     Türkiye'nin, 10 yılda yapamadığı reformları, son iki yıl içinde gerçekleştirebildiği de ifade edildi. 
     
     NÜFUS ETKİSİ... 
     Rapora göre, Türkiye dahil 28 üyeli bir AB'de, Türkiye, 2015 yılında, toplam AB nüfusunun yüzde 14.4'ünü, 2025 yılında yüzde 15.5'ini, 2050 yılında da yüzde 17.7'sini oluşturacak. 
     Raporda, nüfus potansiyeline rağmen, Türkiye'deki işgücü göçünün AB'de sorun oluşturmaması gerektiği, işgücü göçünün nispeten ılımlı gerçekleşmesinin beklendiği bildirildi. 
     Ayrıca raporda, Avrupa'nın azalan ve yaşlanan nüfusu gözönüne alındığında, Türkiye'nin, Avrupa'nın azalan işgücünü dengeleyeceği de belirtildi. 
     Nüfus gücünün, Türkiye'ye AB içinde siyasi bir güç sağlayacağının da altı çizildi. 
     
</TEXT>
</DOC>
