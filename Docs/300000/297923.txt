<DOC>
<DOCNO> 297923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonsiy14.html </URL>
<DATE> 2004/12/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CHP'den çiftçiye "tepkinizi gösterin" çağrısı... 
</HEADLINE>
<TEXT>

     CHP Grup Başkanvekili Haluk Koç, çiftçiye, ''Biz parlamentoda sizin sesiniz olmaya devam edeceğiz ama siz de demokratik tepkinizi ortaya koyun. Ağlamayana meme yok, hakkınızı arayın'' diye seslendi. 
     Koç, Türkiye Ziraat Odaları Birliği TZOB Başkanı Şemsi Bayraktar ve oda temsilcilerini TBMM'de kabul etti. Tarım Komisyonu'nun CHP'li üyelerinin de hazır bulunduğu görüşme sırasında konuşan Koç, çiftçinin zor günler geçirdiğini, hükümetin vaat ettiği hiçbir şeyi yerine getirmediğini söyledi. İktidarın 2 yıllık tarım politikasının koca bir fiyasko olduğunun ortaya çıktığını ifade eden Haluk Koç, Tarım ve Köyişleri Bakanı'nın iyi niyetli olabileceğini ancak onun IMF'nin dayattığı tarım politikasını uygulamakla görevli bir memur olduğunu ileri sürdü. 
     AB'nin yalnızca dolaşım hakkıyla ilgili değil tarım sektörüyle ilgili olarak da kalıcı kısıtlamalar getirmeyi planladığını ifade eden Koç, ''Üreticiyi desteklemeyeceksin, yüksek girdi fiyatlarıyla elini kolunu bağlayacaksın, sonra da her şeyi ithal edeceksin. Sonunda onlar ortak biz pazar olacağız. Gelinen nokta budur'' dedi. 
     CHP Grup Başkanvekili Koç, çiftçiyi demokratik tepkisini ortaya koymaya çağırırken, ''Biz parlamentoda sizin sesiniz olmaya devam edeceğiz. Ağlamayana meme vermezler. Sizi yasadışı eylemlere kışkırtmıyorum. Ama hakkınızı aramalısınız. Bölgelerinizde düzenleyeceğiniz toplantılara destek veririz'' diye konuştu. 
     
     BAYRAKTAR'IN SÖZLERİ 
     TZOB Başkanı Bayraktar da Güneydoğu Anadolu bölgesinde bir toplantı yaparak üreticilerin sorunlarını belirlediklerini ifade etti. Özellikle pamuk üreticisinin önemli sıkıntıları bulunduğunu belirten Bayraktar, üretim maliyeti kilogram başına 950 bin lira düzeyindeyken üreticinin pamuğu 450 bin liraya ancak sattığını, hatta yağmur da yiyen pamuğun 250-300 bin liraya kadar düştüğünü söyledi. Gübre fiyatları yüzde 60, mazot fiyatları yüzde 35, sulama faaliyetleri yüzde 25 artmasına karşın pamuk fiyatının gerilediğini savunan Bayraktar, Yunanistan'ın pamuğa kilogram başına 63 cent, ABD'nin 35 cent destek verdiğini, Türkiye'de ise bu rakamın 6 cent olduğunu ifade etti. Bayraktar, bu durumda üretime devam edebilmenin mümkün olmadığını kaydetti. 
     Pamuk destekleme fiyatlarının bir an önce açıklanmasını isteyen Bayraktar, yüzde 18'lik KDV oranın yüzde 1'e indirilmesini istedi. Türkiye'de enerji bedellerinin de çok yüksek olduğunu kaydeden Bayraktar, çiftçinin 623 trilyon liraya ulaşan elektrik borcunun faizsiz olarak taksitlendirilmesini istediklerini de ifade etti. 
     
</TEXT>
</DOC>
