<DOC>
<DOCNO> 254885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur25.html </URL>
<DATE> 2004/07/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Polis takibinden kaçarken kaza yaptı... 
</HEADLINE>
<TEXT>

     Antalya'da polisin takibe aldığı bir otomobil park halindeki otobüse çarptı. Kazada bir kadın yaralanırken, sürücüsü kaçan otomobilde çalıntı plakalar ele geçirildi. 
     Alınan bilgiye göre, trafik ekipleri, 100. Yıl Bulvarı'nda seyreden önünde 35 AF 5606, arkasında ise 07 KC 100 plakaları takılı olan ve içinde 3 kişi bulunan bir otomobile ''dur'' ihtarında bulundu. 
     Polisin uyarısına rağmen durmayan ve ara sokaklara kaçan otomobil, Altındağ Mahallesi 166 Sokak'ta park halindeki 07 D 1228 palakalı tur otobüsüne çarptı. 
     Kaza sonucu otomobilin hasar görürken, kimliği belirlenemeyen sürücü olay yerinden yaya olarak kaçtı. Otomobilde bulunan ve isimleri tespit edilemeyen iki kadından biri yaralandı. Yaralı ambulans ekibince hastaneye kaldırıldı. 
     Kaza yapan otomobilde takılı olan 2 farklı plakanın çalıntı olduğu belirlenirken, aracın içinde başka çalıntı plakalar da bulundu. 
     Bu arada, kadınların kendileri ve kaçan sürücünün isimlerini polise söylemekten kaçındıkları ve bazı takma isimler kullandıkları öğrenildi. 
     Otomobilin çalıntı plakalar takılarak fuhuş amacıyla kullanıldığının sanıldığı ve olayla ilgili soruşturmanın sürdürüldüğü bildirildi. 
     
</TEXT>
</DOC>
