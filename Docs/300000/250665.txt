<DOC>
<DOCNO> 250665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur65.html </URL>
<DATE> 2004/06/24/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Emniyet Müdürü 3 ölü var, biri örgüt elemanı 
</HEADLINE>
<TEXT>

     İstanbul Emniyet Müdürü Celalettin Cerrah, Fatih'te bir otobüste meydana gelen patlamada 3 kişinin öldüğünü, ölenlerden birinin örgüt elemanı olduğunu açıkladı. 
     İstanbul Emniyet Müdürü Celalettin Cerrah, Vali Güler'in ayrılmasından sonra olay yerinde tekrar incelemelerde bulundu. 
     Bu sırada basın mensuplarının olaya ilişkin sorularını yanıtlayan Cerrah, ''olayın hangi örgütün işi olduğu'' yönündeki soruya, ''Şu anda herhangi bir örgüt söylemek zor. Biraz evvel Marksist Leninist bir örgüt diye telaffuz ettik. Araştırmamız devam ediyor, ama görüntü öyle'' dedi. 
     Cerrah, bir gazetecinin ''İntihar saldırısı diyebilir miyiz '' şeklindeki sorusuna, ''Hayır, intihar saldırısı değil, taşıyor. Çünkü intihar saldırısına benzemiyor'' yanıtını verdi. 
     ''Sarsıntıdan kaynaklanan bir patlama olabilir mi '' şeklindeki soru üzerine de Cerrah, ''Büyük ihtimalle'' diye konuştu. 
     Eylemin hedefi konusunda erken olduğu için henüz bir tespit yapılamadığını belirten Cerrah, ölü sayısının sorulması üzerine, ''3 ölü var, biri örgüt elemanı'' dedi. 
     Saldırının NATO Zirvesi ile ilgili olup olmadığına ilişkin bir soruya da Cerrah, zirveden öncede bu tür olaylar olduğunu belirterek, ''Bunu zirve ile bağdaştırmamamız gerekir. NATO Zirvesi ile bağdaştırmamız yanlış olabilir. Bunu araştırmamız lazım'' yanıtını verdi. 
     Cerrah, yaptığı incelemelerin ardından olay yerinden ayrıldı. 
     
     OLAY YERİ İNCELEMESİ TAMAMLANDI 
     Bu arada, İstanbul Emniyet Müdürlüğü'ne bağlı çeşitli birimlerin olay yerinde yaptıkları incelemeler tamamlandı. 
     Ekipler, otobüsten ve olay yerinden topladıkları deliller ve bazı eşyayı, incelemek üzere emniyete götürdü. 
     Olay yeri, patlamanın gerçekleştiği İETT otobüsünün çekilmesinden sonra Büyükşehir Belediyesi'ne ait temizlik aracıyla yıkandı. 
     Yıkama ve temizlik işlemlerinin tamamlanmasından sonra güvenlik şeridi kaldırıldı ve yol çift yönlü olarak araç trafiğine açıldı. Tramvay seferleri de normale döndü. 
     
     OTOBÜSTEKİ KADININ ANLATIMI... 
     Patlama sırasında Beyazıt-Soğanlı Siyavuşpaşa hattında çalışan otobüste bulunan Hatice Çakır, orta kapıda ayakta durduğu sırada patlama meydana geldiğini, kapıyı kırarak diğer bazı yolcularla birlikte dışarı çıktığını anlattı. 
     Çakır, patlama sonucu bir kadının gövdesinin parçalandığını gördüklerini de söyledi. 
     Tanıklardan Engin Asker de büyük bir sesle irkildiklerini ve patlamanın geldiği yöne baktığında İETT otobüsünden siyah duman çıktığını gördüğünü ifade etti. 
     Asker, patlama sonucu yaralananların hastane görevlileri ve çevreden koşan vatandaşlar tarafından taşındığını belirtti. 
     
</TEXT>
</DOC>
