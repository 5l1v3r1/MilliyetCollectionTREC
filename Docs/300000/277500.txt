<DOC>
<DOCNO> 277500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo15.html </URL>
<DATE> 2004/10/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şenol Güneş Hakan'ın böyle bir duruma düşürülmesine üzüldüm... 
</HEADLINE>
<TEXT>

     Milli Takımlar Eski Teknik Direktörü Şenol Güneş, basında Hakan Şükür'ün milli takım aday kadrosuna çağırılmaması yönündeki eleştiriler konusunda, ''Hakan'ın böyle bir duruma düşürülmesine üzüldüm. Eğer onu savunmasaydım, hem kendimi hem de Hakan'ı yalnız bırakmış olacaktım'' dedi. Şenol Güneş, Türkiye Spor Yazarları Derneği TSYD Ankara Şubesi'nde düzenlediği basın toplantısında, Hakan'a sahip çıkarak, ''Hakan, bir değerdir. O'nun bu duruma düşürülmesine üzüldüm. Hakan'a en çok inanlardan biri bendim. Milli takımdan gitmesi kendisi için değil, ama ülke için bir kayıptır. Hakan ile ilgili yapılan eleştiriler yeni değil. Daha önce de bunlar konuşuldu. Ancak Hakan başarılı olduğu için bugünlere geldi. Ben Hakan'ın ülkesi için hep savaştığını gördüm. Şimdi kendisine 'vatan haini' deniyor. Futbolda hainlik kelimesinin yeri olmamalı. Bu herkesin ayıplayacağı bir düşünce olmalıdır. Milli takımda başarılı olan ve özveriyle oynayan oyuncularımızı suçluyoruz. Bu anlayış çağdışıdır'' diye konuştu. 
     Türk futboluna hizmet edenlerin haklarının korunması gerektiğine inandığını kaydeden Güneş, şunları söyledi 
     ''Yanlış haberlerle kimseyi yanıltmayalım. Letonya maçında ben de kendisini oynatmadım. O'na bunu kararımı maçtan önce söyledim ve ikinci maçta kendisine yer vereceğimi de ifade ettim. Bu düşünceyle onun önünü kesmiyoruz. Hakan'ın hiçbir zaman ülkesini sevmediğini ve canını dişine takmadığını görmedim. 'Vatan haini' kesinlikle olamaz. Spor vatan hainliğiyle bağdaştırılamaz. Sevgi, saygı, dostluk ve yarışma var, bunları kullanalım.'' 
     
     ''TÜRK FUTBOLUNUN DÜNYADA ÖNEMLİ BİR YERİ VARDIR'' 

     Şenol Güneş, Türk futbolunun büyük bir gelişim içinde olduğunu ifade ederek, Türk futbolunun büyük bir mesafe kaydettiğini ve dünya futbolunda önemli bir yeri olduğunu söyledi. 
     Medyadaki yazıları 3 aydır okumadığını ve uzaktan bakmayı tercih ettiğini belirten Güneş, şöyle konuştu 
     ''Üst seviyede bir yerlere geldik. Kaliteli futbolcularımız ve antrenörlerimiz var. Benim zamanımda FIFA sıralamasında 5 ile 10. sıralar arasında yer bulduk. İnişler, çıkışlar olacak. Hep ileriye bakacağız, geçmişle avunmayacağız. Bu gelişim nedeniyle normal olarak sorunlar da olacaktır. Önemli olan fikirleri ortaya koymak, ama aykırı olmamaktır. Milli takımı taşıyacak 40'a yakın oyuncu var. Ancak sancılar da var. Kulüpler amatör zihniyetle profesyonelliği geliştirmeye çalışıyor. Burada hata yapıyoruz.'' 
     
     YANAL'A SAHİP ÇIKTI 

     Şenol Güneş, Milli Takımlar Teknik Direktörü Ersun Yanal'a da sahip çıkarak, aynı olaya kişilere göre bakıldığını belirterek, ''Milli takım Ersun Yanal'ın değil, bizim milli takımımızdır. Eleştiriler, Ersun Yanal'ı yok etmek için değil, güzel şeyler yaratmak için yapılmalıdır'' dedi. 
     
     ''GRUPTAKİ EN CİDDİ RAKİP DANİMARKA'' 

     FIFA Dünya Sıralaması'nda Türkiye'nin altında yer almasına karşın, Danimarka'nın gruptaki en ciddi rakip olduğuna dikkati çeken Güneş, ''Bu benim şahsi düşüncem. Kayıp puanlarımız var. İnanıyorum ki Kazakistan'ı farklı yeneceğiz. Danimarka'yı da yenersek çok güzel. Ama beraberlik bizi bir adım öne geçirir'' diye konuştu. 
     
     TÜRKİYE'DE ANTRENÖR OLMAK ZOR 

     Şenol Güneş, Türkiye'de antrenör kıyımının kolay olmaması gerektiğini söyledi. 
     Güneş, bu ülkenin Mustafa Denizli ve Fatih Terim'in düşüncelerine ihtiyacı olduğunu belirterek, ''Eğer antrenörler bu kadar kolay gönderilirse, yaratıcı düşünceyi ortaya koyamaz. Bir antrenör, takım kötü gittiği zaman gönderilmek isteniyor. Ama bir teknik adamın başarılı olduğu dönemde gitmek istemesi ise yadırganıyor. Artık bunları aşmamız gerek'' dedi. 
     
     GÜNEŞ'E TEKLİFLER 

     Şenol Güneş, yurt dışından 4 tane teklif aldığını, ancak şu aşamada çalışmayı düşünmediğini belirtti. 
     Bu tekliflerin 2 tanesinin milli takım olduğunu kaydeden Güneş, ''Kendilerine çalışmayı düşünmediğimi ilettim. Şu an içimde çalışma isteği yok. Heyecanım kalmadı. Yenilenmek için biraz süreye ihtiyacım var'' dedi. 
     Güneş, teknik direktör arayışlarını sürdüren Gençlerbirliği Kulübü'nden de teklif almadığını sözlerine ekledi. 
     
</TEXT>
</DOC>
