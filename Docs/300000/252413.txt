<DOC>
<DOCNO> 252413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko01.html </URL>
<DATE> 2004/07/02/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa 18 bin 350 direncini aşmaya çalışacak 
</HEADLINE>
<TEXT>

     Dün Amerikan Merkez Bankası FED'in faiz kararı ve Çukurova Grubu ile TMSF'nin anlaşmaya yakın olduğuna dair haberler ile yükselen endekste bugün 18 bin 350 direncinin test edilmesi bekleniyor. 
     Piyasalarda olumlu seyrin bir haftadan bu yana devam ettiğine işaret eden uzmanlar, NATO zirvesinin kazasız atlatılması ve AB liderlerinden Türkiye'nin üyeliği için gelen olumlu mesajlar ile bu sürecin başladığını belirtiyorlar. 
     FED kararı ve Çukurova ile ilgili haberlerle de endeksin 18 bin 300 sınırına kadar yükseldiği kaydedilirken, bugün 18 bin 350 seviyesindeki direncin geçilip geçilmeyeceğinin izleneceği belirtiliyor. 
     Öte yandan uzmanlar, piyasada yavaş yavaş Merkez Bankası'nın faiz indirimine yönelik beklentilerin de kuvvetlenmeye başladığına dikkat çekiyorlar. 
     Yatırım Finansman'ın güne ilişkin beklentisi şöyle 
     
     18 bin desteği çok kuvvetlendi 
     Kısa vadeli kademeli yükselişini para girişinde yaşanan artışlarla sürdüren endekste hafta içinde önemli direnç seviyeleri kırıldı. Son olarak 18,000 ana direnç seviyesini desteklerde dinlenerek hacimli yukarı kıran endekste bu seviye kuvvetli destek haline geldi. Endekste en kısa vadeli üstel ortalama olan 5 günlük, dün 60 ve 100 günlük ortalamalarını da alım yönünde kesti. 
     18 bin seviyesinin kırılması ile endekste mayıs ve haziran aylarında oluşan diplerin ve 12 mayıs, 7-8 haziran tepelerinin birleşimi ile oluşan kısa vadeli yükseliş kanalının üst bandına doğru hareketlenme başlamıştır. Kanal içinde 18 bin 400 ilk ana direnç seviyesi olurken kanal direnci 18 bin 750’de bulunuyor. 
     Yükselişlerin ardından bugün endekste kar satışlarının yaşanacağını ancak güçlü teknik görünümün devam etmesinden dolayı 18 bin desteğinde tutunmanın sağlanabileceğini düşünüyoruz. Bu seviyede tutunmanın sağlanması ile dirençlere yönelmeler devam edecektir. 
     Destekler 18.000-17.800. Dirençler 18.400-18.750 
     
     18 bin 350'yi kırması zor 
     Yapı Kredi Yatırım'ın güne ilişkin yorumu şöyle 
     17 bin 350 direnç noktasını yukarı kırarak ara düzeltme trendini tamamlayan İMKB'de, 23 haziran tarihinden başlayan kısa vadeli yükseliş hareketi etkisini sürdürüyor. Gün içerisinde 18 bin 319 seviyesine kadar yükselen İMKB Bileşik Endeksi, günü yüzde 1.80 oranında değer artışıyla 18.290 puandan tamamladı. 
     Kısa vadeli teknik göstergelerin aşırı alım noktasına ulaştığını gözlemlediğimiz piyasada, 18 bin seviyesi ilk destek noktasını oluşturuyor. Endeksin seans içi yaşanacak kar satışlarını 18 bin ara desteği üzerinde tamamlamasıyla birlikte, yükseliş hareketinin bugün de etkisini sürdürebileceğini düşünüyoruz. 
     Bu durumda 18 bin 350 seviyesinde bulunan hedef noktasını kırma denemeleri yaşanacaktır. 
     Ancak alım eğiliminin genele yayılmaması ve piyasaya katılımın sınırlı kalması, İMKB'nin 18 bin 350 direnç noktasının kırmakta zorlanabileceğine şaret ediyor. 
     Dolayısıyla 18 bin 350 seviyesinin kısa vadeli mevcut pozisyonlar için satış noktası olarak alınabileceği piyasada, 18 bin ara desteğinin aşağı kırılmasıyla birlikte son 12 seansta etkili olan alım eğiliminin kar satışlarıyla karşılaşabileceği göz önünde bulundurulmalı. 
     
</TEXT>
</DOC>
