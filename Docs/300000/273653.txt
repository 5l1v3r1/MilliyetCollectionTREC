<DOC>
<DOCNO> 273653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy13.html </URL>
<DATE> 2004/09/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baykal "Başbakan kişisel duygularını ve inadı bırakmalıdır" 
</HEADLINE>
<TEXT>

     CHP Genel Başkanı Deniz Baykal, TCK Tasarısı'nın son iki maddesinin komisyona geri çekilmesinin ardından Türkiye'ye karşı uluslararası muhalefetin giderek arttığını belirterek, ''Türkiye'ye yönelik muhalefet, kartopu gibi hızla büyüyor ve çığa dönüşüyor. 40 yıllık emeğimiz bir kez daha feda edilemez'' dedi. 
     Baykal, parti genel merkezinde grup başkanvekilleri ve genel merkez yöneticileriyle yaptığı toplantının ardından basın toplantısı düzenledi. Deniz Baykal, Türkiye'nin çok kritik bir dönemden geçtiğini ve ülkenin ekonomik, siyasi ve uluslararası ilişkiler açısından bir kırılma noktasına geldiğini söyledi. Gelinen kırılma noktasının çeşitli nedenlerinin olabileceğini, ancak bunların arasında TCK Tasarısı'nın TBMM'den çıkarılmamasının en önemli etken olduğunu ifade eden Baykal, Türkiye'nin içine girdiği bu tabloyu bir takım çevrelerin bahane olarak kullanabilme şansının da ortaya çıktığını kaydetti. 
     Avusturya'da koalisyon ortağı bir partinin Türkiye'nin AB üyeliğine destek verilmesi durumunda koalisyondan çekileceğini açıkladığını hatırlatan Baykal, AB Komisyonu Başkanı Prodi'nin de gelinen nokta ile ilgili Türkiye adına kaygı verici açıklamalarda bulunduğunu ifade etti. Baykal, şunları söyledi 
     ''Birçok hükümetin ve parlamentonun binbir emekle oluşturduğu atmosfer dağıtılıyor. Buna bir an önce son vermek gerekir. Uluslararası ilişkilerin yanısıra ekonomimiz de ciddi biçimde etkileniyor. 
     Faizlerin artması 200 trilyonluk bir kaynak kaybına yol açabilecek. Bunun temelinde de yine TCK konusunda yaşanan tartışmalar var. Bunun böyle gitmesine izin verilemez, verilmemeli. Hükümet keşke geçtiğimiz cumartesi günü yaptığımız çağrıya olumlu yanıt verseydi ve Meclis'i kapatmayıp bu iki maddeyi geçirebilseydik. 
     Türkiye'ye yönelik uluslararası muhalefet kartopu gibi hızla büyüyor ve çığa dönüşüyor. 40 yıllık Türkiye'nin emeğini bir kez daha tehlikeye atmak kabul edilemez. Konuya derhal el koymak gerekir.'' 
     
     ''MUHALİFLERE KOZ VERECEK'' 
     CHP Genel Başkanı Baykal, TCK'nın yasalaşmasının ertelenmesinin, AB'nin Türkiye için hazırlayacağı raporu olumsuz olarak etkileyeceğini, Türkiye'ye karşı muhaliflere koz vereceğini ifade ederek, ''Bu, ateşe benzin dökmeye benzer. Türkiye'nin elini zayıflatmayalım. Siyasette zaman önemli. Demiri tavında dövmek gerekir'' diye konuştu. 
     TCK'nın son iki maddesinin ve tümünün oylamasının Meclis'te bir an önce yapılarak bu kargaşaya son verilmek gerektiğini ifade eden Baykal, bu amaçla TBMM'yi 28 Eylül Salı günü olağanüstü toplantıya çağıracaklarını bildirdi. 
     Olağanüstü toplantı için toplayacakları imzaları bugün Meclis Başkanlığı'na vereceklerini ifade eden Baykal, ''Bu bizim görevimiz. Türkiye kendi avantajlarını kendi eliyle yok edemez. Bu bir saatte biter ve ilerleme raporuna Türkiye aleyhine birtakım değerlendirmeler girmesi ihtimali ortadan kalkar'' dedi. 
     
     ''BRÜKSEL'DE BAŞARILAR...'' 
     TCK'nın yasalaşmasıyla Türkiye'de ekonomi ve borsanın olumlu etkileneceğini ifade eden Baykal, ''Hükümet'i özellikle Sayın Başbakan'ı sağduyuya, akla ve mantığa sahip çıkmaya çağırıyorum. Sayın Başbakan kişisel duygularını ve inadı bırakmalıdır. Eğer bu yapılmazsa sorumluluğu büyük olur'' görüşünü dile getirdi. 
     Baykal, çağrılarına olumlu yanıt gelmesi durumunda Başbakan Erdoğan dahil olmak üzere tüm AK Parti yetkilileri ile her türlü ilişkiyi, her platformda değerlendireceklerini sözlerine ekledi. 
     Bir gazetecinin olağanüstü çağrı öncesinde AK Parti yöneticileri ile temasta bulunup bulunmadığı yönündeki sorusu üzerine ''Hayır. Bununla ilgili temasımız olmadı. Ancak biz bu çağrıyı daha önce yapmıştık. Umarım iktidar yetkilileri bu çağrımızı olumlu yanıtlar'' dedi. 
     Bir gazetecinin ''Daha önceki görüşmelerde zinanın suç olmasını CHP'nin de kabul ettiği yönünde açıklamalar var'' sözleri üzerine Baykal, CHP'nin bu konuda başından beri tavrının net olduğunu ve bu görüşmelerdeki asıl amaçlarının AK Parti'nin tavrını irdelemek olduğunu söyledi. 
     Başbakan Recep Tayyip Erdoğan'la Brüksel öncesi görüşüp görüşmeyeceği yönündeki soru üzerine de Baykal, ''Sayın Başbakan'a Brüksel gezisinde başarılar diliyorum. Eğer Sayın Başbakan bu açıklamamızı değerlendirirse her türlü işbirliği ve katkıya hazırım. Biz çağrımızı yaptık. Meclis'in olağanüstü toplantıda çoğunluk sağlanması için özel bir çabamız olmayacak. Mesele onların olumlu yanıt vermesindedir'' dedi. 
     
</TEXT>
</DOC>
