<DOC>
<DOCNO> 283160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko40.html </URL>
<DATE> 2004/10/25/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
IMF Heyeti yarın Türkiye'den ayrılacak... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyeti, ikinci tur görüşmelerini de tamamlayıp yarın Türkiye'den ayrılıyor. 
     Heyetin, Kasım ayında, üçüncü tur görüşmeler için yeniden Türkiye'ye gelerek ay sonuna kadar çalışmalarda bulunması bekleniyor. 
     Üçüncü tur görüşmelerde, IMF'nin, bankacılık, sosyal güvenlik ve vergi idaresi gibi üç yapısal alandaki yasal düzenlemelerin çıkarılmasına ağırlık vereceği belirtiliyor. 
     
     AVRUPA BİRLİĞİ İLE EŞGÜDÜM... 
     Bankacılık, sosyal güvenlik ve vergi idaresi alanındaki yasal düzenlemeler, Kasım ayı sonuna kadar Avrupa Birliği'ne sunulacak olan orta vadeli ekonomik programda da bulunacağı için IMF ile çalışmaların da Kasım ayı sonuna kadar tamamlanarak IMF yönetimine sunulması gerekiyor. 
     Yetkililer, IMF ile üç yıllık programın genel detayları üzerinde anlaşmaya varıldığını, bu çerçevede, Fon'a sunulacak olan yeni programın Niyet Mektubu'nun yazılmasına başlandığını ancak, gerek IMF'ye ödenecek borçların yeniden vadelendirilmesi, gerekse yeni programın finansman konularının da Kasım ayında belirlenmesinin beklendiğini vurguluyorlar. 
     Yetkililer, IMF'den sağlanacak finansman konusunun, Avrupa Birliği'nden sağlanacak finansman çerçevesinde şekilleneceğini, bu nedenle, finansman konusunun daha sonra da netleşebileceğini ifade ediyorlar. 
     IMF heyeti, üç yıllık yeni ekonomik programa ilişkin görüşmelerinin ilk turuna Eylül ayında başlamıştı. 
     
</TEXT>
</DOC>
