<DOC>
<DOCNO> 265791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur32.html </URL>
<DATE> 2004/08/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Boğa arenadan kaçınca... 
</HEADLINE>
<TEXT>

     Aydın ve Muğla il sınırında bulunan Bafa Beldesi'ni güzelleştirme yararına boğa güreşleri yapıldı. 
     Bafa'yı Güzelleştirme Derneği yararına yapılan organizasyonda Aydın, Muğla, İzmir ve Ödemiş'ten toplam 120 boğa güreştirildi. Güreşlerde Muğla'dan Ali Topçu'ya ait ''Büyük Alaca''isimli boğa, rakibi ''Büyük Arap''ı yenerek birinci olurken, güreşler sırasında arenadan kaçıp seyircilerin arasına giren bir boğa, iki kişinin hafif şekilde yaralanmasına neden oldu. 
     Bafa Belediye Başkanı İhsan Akarsu, AA muhabirine yaptığı açıklamada, bu yıl sekizincisi yapılan güreşlerde birinci olan boğa sahibine 750 milyon para ödülü verildiğini, şenlik havasında geçen güreşlerdeki amacın, hem beldenin tanıtımına katkı sağlamak hem de boğa yetiştiricilerini bir araya getirmek olduğunu bildirdi. 
     
</TEXT>
</DOC>
