<DOC>
<DOCNO> 275515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/yasam/yas06.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkili' aşk ölümle bitti 
</HEADLINE>
<TEXT>


Kaplan, iddiaya göre aynı anda iki gençle arkadaşlık ediyordu. İki genç, kızın evinde karşılaşınca kan döküldü 

Samsun DHA 

Üniversiteli Göknur Kaplan ile arkadaşlık eden Emrah Bayar ve Serkan Erdoğan, kızın evinde karşılaşınca kan döküldü. Erdoğan, Bayar'ı bıçaklayarak öldürdü. 
Ondokuz Mayıs Üniversitesi Meslek Yüksekokulu öğrencisi Kaplan, bir yıl önce Erdoğan'la tanıştı. Tek başına yaşayan Kaplan'ın, 4 ay önce de Bayar'la görüşmeye başladığı öne sürüldü. Bayar, cuma günü 02.30 sıralarında Kaplan'ın evine gitti. Kapıyı Erdoğan açınca, iki genç arasında tartışma çıktı. Sokağa çıkan gençler kavga etmeye başladı. Bayar'ı 3 yerinden bıçaklayarak öldüren Erdoğan, Kaplan'ı da alarak kaçtı. Ordu Fatsa'da yakalanan Kaplan'ın verdiği bilgiler doğrultusunda Erdoğan da gözaltına alındı. Erdoğan, "Küfrederek vurmak istedi. Ben de onu bıçakladım" dedi. Kaplan da, "Emrah'la iyi bir arkadaşlığımız vardı. Ancak erkek arkadaşım istemediği için Emrah'tan kaçıyordum" diye konuştu. 


</TEXT>
</DOC>
