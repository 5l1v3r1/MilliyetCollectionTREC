<DOC>
<DOCNO> 284670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo31.html </URL>
<DATE> 2004/10/30/ </DATE>
<TIME> 23.41 </TIME>
<AUTHOR>  </AUTHOR>
<HEADLINE>
Derbi ardından Daum'un açıklaması... 
</HEADLINE>
<TEXT>

     Fenerbahçe Teknik Direktörü Christoph Daum, derbi maçta rakibe çok dostane yaklaşıp eşlik ettiklerini, Beşiktaş'ın ise daha enerjik bir şekilde Buradan kimse geçemez düşüncesini sahaya yansıttığını belirterek, ''Daha iyi olan Beşiktaş'ı galibiyetinden dolayı tebrik ediyorum'' dedi. 
     Daum maçtan sonra düzenlediği basın toplantısında, özellikle takımının savunma alanındaki eksikliğini eleştirdi. 
     Alman çalıştırıcı, defansif mücadeleyi 90 dakikanın bütününe yaymalarının gerektiğini vurgulayarak, ''Önemli maçlarda gol yememeyi öğrenmemiz lazım'' diye konuştu. 
     Beşiktaş karşısında futbolcularının fizik gücünü iyi kullanamadıklarını anlatan Daum ''Carew'in golünü sadece izledik. Pozisyonu hazırlarken kendisine eşlik ettik. Mustafa Doğan'ın golünü de aynı şekilde izledik'' ifadelerini kullandı. 
     Daum, bir basın mensubunun ''Yenilen goller çok basitti, siz de böyle düşünüyor musunuz '' şeklindeki soruyu, ''Çok basit goller, karşı koyamadık bile. Bunun defansif anlayışla bir alakası yok. Rakibe eşlik edip, ne yapacağını izliyoruz. Top için mücadele etmiyoruz. Bu Olympique Lyon maçında da böyle olmuştu'' şeklinde yanıt vererek, futbolcularını eleştirdi. 
     
     ''ALEX KÜÇÜK MAÇLARDA OYUNU ELİNE ALIYOR'' 
     Alman çalıştırıcı, Alex'in performansı ile ilgili bir soru üzerine de bu futbolcunun küçük maçların dışında kalitesini daha henüz ortaya koyamadığını kaydederek, ''Alex'in patlama yapacağını varsayarak bekliyoruz. Küçük maçlarda oyunu eline alıp sonucu değiştiriyor ama, bu tip maçlarda isteğimiz performanstan uzak. Alex henüz kalitesini sahaya yansıtamıyor. Cebimde çözüm yok. Yedeğe çekmek çözüm müdür onu da bilemiyorum'' şeklinde konuştu. 
     Daum, ''Tuncay ile başlamamak hata değil miydi '' biçimindeki soruyu da şöyle yanıtladı 
     ''Diğer maçlara da bakıldığında Tuncay'ın dinlenmeye ihtiyacı olduğu düşüncesine varacağınızı tahmin ediyorum. Bugünkü oyunda da iyi değildi, top kayıpları yaptı. Daha görerek bilinçli olması gerekiyor. Ona bu konuda yardımcı olacağız.'' Daum, maçla ilgili ayrıca şu yorumlarda bulundu 
     ''Beşiktaş eksik kaldıktan sonra iyi oyununu maçın geneline yayıp, kazandılar. Biz daha çok oyun oynayarak, rakip ise daha çok fizik mücadelesi ile sonuca gitmek istedi. Rakibimiz eksik kaldıktan sonra beraberlik için vaktimiz vardı ama, iyi oynayamadık. Beşiktaş kale önündeki topları uzaklaştırmasını iyi bildi. Birkaç pozisyonda da şans yanımızda değildi. Bir kişi fazla olduğumuz dönemde daha sakin olmalıydık. Yapılan ortaları boştaki adamlara atmalıydık. Ama ortalar öylesine yapıldı. Fiziğimizi iyi kullanamadık. Çok daha dostane yaklaşıp rakibe eşlik ettik. Beşiktaş daha enerjik bir şekilde Buradan kimse geçemez düşüncesini sahaya yansıttı.'' Daum, derbideki sonucun şampiyonluk yarışında bir etkisi olup olmayacağı şeklindeki soruya da, ''Bu yarış 28. haftadan sonra kendisini belli eder'' yanıtını verdi. 
     Alman Teknik Adam, maçın hakemi ile ilgili olarak da ''Çok şey söyleyebilirim ama, benim sorumluluğum Fenerbahçe'dir. Hakemlerle ilgili bir sorumluluğum yok, bunun için konuşmayacağım'' dedi. 
     Bu arada Fenerbahçe taraftarları, Beşiktaş seyircisi stattan ayrıldıktan sonra büyük bir güvenlik kordonuna alınarak, Kabataş İskelesi'ne getirildi. Bu esnada trafik durdurulurken, taraftarlar motorlarla Kadıköy'e götürüldü. 
     Öte yandan Fenerbahçe, yarın saat 11.00'de Şampiyonlar Ligi'nde deplasmanda oynayacağı karşılaşmanın hazırlıklarına başlayacak. 
     
     NOBRE HASTANELİK OLDU 
     Karşılaşmada altı pasta Beşiktaşlı iki futbolcu arasında kalarak yüzünün sağ tarafına darbe alan Nobre, maçtan sonra apar topar taksiye bindirilerek Acıbadem Hastanesi'ne götürüldü. 
     Maç içindeki pozisyonda yüzüne aldığı darbeden dolayı yaralar oluşan Nobre'nin alnına dikiş atılırken, Brezilya futbolcunun kulağında da ağrı olduğu açıklandı. Bir süre soyunma odasında müşahede altında tutulan Nobre, yüzü sargılar içinde taksiyle MR'ı çekilmek üzere hastaneye kaldırıldı. Bu futbolcunun yapılacak kontrollerden sonra durumunun kesinlik kazanacağı bildirildi. 
     
</TEXT>
</DOC>
