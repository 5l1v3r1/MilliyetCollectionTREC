<DOC>
<DOCNO> 275785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/gun04.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de değişiklik yok 
</HEADLINE>
<TEXT>


YÖK Başkanı Teziç'le görüşen Milli Eğitim Bakanlığı Müsteşarı Birinci, ÖSS sorularının tüm lise müfredatını kapsamasını istedi. Teziç, "2005 ÖSS'de katiyen değişiklik olmayacak. Öğrenciyi tedirgin etmeyelim" dedi 

BAHAR ATAKAN Ankara 

Milli Eğitim Bakanlığı Müsteşarı Prof. Dr. Necat Birinci, YÖK Başkanı Prof. Dr. Erdoğan Teziç'e, ÖSS sorularının tüm lise müfredatını kapsayacak şekilde değiştirilmesi için teklif götürdü. Teziç, "Değişikliği gerektirecek sonuca ulaşırsak kamuoyuna açıklarız. 2005 ÖSS için katiyen bir değişiklik olmayacak" dedi. 

Lise ortalaması alınsın 
Teziç ile geçen hafta yaptığı görüşmede öğrencilerin lise son sınıfta rapor alıp okula gelmediklerini hatırlatan Birinci, ilköğretim bitirme notu, lise 1, 2 ve 3. sınıf not ortalamasıyla ÖSS puanının ortalamasına göre öğrencinin yükseköğretime geçmesi gerektiğini söyledi ve yükseköğretim kurumlarına sadece ÖSS ile geçilmesinin yanlış olduğunu savundu. Birinci, Fen - Edebiyat Fakültesi mezunlarına getirilen tezsiz yüksek lisansın haksızlık olduğunu da savunarak, "Eğitim fakülteleri dışından mezun olan öğretmen adaylarının yeniden organize edilmesi gerek" diye konuştu. 

'Tek basamak' sürecek 
Öğrencilerin yürürlükteki sisteme göre sınava hazırlanmalarını isteyen Teziç ise şunları söyledi "ÖSS'deki soruların muhtevası, yapısı ve özelliğini gözden geçiren komisyonumuz devamlı çalışıyor. Çalışmanın sonuçları bu sene çıkmaz. ÖSS tek basamaklı olarak yapılmaya devam edilecek. Öğrencileri tedirgin etmeyelim... MEB'le mutabakat söz konusu değil. Görüşmek istediklerini söylediler. 'Çalışıyoruz, sonuca ulaştığımızda görüşürüz' dedim. Kafalarında sorun olduğu zaman niye görüşmeyelim." 




</TEXT>
</DOC>
