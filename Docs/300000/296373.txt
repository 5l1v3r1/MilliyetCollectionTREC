<DOC>
<DOCNO> 296373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas14.html </URL>
<DATE> 2004/12/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kahve çekirdeğinden bira 
</HEADLINE>
<TEXT>

     Londra'da bir bira fabrikası, Ruanda'da yetiştirilen kahve çekirdeklerinden bira üretmeye başladı. Bu yeni bira özellikle az sütlü kahve gibi sindirici içecekleri de seven, yetişkin alkol tutkunlarını hedefliyor. 
     Biranın alkol oranı ise yüzde 4. 
     Bira üretiminde kullanılan kahve çekirdekleri, Ruanda'nın Butare eyaletinden getiriliyor. 
     Kahve, Ruanda'nın en önemli ihraç ürünleri arasında. 
     Ruanda kahvesinin en önemli özelliklerinden biri, bira üretimi için de uygun bir karışım içermesi. 
     
     Uyku zorluğuna dikkat 
     Bu farklı birayı üreten fabrikanın sahibi Alastair Hook, BBC'ye yaptığı açıklamada, bir şişe kahve birasının "rahatlatıcı" olduğunu söyledi. 
     Ancak Hook'a göre, bu biradan beş ya da altı şişe içenler, uyumakta sıkıntı çekebilirler. 
     Çünkü her şişe birada, bir bardak kahvedekine eş miktarda kafein bulunuyor. 
     Alastair Hook, birasını üretebilmek için, gözleri bağlı olarak Brezilya, Kolombiya ve Ruanda'da çok miktarda kahve tatmış. 
     Ancak Ruanda kahvesindeki çikolata ve vanilya aromalarının, kafasındaki bira fikrine daha uygun olduğunu farketmiş. 
     Hook, Brezilya ve Kolombiya'da üretilen kahvelerin ise daha fındıklı ve acı bir tada sahip olduğunu söylüyor. 
     40 derecede biraya çevrilen Ruanda kahvesinin ise "ipeksi ve kadife gibi" arzuladığı kıvamda olduğunu vurguluyor. 
     
     İlk hedef haftada iki bin kahveli bira 
     Alastair Hook, biralı kahvesine talebin fazla olacağını belirtiyor. 
     Hook, İngiltere'nin önde gelen süpermarketlerinden Sainsbury's aracılığıyla haftada iki bin şişe bira satmayı umuyor. 
     Kahveli bira aynı zamanda barlar ve lokantalarda da içilebilecek. 
     Ancak Alastair Hook, birasının kafelerde satılmasının bu aşamada söz konusu olmayacağını düşünüyor. 
     Hook, dünyanın önde gelen kafe zinciri Starbucks'a karşı ise mesafeli. 
     "Ürünümü satamayacaklarını düşünüyorum" diyor Hook ve ekliyor "Öncelikle biramın lisansına sahip olmaları gerek". 
     
</TEXT>
</DOC>
