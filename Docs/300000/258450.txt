<DOC>
<DOCNO> 258450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun03.html </URL>
<DATE> 2004/07/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de her 31 yetişkinden biri hapiste ya da gözetim altında 
</HEADLINE>
<TEXT>

     Bülent Keneş 

ABD Adalet Bakanlığı tarafından yapılan bir araştırma, 2003 yılında ABD hapishanalerinde mahpus olan ya da belirli bir süre hapis yattıktan sonra gözetim altında tutulanların sayısının, bir önceki yıla göre 131 bin artarak 6,9 milyon kişiye ulaştığını ortaya koydu. 
     Bu rakamlara göre, geçen yılın sonuna kadar Amerikan yetişkin nüfusunun yüzde 3,2'si ya da diğer bir deyişle her 31 yetişkin Amerikalıdan biri ya hapishanede mahkum ya da yasal gözetim altında bulunuyor. 
     2003 yılında bir yıl öncesine göre gözetim altında tutulanların sayısının 73 bin artarak 4,8 milyona ulaştığı ABD'de, federal, eyalet ve yerel düzeyde suç işleyenlerin yüzde 70'inin bu kategoride olduğu kaydediliyor. Sadece Kaliforniya ve Texas eyaletlerinde gözetim altında bulunanların sayısı yaklaşık 1 milyon civarında. 
     Belirli bir süre hapishanede kaldıktan sonra çıkan, ancak bulundukları yerlerden ayrılmayacaklarına dair taahhüt veren yetişkinlerin sayısı ise 2002-2003 yılları arasında yüzde 3,1 oranında artarak 774 bin 500'e ulaştı. 
     
</TEXT>
</DOC>
