<DOC>
<DOCNO> 276941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko01.html </URL>
<DATE> 2004/10/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kömür üretiminde düşüş... 
</HEADLINE>
<TEXT>

     Türkiye Taşkömürü Kurumu TTK maden ocaklarında, bu yılın 9 ayında, geçen yılın aynı dönemine göre kömür üretiminde 111 bin 108 ton açık oldu. 
     AA muhabirinin TTK Genel Müdürlüğü yetkililerinden aldığı bilgiye göre, kuruma bağlı Kozlu, Karadon, Amasra, Armutçuk ve Üzülmez Müessese Müdürlüğü işyerlerindeki ocaklarda, yeraltında 8 bin 823, yerüstünde de 3 bin 297 olmak üzere toplam 12 bin 120 işçi çalışıyor. 
     Kurumda bu yılın 9 ayı itibariyle yeraltından 378, yerüstünde de 179 olarak 557 işçinin emekliye ayrıldığına işaret eden yetkililer, şöyle konuştular 
     ''Havzadaki mevcut 1 milyar 350 milyon ton civarındaki taşkömürünün yeraltından çıkartılarak ekonomiye kazandırılmasına çalışılmakta. Bunun yerine getirilmesi için özellikle üretime yönelik işçi açıklarının giderilmesi şart. Üretimin artırılması açısından ilk etapta Kozlu ocaklarındaki bazı galerileri açma işleri özel firmalara ihale edildi. Hedefimiz yıl sonu itibariyle 2 milyon ton satılabilir bazda kömür üretmek. Özellikle uluslararası piyasada taşkömürü fiyatının yükseldiği dönemde havzada kömür önem arz ediyor. Stratejik özelliğe sahip taşkömürü, iş güvenliği ve işçi sağlığı ihmal edilmeden yeraltından çıkartılarak ülke sanayisinin hizmetine sunulmaktadır.'' 
     
</TEXT>
</DOC>
