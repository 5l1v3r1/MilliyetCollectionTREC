<DOC>
<DOCNO> 272307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko12.html </URL>
<DATE> 2004/09/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Karadeniz'de doğalgaz üretimi iki yıl sonra 
</HEADLINE>
<TEXT>

     Ayşenur YAMAN DHA 
TÜRKİYE Petrolleri Anonim Ortaklığı TPAO ve Madison Oil Inc. ortaklığı ile Düzce'nin Akçakoca İlçesi'nin açıklarında denizden yürüttüğü petrol- doğalgaz arama çalışmalarının ilk aşaması, doğalgazın bulunmasıyla tamamlandı. Romanya'dan getirilen sondaj platformu bölgeden ayrılırken, gelecek yıl Nisan ayında üretim platformunun kurulacağı ve 2006'dan itibaren doğalgaz üretimine başlanacağı açıklandı. 
     Akçakoca'nın 9 mil açığında Ayazlı-1 adı verilen kuyudaki çalışmalar 12 Temmuz tarihinde başlatıldı. Romanya bandıralı Prometeu isimli platfordaki çalışmalar doğalgazın bulunmasıyla tamamlandı. 73 kişinin görev aldığı çalışmaların tamamlanmasıyla sondaj platformunun çekilmesi için önceki gün bölgeye destek gemisi geldi. Ayakları denizden çekilen platform, gemiye bağlandı. Plaform Romanya'ya doğru yola çıktı. 
     Sondaj çalışmasını 1800 metrede sona erdirdiklerini söyleyen Madison Oil yetkilileri, "Petrol arama çalışmaları kapsamında 2 bin metre derinliğe kadar inilecekti. Ancak biz petrol için 1800 metreye kadar indik. Alınan numuneler sonucu petrol bulgusuna rastlanılmadı. Bunun için sondaj çalışmasını 1800 metrede sonlandırdık'' dedi. 
     Sondaj sırasında 640 ile 980 metrelerde doğalgaz bulduklarını söyleyen Madison Oil yetkilileri, "Doğalgaz en yoğun 750 metrede var. Doğalgaz arama çalışmalarımızı 640 ile 980 metre arasında yaptık. Test yakışları yapılarak doğalgazın kalitesini ve rezervi belirledik'' diye konuştu. 
     Önümüzdeki yıl Nisan ayında üretim platformu kurulacağını belirten yetkililer, "Bölgede 6 geliştirme kuyusu açılacak. Yani deniz içerisinde yeni bir şehir kurulacak. Kuyuların açılması ve boruların döşenmesi işleri 2006 yılını bulacak'' dedi. 
     1976 yılında da bölgede petrol arandığını hatırlatan Madison Oil yetkilileri, "O zaman açılan kuyuda bulunan gazın basıncı yeterli değilmiş. Ekonomik değeri de olmadığı için kuyu kapatılmış. Ama, Ayazlı- 1 kuyusu farklı. Gaz basıncı yüksek. Ticari değeri var'' şeklinde konuştu. 

     
</TEXT>
</DOC>
