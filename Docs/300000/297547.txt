<DOC>
<DOCNO> 297547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko14.html </URL>
<DATE> 2004/12/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Otomotivde kapasite kullanımı artışı sürdü... 
</HEADLINE>
<TEXT>

     Otomotiv sanayiinin ortalama kapasite kullanım oranı, hızla artan ihracat ve canlanan iç pazarın etkisiyle bu yılın 11 ayında ortalama yüzde 73'e ulaştı. 
     Otomotiv Sanayii Derneği OSD üyesi 17 üretici kuruluşun ortalama kapasite kullanım oranı, 2001 yılında yüzde 29, 2002'de yüzde 35, 2003'de yüzde 52 ve bu yılın ilk 6 aylık döneminde yüzde 72 olarak belirlenmişti. 
     Bu yılın Ocak-Kasım döneminde araç tipleri dikkate alındığında kapasite kullanım oranı otomobilde yüzde 58, kamyonda yüzde 51, kamyonette yüzde 155, otobüste yüzde 69, minibüste yüzde 41, midibüste yüzde 64, traktörde yüzde 62 olarak gerçekleşti. 
     11 ayda, Ford Otosan yüzde 93'lük kapasite kullanım oranı ile otomotiv ana sanayi kuruluşları arasında ilk sırada yer aldı. 
     Yıllık 1 milyon 183 bin 705 adetlik üretim kapasitesine sahip olan 17 kuruluşun 11 ayda 788 bin 984 adet üretim gerçekleştirdiği sektörde, Oyak Renault yüzde 90'lık oran ile ikinci, Toyota yüzde 87'lik oran ile üçüncü oldu. 
     Ford Otosan, 11 ayda 183 bin 541 adet, Oyak Renault 186 bin 459 adet ve Toyota 120 bin 78 adetlik üretim gerçekleştirdi. 
     Kapasite kullanımında Mercedes Benz Türk'ün yüzde 87 ile dördüncü, Karsan'ın yüzde 69 ile beşinci olduğu sıralamada, diğer şirketlerin kapasite kullanım oranları şöyle 
     ''Türk Traktör yüzde 64, MAN yüzde 60, Tofaş yüzde 59, BMC yüzde 59, Uzel yüzde 58, Honda Türkiye yüzde 51, Hyundai Assan yüzde 46, Anadolu Isuzu yüzde 44, Otokar yüzde 39, Otoyol yüzde 39, Temsa yüzde 35, Askam yüzde 20.'' 
     
</TEXT>
</DOC>
