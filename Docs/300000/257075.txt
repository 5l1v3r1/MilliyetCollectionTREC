<DOC>
<DOCNO> 257075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko13.html </URL>
<DATE> 2004/07/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İMKB... Yapı Kredi hisseleri değer kazandı, Garanti Bankası kaybetti... 
</HEADLINE>
<TEXT>

     İstanbul Menkul Kıymetler Borsası İMKB 1. Seansının ilk yarısında, Yapı ve Kredi Bankası hisseleri değer kazanırken, Garanti Bankası hisseleri değer yitirdi. 
     Bankacılık Düzenleme ve Denetleme Kurumu'nun BDDK Çukurova Grubu'yla, Tasarruf Mevduatı Sigorta Fonu'na TMSF devredilen Yapı Kredi Bankası'nın alacaklarının yeniden yapılandırılması ve erken ödenmesi kapsamında yürütülen görüşmeler neticesinde mutabakata varmasına bağlı olarak Yapı ve Kredi Bankası hisseleri 3,800-4,000 lira aralığında işlem görmeye devam ediyor. 
     Dünkü kapanışta 3,650 lira olan Yapı ve Kredi Bankası hisseleri seansın ilk dakikalarından itibaren yükselişe geçti. Seansın ilk yarısı tamalanırken Yapı ve Kredi Bankası hisseleri yüzde 6.85'lik artışla 3,900 liradan işlem görüyor. 
     Çukurova Grubu'nun İMKB'de işlem gören diğer şirketleri Yapı Kredi Sigorta, Yapı Kredi Finansal Kiralama, Yapı Kredi Yatırım Ortaklığı, Yapı Kredi Koray Gayrimenkul Yatırım Ortaklığı, Kaplamin ve Turkcell de yüzde 0.54 ile yüzde 9.80 arasında değişen oranlarda artışlar gerçekleşti. 
     Doğuş Grubu ile Banca Intesa arasında, Garanti Bankası'nın çoğunluk hisselerinin satın alınmasına ilişkin sürdürülen görüşmelerin sona ermesinin ardından Garanti Bankası hisseleri ilk seansta düşüş eğiliminde oldu. Seansın ilk yarısı tamamlanırken Garanti Bankası hisseleri yüzde 1.75'lik düşüşle 4,200 liradan işlem görüyor. 
     Doğuş Grubu'nun İMKB'de işlem gören diğer hisseleri olan Tansaş, Garanti Yatırım Ortaklığı, Garanti GMYO, Garanti Factoring ve Doğuş Otomotiv'de yüzde 3.4 ile yüzde 4.1 arasında değişen düşüşlerin yanında yüzde 1'in altında kalan artışlar dikkat çekmekte. 
     
</TEXT>
</DOC>
