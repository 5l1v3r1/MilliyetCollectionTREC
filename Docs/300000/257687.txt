<DOC>
<DOCNO> 257687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur12.html </URL>
<DATE> 2004/07/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
AKP'li Ilıcalı "Hızlı trenle, hızlandırılmış tren karıştırılmamalı" 
</HEADLINE>
<TEXT>

     AK Parti Erzurum Milletvekili Mustafa Ilıcalı, geçen hafta hızlandırılmış trenle ilgili geniş kapsamlı yapılan toplantıya katıldığını belirterek, kamuoyunda hızlı trenle hızlandırılmış trenin karıştırılmaması gerektiğini söyledi. 
     Ilıcalı, gazetecilere yaptığı açıklamada, kendisinin Ulaştırma Komisyonu'nda görevi olduğunu, bu nedenle geçen hafta Devlet Demir Yolları Genel Müdürlüğü'nce düzenlenen hızlı trenle ilgili toplantıya katıldığını belirterek, söz konusu toplantıya bu konuda alanında uzman çok sayıda bilimadamının katıldığını ifade etti. 
     Toplantıda, dünyanın en gelişmiş demiryollarında bile kazaların olabileceğinin belirtildiğini kaydeden Ilıcalı, bilimadamlarının bu konuda görüşlerini sunduklarını ve bu projeyle ilgili araştırmaların, çalışmaların sürdürülmesi konusunda ortak fikir çıktığını söyledi. 
     Öncelikle hızlandırılmış trenin bütün güzergahı boyunca sürat yaptığının düşünülmemesi gerektiğinin altını çizen Ilıcalı, burada trenin süratinin, güzergahın düz ve eğri olan kısımlarında farklı olduğunu kaydetti. 
     Kamuoyunda hızlı trenle hızlandırılmış trenin birbirine karıştırılmaması gerektiğine dikkat çeken Ilıcalı, şunları söyledi 
     ''Hızlı tren çok farklıdır. Hızlandırılmış tren ise zamandan optimum düzeyde tasarruf etmek için yapılan ayarlamalardır. Hızlandırılmış trende güzergahtaki eğri, yani kulp kesimde sürat normal bir trenin süratine iner. Düz olan bölümünde ise sürat belirli oranda artırılır'' Bazı kişilerin bu hatta yüksek hız yapıldığı görüşünü savunduklarını belirten Ilıcalı, henüz teknik inceleme yapılmadan hemen yorum yapılmasının yanlış olduğunu sözlerine ekledi. 
     
</TEXT>
</DOC>
