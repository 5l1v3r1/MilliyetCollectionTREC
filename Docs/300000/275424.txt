<DOC>
<DOCNO> 275424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas04.html </URL>
<DATE> 2004/09/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
"Hayatın gerçekleri" kitap oldu... 
</HEADLINE>
<TEXT>

     Anne ve babaların yetişmekte olan çocuklarına açıklamakta zorlandıkları ''Hayatın Gerçekleri'', kitap oldu. 
     Susan Meredith ve Robyn Gee'nin, ergenlerin kafalarını meşgul eden soruların yanıtlarını biraraya getirdiği ''Hayatın Gerçeklerini Anlamak'' adlı kitap, Dharma Yayınları'ndan piyasaya çıktı. 
     10 yaşını geçmiş, genç kızlığa ve delikanlılığa adımını atmış herkese önerilen kitapta, ses değişiminden boy uzamasına, cinsel gelişimden sivilcelenmeye kadar, ergenlikte yaşanan bütün fiziksel ve duygusal değişimler, karikatürize edilmiş çizgi resimlerle anlatılıyor. 
     ''Hayatın Gerçeklerini Anlamak'' adlı kitabın ''Büyümek'' adlı bölümünü Susan Meredith, ''Bebekler'' adlı bölümünü ise Robyn Gee hazırladı. Kitabın hazırlanmasında Londra'daki Evlilik Danışmanlığı Merkezi Uzmanı Judy Cunnington, University College Hastanesi Kadın Doğum ve Jinekoloji Bölümü'nden Fran Reader ile doğum bölümünden Dr. Peter Hope ve National Childbirth Trust'dan Doğum Öncesi Uzmanı Judith Schott katkıda bulundu. 
     Işıl Çobanlı'nın Türkçe'ye çevirdiği ve ''ergenlik'' bölümüyle başlayan kitapta, ergenliğin ''çocukluktan çıkıp bir yetişkin olmaya başlanan önemli bir dönem'' olduğu, bu döneme de Latince büyümek anlamına gelen ''adolescere'' denildiği ifade ediliyor. 
     ''Boyun uzaması, ses değişimleri, yüz değişimleri, fiziksel ve duygusal değişimler, ergenliğin nasıl ve neden başladığı, kadın özel dönemleri, cinsellik, cinsel yollarla bulaşan hastalıklar ve doğum kontrol yöntemlerine'' ilişkin kısa bilgilere yer verilen kitapta ayrıca sağlık için gençlere beslenme ve egzersiz önerilerinde bulunuluyor. Kitapta, gençlerin en önemli sorunlarından biri olan ''duruş bozuklukları'', uyku ve dinlenme konularında da önemli bilgiler veriliyor. 
     Sigara, alkol ve diğer uyuşturucu maddeler hakkında da bilgiler yer alan kitapta, temiz ve bakımlı olmak için de çeşitli önerilerde bulunuluyor. 
     
     BEBEKLER HAKKINDA HER ŞEY 
     Kitabın ''Bebekler'' adlı ikinci bölümünde ise bir bebeğin nasıl oluştuğu, hamilelik testleri, planlı hamilelik, yalancı gebelik, hamilelikte beslenme ve egzersizler, doğmamış bebeğe zarar verebilecek maddeler, doğum süreci, doğumda anneye yardım etmek, sezaryenle doğum, genler, ikizler, üçüzler ve tüp bebekler'' konularında bilgiler bulunuyor. Ayrıca, yeni doğmuş bebekler, bebeğe bakmanın ince noktaları ve bebeklerin büyürken geçirdikleri aşamalar da anlatılıyor. 
     Kitap, son maddesinde ''Zina''nın, ''Evli bir erkek ya da kadının, eşinden başka biriyle, kendi isteğiyle cinsel ilişki kurması'' olarak tanımlandığı ''Sözlükçe'' bölümüyle sona eriyor. 
     
</TEXT>
</DOC>
