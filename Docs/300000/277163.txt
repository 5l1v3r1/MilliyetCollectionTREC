<DOC>
<DOCNO> 277163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko32.html </URL>
<DATE> 2004/10/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüzmen Önümüzdeki sene 72 milyar dolarlık ihracat rakamına ulaşabiliriz 
</HEADLINE>
<TEXT>

     Devlet Bakanı Kürşad Tüzmen, önümüzdeki yıl 72 milyar dolarlık ihracat rakamına ulaşılabileceğini söyledi. 
     Tüzmen, Dış Ticaret Haftası'nın açılışında yaptığı konuşmada, 1998 yılında Dış Ticaret Haftası fikrini ortaya attıklarında amaçlarının, kamuoyuna ihracatın ekonomik kalkınma açısından önemini açıklamak ve daha bilinçli bir ihracatçı profili yaratmak olduğunu belirtti. 
     1998 sonu itibarıyla ihracatın 26.9 milyar dolar, dış ticaret hacminin 72.8 milyar dolar, ihracatın GSMH içindeki payının yüzde 13, ihracat artışının ise sadece yüzde 2.7 seviyesinde gerçekleştiğine değinen Tüzmen, 2004 yılında ise birçok açıdan çok farklı bir tabloyla karşı karşıya bulunulduğunu söyledi. 
     Özellikle 2001 Şubat krizinden sonraki dönemde ihracatın büyük bir atılım süreci içine girdiğini belirten Tüzmen, bu dönemi 1980'li yılların başında gerçekleştirilen ilk ihracat hamlesinden sonraki ikinci ihracat hamlesi olarak tanımlamanın mümkün olduğunu kaydetti. 
     Bu yılın 8 ayında ihracatın yüzde 34 gibi rekor bir seviyede arttığını ve 39.8 milyar dolar olduğunu, Temmuz 2003-Haziran 2004 dönemini kapsayan 1 yıllık dönemde ise ihracatın 57.9 milyar dolara ulaştığına dikkati çeken Tüzmen, bu yıl sonunda ihracat hedefinin 60 milyar dolar olduğunu anımsattı. 
     Tüzmen, Eylül ayında ihracatın yeni bir rekor kırarak, 5.8 milyar dolara yakın gerçekleştiğini ifade ederek, şunları söyledi 
     ''Önümüzdeki sene için aylık 6 milyar dolar civarında bir ihracat yaparsak ki, 6 milyar dolarlık ihracat yapabilme kapasitesi ve becerisi bu ülkede var. Bunu yaptığımız zaman zaten 72 milyar dolarlık rakama ulaşabiliriz. Bunu da yapabiliriz. 
     2006 için de, 75 milyar doları yakalayalım diyorduk ama belki onları biraz revize etmemiz gerekecek. 2023'de 500 milyar dolar dedik. O zaman çok büyük hedef gibi geldi ama bu potansiyeli gösterebilirsek çok daha erken bu rakamı yakalama imkanımız var. Belki de kamu ve özel sektörün yaptığı dayanışmanın en güzel örneğini Türkiye, dış ticarette gösterdi. Çok kısa sürede ihracatını 2 katından fazla artırdı. Bunun gerçek sahibi siz özverili, fedakarca çalışan, sıkıntılar nasıl üstlerine gelirse gelsin ihracattan vazgeçmeyen ihracatçılarımızdır.'' 
     
     ''GÜMRÜKLERİMİZİN ÇEHRESİ DEĞİŞMEYE BAŞLADI'' 
     Türkiye'nin ihracatının sektörel ve bölgesel yapısında çok olumlu gelişmeler yaşandığını anlatan Tüzmen, ihracatın lokomotifi tekstil ve hazır giyimin yapısal bir dönüşüm içerisine girdiğini, katma değeri yüksek ve moda-markaya dönük üretim ve ihracata yöneldiğini söyledi. 
     Tüzmen, ''Başta Çin olmak üzere Asya kökenli ve ucuz işgücüne dayalı rekabete karşı bu sektörlerimizin izleyeceği stratejinin odağında da moda ve markalı üretim ve ihracat olacaktır'' dedi. 
     Komşu ve çevre ülkelerde ticareti geliştirme stratejisinin çok etkili olduğunu vurgulayan Tüzmen, 2004 yılının ilk 8 ayında komşu ülkelere ihracatın yüzde 45 ve çevre ülkelere ihracatın yüzde 31 oranında artış gösterdiğine dikkat çekti. 
     Tüzmen, ''İhracat artışına kulaklarımız alıştı ama yüzde 34 kolay bir artış değil, bu rakam dünyadaki 1., 2. artış rakamı, dünyada bu şekilde bir ihracat artışı sağlayan başka bir ülke yok'' diye konuştu. 
     İhracat pazarlarının çeşitlendirilmesi kapsamında geçen yıl Afrika ülkeleriyle ekonomik ilişkilerin geliştirilmesi stratejisini uygulamaya koyduklarını hatırlatan Tüzmen, geçen yıl Afrika ülkelerine ihracatın yüzde 30 artışla 2 milyar doları aştığını belirtti. 
     Tüzmen, bu yıl Afrika ülkelerine Türkiye'nin ihracatının 3 milyar dolara çıkartılması ve 1.5 milyar dolar tutarında müteahhitlik projesinin üstlenilmesinin hedeflendiğini kaydetti. 
     Bakan Tüzmen, pazar çeşitlendirilmesi çalışmaları kapsamında 2005 yılında Uzakdoğu ülkeleri, 2006'da ise Latin Amerika ülkeleri stratejisini uygulamaya koymayı planladıklarını dile getirdi. 
     Gümrüklerde önemli yapısal değişimlere imza atıldığını belirten Tüzmen, ''Gümrüklerin çehresi değişmeye başladı, yakalama oranı yüzde 100 arttı'' dedi. 
     Tüzmen, şu anda Meclis Komisyonu'nda Gümrük Kanunu değişiklik taslağının bulunduğunu ifade ederek, ''AB ile uyum konusunda en ileri olduğumuz mevzuat gümrük mevzuatıdır. Bu taslağın yasallaşmasıyla gümrük mevzuatında tam uyum sağlanmış olacak'' diye konuştu. 
     
     ''İHRACAT, ÜLKENİN BAĞIMSIZLIĞI KADAR ÖNEMLİ BİR MESELE'' 
     İharacatın, ulusal ekonomi ve sanayiyi uluslararası düzeyde rekabet eder konuma yükselten bir olgu olduğuna işaret eden Tüzmen, firmaların her geçen yıl daha fazla dışa açıldığını, 2000 yılında 25 bin dolayında olan ihracatçı firma sayısının 2004'de 40 bine ulaştığına dikkat çekti. 
     Kürşad Tüzmen, 21. yüzyılda Türkiye'nin, dünyanın gelişmiş ülkeleri arasında yerini alacağını ve bölgesinde lider ülke konumuna ulaşacağını belirterek, şunları kaydetti 
     ''Bu hedefe ulaşmanın ise ancak güçlü bir ekonomiyle mümkün olacağı açıktır. Ulu önder Atatürk'ün ifade ettiği gibi, bir ülkenin varolma koşullarından en önemlisi ekonomik güce sahip olmasıdır. Güçlü ekonomiye sahip olmanın en önemli yollarından birisi de güçlü bir ihracat yapısına sahip olmaktır. 
     İhracat ile elde edilen döviz, çocuklarımızın daha iyi eğitilmesi, halkımızın çağdaş dünya ile bütünleşmesini, üretimin artmasını, işsizliğin azalmasını ve geleceğinden emin kuşaklar yetişmesini sağlar. Dolayısıyla gelecek kuşaklara güçlü bir Türkiye bırakmak istiyorsak ihracatı, bu ülkenin bağımsızlık kadar önemli bir meselesi olarak kabul etmemiz gerekmektedir.'' 
     
</TEXT>
</DOC>
