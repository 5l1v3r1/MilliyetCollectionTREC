<DOC>
<DOCNO> 268758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko37.html </URL>
<DATE> 2004/09/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İstanbul'da perakende fiyatlar yüzde 0.3 arttı... 
</HEADLINE>
<TEXT>

     İstanbul'da Ağustos ayında perakende fiyatlar yüzde 0.3, toptan fiyatlar yüzde 1.1 arttı. 
     İstanbul Ticaret Odası İTO tarafından hazırlanan 1995 bazlı geçinme endeksine göre, yıllık ortalama artışlar perakende fiyatlarda yüzde 14.5, toptan fiyatlarda yüzde 14.9 olarak gerçekleşti. 
     Bir önceki yılın aynı dönemi ile kıyaslandığında ise perakende fiyatlar yüzde 8.7, toptan fiyatlar yüzde 10.0 artış gösterdi. 
     İTO'dan yapılan açıklamaya göre, söz konusu artış oranı geçen yılın aynı döneminde yüzde 10.2 olarak gerçekleşmişti. 
     Ağustos ayında gıda harcamaları grubunda yüzde 1.3'lük artış olurken, ekmek ve tahıllarda binde 2, et, balık ve kümes hayvanları endeksinde binde 6, çeşitli ve hazır yiyeceklerde binde 2, tütün alkollü ve alkolsüz içkiler endeksinde yüzde 7.5, dışarıda yenen yemek endeksinde binde 2'lik artış gerçekleşti. 
     Ayrıca yağlar, süt ve süt mamülleri endeksinde binde 3, yaş kuru sebze ve meyve endeksinde de yüzde 7.2'lik artış oldu. 
     Konut harcamaları grubu endeksi binde 1, sağlık ve kişisel bakım harcamaları grubu yüzde 2.1 artarken, kültür, eğitim ve eğlence harcamaları grubu endeksi binde 4, ev eşyası harcamaları grubu endeksi ise yüzde 2.3 azaldı. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, Temmuz ayında yüzde 1.8 oranında azalan toptan fiyatlar, Ağustos ayında yüzde 1.1 artış kaydetti. 
     Bir önceki yıl sonuna göre artış oranları incelendiğinde, geçen yılın Ağustos ayında yüzde 12.6 olarak gerçekleşen 8 aylık artış oranı, bu yılın aynı döneminde yüzde 4.6 olarak belirlendi. 
     Ağustos ayında, bir önceki yılın aynı ayına göre yüzde 10'luk artış olurken, yıllık ortalama artış oranı yüzde 14.9 olarak gerçekleşti. 
     Aynı endekse göre toptan eşyada geçen yılın Ağustos ayında bir önceki yılın aynı dönemine göre yüzde 23.6'lık, yıllık olarak da ortalama yüzde 26.8'lik bir artış olmuştu. 
     
</TEXT>
</DOC>
