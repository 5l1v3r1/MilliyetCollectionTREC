<DOC>
<DOCNO> 264128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy08.html </URL>
<DATE> 2004/08/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çelik "Öğretmen atamaları 2 Eylül'de gerçekleştirilecek" 
</HEADLINE>
<TEXT>

     Milli Eğitim Bakanı Hüseyin Çelik, 48 branşta yaklaşık 11 bin öğretmen atamasının 2 Eylül Perşembe günü gerçekleştirileceğini bildirdi. 
     Çelik, CHP Genel Başkanı Deniz Baykal'ın Van'daki olaylarda kendisiyle ilgili konuları ''çarpıttığını'' savunarak, hakkında tazminat davası açılması için avukatına talimat verdiğini belirtti. 
     Milli Eğitim Bakanı Çelik, Bursa'da eğitim muhabirlerinin sorularını yanıtladı. 
     Çelik, 48 branşta 9 bin 267 öğretmenin ilk kez atanacağını, kurumlar arası nakillerle bu rakamın 11 bini bulacağını ifade ederek, atama işlemlerinin 2 Eylül Perşembe günü gerçekleştirileceğini açıkladı. Başvuruların yarın başlayıp 27 Ağustos'a kadar süreceğini anımsatan Çelik, öğretmenlerin 8 Eylül'de göreve başlayacaklarını kaydetti. 
     Formasyonu bulunmayan Fen-Edebiyat Fakültesi mezunlarının, atama işlemlerinin yapılacağını, ancak formasyonu tamamladıktan sonra göreve başlayacaklarını bildiren Çelik, Kamu Personeli Seçme Sınavı'nda 75 ve üstü puan alan bu durumdaki adayların ihtiyaca göre atanabileceğini belirtti. Çelik, ''Ancak hemen göreve başlamayacaklar, önce formasyonu bitirecekler'' dedi. Çelik, Bakanlığın bu durumdaki adaylara, formasyon dersi vermesinin de gündeme gelebileceğini kaydetti. 
     Hükümetin ''özelleştirme mağdurlarının'' istihdamına ilişkin bir yasa hazırlığında olduğunu belirten Çelik, söz konusu yasa çıktıktan sonra yaklaşık 30 bin başvuru geleceğini düşündüklerini kaydetti. ''18 binine biz talibiz'' diyen Çelik, bu kişilerin okullarda müstahdem ve idari personel olarak görevlendirileceğini belirtti. Alınacak elemanların sözleşmeli çalıştırılacağını kaydeden Çelik, ''11 ay çalışıp, giriş çıkış yapacaklar'' dedi. ''Devlet memuru zihniyetiyle müstahdem çalıştıramadıklarını'' ifade eden Çelik, üniversitedeki profesörü bile kapının önüne koyabiliyorsunuz. 657 sayılı kanunla çalışan memura kesinlikle bir şey yapamıyorsunuz. Çalışanla çalışmayanın birbirinden ayrılması lazım'' diye konuştu. 
     
     ORTAÖĞRETİM MÜFREDATI, SONBAHARA TAMAMLANIYOR 
     Hüseyin Çelik, ''İlköğretim müfredatında 5. sınıfa kadar öğrencilere gramer dersi verilmeyecek. Bu okuma-yazmalarını nasıl etkiler '' sorusu üzerine, gramer ile okuma-yazmanın birbirinden farklı kavramlar olduğunu kaydederek, ''İlköğretimde, gramer çocuğu köreltiyor, zevk almamasına neden oluyor. Bir insanın dilden nefret ettirmek istiyorsanız, yoğun gramer eğitimi verin. Çocuklar, Türkçe'den nefret ediyor'' dedi. 
     Çelik, Ortaöğretim müfredatının da Kasım-Aralık döneminde tamamlanmış olacağını bildirdi. 
     
     AVUSTURYA'DAKİ ÖĞRENCİLERİN HARÇ SORUNU 
     ''Avusturya'nın Türk öğrencilerinden harç alması konusunda nasıl bir çözüm üretilecek'' sorusunu yanıtlarken Çelik, bu sorunun basına yansıtıldığı gibi Yükseköğretim Kurulu'ndan YÖK kaynaklı olmadığını söyledi. 
     Avusturya Milli Eğitim Bakanı ile yaptıkları görüşmeler sırasında ''karşılıklılık esasına'' bağlı olarak iki ülke öğrencilerinden harç alınmamasının karara bağlandığı bildiren Çelik, ''Ancak Avusturya Milli Eğitim Bakanlığı ile oradaki üniversiteler arasında çıkan bir anlaşmazlık nedeniyle bugün bu noktaya gelindi'' dedi. 
     Avusturya Milli Eğitim Bakanlığı ile yeni bir görüşme daha yaptığına da işaret eden Çelik, kendisinden bu konunun çözümüyle ilgileneceğine dair söz aldığını kaydetti. 
     
     ''YÖK YASASI NADASTA'' 
     Bakan Çelik, 20 ilde 20 yeni Anadolu Teknik Lisesi kurulacağını ifade ederek, 5 yıllık eğitim verecek bu okullarda yalnız ''bilgisayarcı'' yetiştirileceğini kaydetti. Çelik, okullara duruma göre elektrik-elektronik bölümünün de eklenebileceğini, ancak ağırlıklı olarak bilgisayarda yazılım eğitimi yapılacağını anlattı. 
     Bilişim sektöründe kaliteli eleman ihtiyacı bulunduğunu ifade eden Çelik, bu okullarda okuyacak öğrenciler mezun oluncaya kadar Yükseköğretim Yasası'nda gerekli düzenleme yapılabilirse, öğrencilerin ''bilgisayar mühendisliği'' alanını tercih edebileceğini söyledi. 
     Çelik, Yükseköğretim Yasası'na ilişkin bir soru üzerine ''Yasa, şu an nadasta'' dedi. 
     Eskişehir'den sonra kapalı diğer demiryolu meslek liselerinin açılıp açılmayacağına ilişkin soruya karşılık Çelik, bunun Ulaştırma Bakanlığı'nın talebine bağlı olduğunu kaydetti. Çeşitli bakanlıklara bağlı liselerin Milli Eğitim Bakanlığı bünyesinde toplanmasına ilişkin de bir çalışma yürüttüklerini anımsatan Çelik, ''Pek çok kuruma bağlı liseler var. Bu yolla Tevhid-i Tedrisat çoktan delik deşik edilmiş'' diye konuştu. 
     
     YURT-KUR'UN KREDİ ALACAKLARI 
     Yurt-Kur kredi borçlarının geri ödemelerine ilişkin bir soru üzerine Bakan Çelik, ''Türkiye'de kredilerin geri ödenmemek üzere alındığını'' ifade ederek, bu ''bedavacı zihniyetin'' değişmesi gerektiğini söyledi. 
     Çelik, Yurt-Kur'un 1984 yılından bu yana biriken 390 trilyon lira alacağı bulunduğunu bildirdi. Çelik, bu çerçevede 230 bin kişinin hiç ödeme yapmadığını, 150 bin kişinin borcun bir kısmını ödediğini kaydederek, yalnız 90 bin kişinin borcunu tümüyle kapattığını belirtti. Çelik, kredi borçlarını tahsil etmekte kararlı olduklarını vurguladı. 
     
     CHP'NİN VAN RAPORU 
     Çelik, Van'da eski milletvekili Mustafa Bayram'ın oğlu Hamit Bayram'ın Polis Merkezi'nden kaçırılması olayına ilişkin CHP'nin hazırladığı raporu nasıl değerlendirdiğini soran bir gazeteciye, ''Bunu değerlendirmiyorum. İçişleri Bakanı'na sorun'' karşılığını verdi. 
     Hüseyin Çelik, sözlerini şöyle sürdürdü 
     ''Orada bütün mesele şu ben milletvekili, bakan olarak beni dağdaki çoban arasa cevaben ararım. Bir belediye başkanı beni aramış, aradım, karşıma eski bir milletvekili çıktı. Ve bütün bu olup bitenlerden benim kesinlikle haberim yok. Adam bana diyor ki 'Benim oğlum kaçırıldı, fidye istiyorlar'. Ben de 'geçmiş olsun' diyorum. 'İyi ki senin oğlun kaçırıldı mı' deseydim. Ama bunu özellikle sayın Baykal çok çarpıttı. Ben de hakkında tazminat davası açılması için avukatına talimat verdim.'' Başka bir soruyu yanıtlarken Çelik, CHP'nin yerel seçimlerde ''hezimete uğradığını'', seçimlerde yalnız kısa bir süre önce vefat eden İzmir Belediye Başkanı Ahmet Piriştina ile Şişli Belediye Başkanı Mustafa Sarıgül'ün başarılarıyla ön plana çıktığını söyledi. Çelik, iki belediye başkanının de eğitim kurumlarına destek verdiklerini belirterek, ''Velilerin kalbine giden yol onların çocuklarından geçer. Eğitime önem veren belediye başkanları tekrar tekrar seçiliyor'' diye konuştu. 
     
     İSTANBUL'DAKİ YAĞIŞ 
     Çelik, İstanbul'da dün başlayan yağışların etkisine de değinerek, Alibeyköy'deki Endüstri Meslek Lisesi'nin yalnız bahçe duvarı yıkıldığını ve ciddi bir problem bulunmadığını belirtti. Okulun eğitim-öğretim yılında hizmete hazır hale getirileceğini kaydeden Çelik, ''İstanbul'daki hiçbir okulda eğitim-öğretimi etkileyecek bir problem olmadığını'' söyledi. 
     
</TEXT>
</DOC>
