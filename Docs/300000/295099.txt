<DOC>
<DOCNO> 295099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun01.html </URL>
<DATE> 2004/12/06/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Giscard D'Estaing Tüm komşuları almak zorunda değiliz 
</HEADLINE>
<TEXT>

     Fransa'nın eski cumhurbaşkanlarından Valery Giscard d'Estaing, ''Birbirine benzeyen ve komşu ülkelerin birliği olan AB'nin, tüm komşularını içine almak zorunda olmadığını'' söyledi. 
     D'Estaing, RTL radyosu, Le Monde gazetesi ve LCI televizyonunun ortak yapımı olan ''Grand Jury'' adlı programda, AB'nin Türkiye'ye ''imtiyazlı ortaklık'' önermesi isteğini yineleyerek, ''Büyük ve önemli bir ülke olan Türkiye'ye bir şey sunmak gerek'' diye konuştu. 
     ''Sorun Türkiye'nin üyeliğe hangi noktada hazır olup olmadığı ya da AB normlarını yerine getirip getirmediği değil, sorun, AB'nin Avrupa dışındaki ve üye olması halinde AB'nin en büyük nüfusuna sahip olacak bir ülkeyle çalışıp çalışamayacağı'' dedi. 
     ''Türkiye'nin AB üyeliğinin, Avrupa projesinin doğasını değiştireceğini'' savunan d'Estaing, ''Türkiye'ye 1960'larda verilen sözün 1995 yılında imzalanan gümrük birliği anlaşmasıyla yerine getirildiğini'' iddia etti. 
     17 Aralık'taki AB zirvesinden önce Fransa Cumhurbaşkanı Jacques Chirac'la siyasi partiler arasında ''görüşme'' yapılmasından yana olduğunu söyleyen d'Estaing, parlamentoda Türkiye'nin AB üyeliği konusunda bir oylamanın ''normal olacağını'' savundu. 
     
     UKRAYNA 

     D'Estaing ayrıca, şiddet eylemlerinin artmaması için Ukrayna'da Avrupa yanlısı muhalefete karşı tüm müdahalenin engellenmesi gerektiğini düşündüğünü belirtti. 
     Eski cumhurbaşkanı, ''Ukrayna'da, doğu ve batı arasındaki dengenin korunması için demokrasi, hoşgörü ve uzlaşma sürecinin desteklenmesi gerektiğini'' söyledi. 
     
</TEXT>
</DOC>
