<DOC>
<DOCNO> 288924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun14.html </URL>
<DATE> 2004/11/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fransa'da Bizanslı Türkiye tartışması 
</HEADLINE>
<TEXT>

     Fransa'da Türkiye'nin AB üyeliği tartışması bu kez de Bizans tarihi üzerinde yoğunlaştı. 
     Filistin Lideri Yaser Arafat'ın hastalığı nedeniyle Fransa'da ikinci plana itilen Türkiye'nin AB üyeliği tartışılması yeniden başlandı. Tartışma bu kez de Bizans tarihi üzerinde yoğunlaştı. 
     
     Chirac "Hepimiz Bizans'ın çocuklarıyız" 

     Türkiye'nin AB üyeliğini savunan Cumhurbaşkanı Jacques Chirac, Türkiye'nin Avrupalılığını vurgulamak üzere "hepimiz Bizans'ın çocuklarıyız" şeklinde konuştu. 
     
     Bayrou'dan Chirac'ın sözlerine eleştiri 

     Fransa Demokrasi Birliği UDF Genel Başkanı François Bayrou ise, bu sözleri "yepyeni bir tarih yorumu" olarak eleştirdi. 
     Bayrou, Chirac'ı 'yurttaşlar Avrupasını değil, diplomatların Avrupasını savunmakla' suçladı. 
     
     Chirac "Türkiye'nin, Avrupa'nın temel değerlerine uyması şart" 

     Fransa'nın ikinci büyük kenti Marsilya'da, De Gaulle'cu harekete mensup bin kadar genç önünde konuşan Jacques Chirac, Türkiye'nin AB'ye üyeliğinin Avrupa için olağanüstü bir şans olacağını savunarak, bunun için Türkiye'nin, Avrupa'nın temel değerleri olan barış, demokrasi ve insan haklarına uymasının şart olduğunu belirtti. 
     Bu şartların gerçekleşmesi sonunda Türkiye'nin AB'ye katılmasıyla, Avrupa'nın kuvvetleneceğini belirten Chirac, "hepimiz Bizans'ın çocuklarıyız" dedi. Chirac, demokrasi ve insan haklarının sınırı olmadığını da dile getirdi. 
     
     Bayrou "Chirac yepyeni bir tarih yorumu yapıyor" 

     Fransiz haber kanalı LCI'de soruları yanıtlayan UDF Genel Başkanı François Bayrou, Bizans tarihinin Türkiye'nin Avrupalılığını göstermediğini, gerçeğin bunun tam tersi olduğunu söyledi ve "Jacques Chirac yepyeni bir tarih yorumu yapıyor" şeklinde konuştu. 
     François Bayrou, Fransa Cumhurbaskanı'nın yurttaşlar Avrupasını savunmadığını iddia etti ve kendi partisinin son aylarda Türkiye'nin üyeliği konusunu gündeme getirmemesi halinde, Fransızların bundan haberi bile olmayacağını iddia etti. 

     
</TEXT>
</DOC>
