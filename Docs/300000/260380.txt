<DOC>
<DOCNO> 260380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/gun01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönmezer'i kaybettik 
</HEADLINE>
<TEXT>


Türkiye'nin hukuk alanındaki ordinaryüsü Sulhi Dönmezer, 1.5 yıldır tedavi gördüğü hastalıktan yaşamını yitirdi. Dönmezer, 47 yıldır ceza hukuku dersleri veriyordu 

Pınar Aktaş İstanbul 

Türk Ceza Hukuku'nun öncüsü ve binlerce hukukçunun hocası Ord. Prof. Dr. Sulhi Dönmezer 86 , 1.5 yıldır tedavi gördüğü pankreas kanseri hastalığından yaşamını yitirdi. Türkiye'nin hukuk alanındaki ordinaryüsü Dönmezer, kanser olduğunu bilmiyordu. 
İstanbul Üniversitesi Hukuk Fakültesi'nde 47 yıl ceza hukuku dersleri veren, Türk üniversitelerinin gelişmesinde büyük emekleri bulunan Dönmezer, Gayrettepe'deki evinde dün 05.00 sıralarında yaşamını yitirdi. 

Devlet töreniyle uğurlanacak 
Dönmezer için yarın ilk tören 10.30'da İstanbul Üniversitesi'nde yapılacak. Dönmezer, Fatih Camii'nde öğleyin kılınacak cenaze namazının ardından Edirnekapı Şehitliği'nde devlet töreniyle toprağa verilecek. 
Kızı avukat Zuhal Dönmezer Çakıroğlu, Dönmezer'in "herkesin hocası", kendisinin de "hem babası hem hocası" olduğunu söyledi. Çakıroğlu, babasını şöyle anlattı "Hep azimliydi, iyileşip devam etmek istediği çok projeleri vardı. Hayatta hiç yorgun düşmedi. Bana hep 'Kızım ağaçlar ayakta ölür, ben de öyle öleceğim' derdi, öyle oldu. 86 yaşında üretiminin zirvesinde, yaşlı bir insan gibi değildi. Son derece üretken ve zirvede olduğu bir yaşta çınar gibi gitti. Türkiye için çok büyük bir kayıp." 
Dönmezer, Türk üniversitelerinin yanı sıra, Fransa, Hollanda, Portekiz, ABD, İran ve Pakistan'daki çeşitli üniversitelerde de ders ve konferanslar verdi. Dönmezer'e, Aydınlar Ocağı'nca da "Şeyhül Müderrisin" Hocaların Hocası unvanı verildi. 53 yıldır Merih Dönmezer'le evli olan Dönmezer'in 2 çocuğu, 2 de torunu bulunuyor. 

Yol gösterici olacak 
Cumhurbaşkanı Ahmet Necdet Sezer, Dönmezer'in hukuka adanmış yaşamı, çalışmaları ve yapıtlarıyla hukukçulara yol gösterici olmayı sürdüreceğini söyledi. Başbakan Recep Tayyip Erdoğan da Dönmezer'in eserleriyle her zaman saygıyla anılacağını söyledi. 


</TEXT>
</DOC>
