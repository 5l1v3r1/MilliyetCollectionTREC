<DOC>
<DOCNO> 274547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko16.html </URL>
<DATE> 2004/09/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hewlett-Packard Türkiye'de üretim yapmayı düşünüyoruz... 
</HEADLINE>
<TEXT>

     Bilgisayar şirketi Hewlett-Packard'ın HP Türkiye Genel Müdürü Şahin Tulga, ''Türkiye'de üretim yapmayı düşünüyoruz, bu konuda ciddi çalışmalar yapıyoruz'' dedi. 
     Tulga, AA muhabirine yaptığı açıklamada, Türkiye'nin ekonomik büyüklük bakımından dünyada 20. sırada bulunan önemli bir ülke olduğuna dikkati çekti. Tulga, Hewlett-Packard'ın bu önemli potansiyeli daha iyi değerlendirmek için, yüzde 100 yabancı sermaye ile üretim yapmayı düşündüğünü belirtti. 
     Çok büyük bir potansiyele sahip olan Türkiye'de varolmak ve bu potansiyeli daha iyi değerlendirmek için üretimin gerekli olduğunu belirten Tulga, şöyle konuştu 
     ''Şu anda Türkiye'de üretimimiz yok. Ancak üretim yapabilmek için çalışmalara başladık. Bu konuda Devlet Bakanı Ali Babacan ile görüşerek ilk önemli adımı atmış olduğumuzu düşünüyorum. Yüzde 100 yabancı sermaye getirerek, üretim yapmayı düşünüyoruz. Şimdilik, Türk işadamları ile ortak yatırım düşüncemiz yok. Yatırım konusunda, gerekli yardımları alabilirsek üretime geçebiliriz. Bu süre, 6 ay da olabilir, 2 yıl da. Çalışmalarımız devam ediyor.'' 
     
     ''GÜÇ, MÜŞTERİYE GEÇTİ'' 
     Dünyada, bilgi-iletişim sektöründe çok hızlı değişimler yaşandığını, bu hızlı değişimin şirketlerin kar marjlarını düşürüp, yeni arayışlara yönelmesine neden olduğunu belirten Tulga, ''İletişim devrimiyle birlikte güç müşteriye geçti. Artık, müşteriler kendi aralarında haberleşebiliyor, bir firma ile ilgili her türlü bilgiye ulaşabiliyorlar. Hiç birşey gizli kalmıyor. Herşey şeffaf, bir firmanın internet sitesine giriyorsunuz ve oradan her türlü bilgiye ulaşıyorsunuz. Üretilen ürün, muhteviyatı, fiyatı başta olmak üzere herşeyi müşteri öğrenip, kararını ona göre veriyor'' diye konuştu. 
     Ticaretin globalleşmesi ile birlikte kar etmenin de zorlaştığını ve bu durumun firmaları yeni müşteri arayışına ittiğine dikkati çeken Tulga, ''firmalar, yeni bir çıkış yolu bulmak için artık müşterilerine yeni bir bakış açısıyla bakmaya başladı. Firmalar artık, müşteriyi elde etmek için başlangıçta belki zararına satış yapıp, onda bir memnuniyet hatta bunun da ötesinde bir coşku yaratmayı düşünüyor'' dedi. 
     Tulga, müşterilerilerine, nasıl strateji ve iş modeli kurmaları gerektiğini, bilgisayar sistemlerini de öğrettiklerini anlatırken, ''artık, biz iş hayatının tam merkezindeyiz. Müşterilerimiz şirketlerin satın alma müdürleri değil, bizzat şirketin sahibi'' dedi. 
     
</TEXT>
</DOC>
