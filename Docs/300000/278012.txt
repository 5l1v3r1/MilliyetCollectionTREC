<DOC>
<DOCNO> 278012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun22.html </URL>
<DATE> 2004/10/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yunan basınına göre rapor Türkiye'ye sarı ışık 
</HEADLINE>
<TEXT>

     AB Komisyonu'nun dün yayınladığı ilerleme raporu ve Türkiye ile üyelik müzakerelerine başlanması tavsiyesi yabancı basında geniş şekilde yer buldu. 
     Yunan basını, Türkiye'ye uzun yıllar sürecek zorlu bir müzakere süreci için ''sarı ışık'' yakıldığını savundu. Ankara'nın raporu serinkanlı bir biçimde ve olumsuz karşı çıkışlara yer vermeden karşıladığını kaydeden gazeteler, Komisyon'un yaklaşımının Başbakan Recep Tayyip Erdoğan ve ülkedeki ''Avrupa yanlılarını'' rahatlattığı değerlendirmesini yaptılar. 
     Atina'nın raporda yer alan Yunanistan'ın ilgi alanına giren konulara ilişkin ifadelerden memnun olduğunu belirten gazeteler, Başbakan Erdoğan'ın dün gece Başbakan Kostas Karamanlis'i telefonla arayarak desteği için teşekkür ettiğini belirttiler. 
     Katimerini gazetesi, ''Türkiye'nin AB yolu uzun, ufukta ne olduğu belli değil'' başlığını kullandığı haberinde, Komisyon raporunun zorlu bir müzakere sürecinin yolunu açtığını belirtti. Türkiye'nin AB müktesebatına uyum sağlamasının 10 yıl süreceği tahmininde bulunan Katimerini, Atina ve Kıbrıs Rum Yönetimi'nin rapora olumlu tepki verdiklerini kaydetti. 
     To Vima gazetesi, raporun hem Türkiye'yi destekleyenleri, hem de karşı çıkanları tatmin ettiğini savundu ve haberinde ''Türkiye sürekli Avrupa sınavı verecek'' başlığını kullandı. Brüksel'in Ankara'ya yaktığı ışığın renginin ''sarı'' olduğunu yazan To Vima, müzakere sürecinin zorluğu, AB üyelerinin gerekli şartların yerine getirilmediği gerekçesiyle süreci dondurma olanakları ve 10-15 yıl sonra da olsa üyelik için hiçbir garanti olmaması nedeniyle ışığın renginin ''sarı'' olarak algılandığını vurguladı. 
     ''Türkiye'ye yarım evet'' başlığını kullanan Apoyevmatini gazetesi, AB Komisyonu'nun bugüne kadar hiçbir aday ülkeye bu kadar ciddi sayıda şart koymadığını belirtti. Türkiye'nin reform sürecini aksatması halinde müzakerelerin askıya alınmasının da söz konusu olduğunu kaydeden Apoyevmatini, Brüksel'de yapılan Türkiye'nin üyeliği halinde serbest dolaşıma sınır getirilmesine ilişkin değerlendirmelere atfen de, ''Türkiye'ye evet, Türklere hayır'' ifadesini kullandı. 
     Elefteros Tipos gazetesi de ''Türkiye'ye sarı ışık'' ifadesini kullandı ve Komisyon'un koyduğu şartlar nedeniyle ''yeşil ışıktan'' söz edilemeyeceğini yazdı. Raporun Yunanistan'ın ilgi alanına giren konuları içerdiğini de belirten Elefteros Tipos, Atina'nın bundan böyle Ankara'yı daha uzlaşmacı bir müzakereci olarak bulacağını savundu. 
     ''Türkiye Komisyon'un denetiminde'' başlığını kullanan Ethnos gazetesi, Türkiye'nin önümüzdeki 10-15 yıl boyunca AB Komisyonu'nun denetiminde kalacağı yorumunu yaptı. Ethnos, Türkiye'nin çok sayıda siyasi, sosyal ve ekonomik değişiklik öngören şartlarla karşı karşıya kaldığını kaydetti. 
     Komisyon raporunun ''Türkiye için şartlı evet'' anlamına geldiğini belirten Ta Nea ise Ankara'nın raporu soğukkanlı bir biçimde karşıladığını yazdı. Ta Nea, AB Komisyonu'nun Türkiye'ye Avrupa'nın dış kapısını açtığını belirtti ve ''Ankara'nın salonda oturan Avrupalıların yanına gidebilmesi için uzun, zorluklarla dolu bir koridordan geçmesi gerekiyor'' yorumunu yaptı. 
     ''Türkiye AB'nin vesayeti altında'' başlığını kullanan Elefterotipiya gazetesi, raporun Türkiye'nin Avrupa'nın bünyesine uyum sağlayabileceğine ilişkin şüphe ve kaygı duyulduğu hissini verdiğini savundu. Elefterotipiya, bu hissin, müzakere sürecinin sonunda üyelik garantisi verilmemesi gibi yaklaşımlardan kaynaklandığını öne sürdü. 
     
     FRANSIZ BASINI 
     Fransız gazeteleri, AB Komisyonu'nun dün yayınladığı Türkiye ile ilgili ilerleme raporuna ilişkin değerlendirmelerinde, ''müzakerelerin 2006'da başlayabileceği'' ve ''üyeliğin 2014 yılında gerçekleşebileceği'' şeklinde görüşlere yer verdiler. 
     Le Monde gazetesi, ''Türkiye uzun yürüyüşüne başlayabilir'' başlığıyla verdiği haberde, ''müzakerelerin 2006 yılında başlayabileceğini'' yazdı. 
     Gazete, Fransa'nın eski cumhurbaşkanlarından Charles De Gaulle ve François Mitterrand ile şimdiki Cumhurbaşkanı Jacques Chirac'ın, Türkiye'nin AB üyeliğine sürekli destek veren liderler arasında olduğuna dikkati çekti. 
     ''Türkiye'nin AB üyeliğine ilişkin Fransa'da referanduma gidilmesi önerisinden rahatsızlık duyduğu'' ifade edilen haberde, ''bu tür önerilerin Ankara'da hayal kırıklığı yarattığı'' yorumu yapıldı. 
     Le Monde gazetesinde çıkan ayrı bir haberde ise ''son iki yıl içinde ABD, Kıbrıs, Ermenistan ve İran gibi konularda hükümetin dış politikasının gözle görülür biçimde değiştiği'' yorumu yapıldı. 
     Liberation gazetesi, ''Ankara kutsal zafer yolunda'' başlığıyla verdiği haberde, ''tam üyeliğinin en iyi koşullarda 2014 yılında gerçekleşebileceği'' yorumunu yaptı. 
     Le Figaro gazetesi ise Fransa meclisinde tam üyelik müzakereleri öncesinde bir genel tartışma açılması ve tartışmanın sonunda oylamaya gidilmesi yolundaki tartışmalara sayfalarında geniş yer verdi. 
     
</TEXT>
</DOC>
