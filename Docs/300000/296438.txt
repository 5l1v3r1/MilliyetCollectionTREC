<DOC>
<DOCNO> 296438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/siyaset/asiy.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca da kurtarıldı 
</HEADLINE>
<TEXT>


TBMM Adalet Komisyonu'ndaki düzenlemeye göre, üst sınırı 3 yılı geçmeyen suçlarda 75 yaşın üzerindeki hükümlüler, sağlık raporu getirirlerse cezalarını konutta çekebilecekler 


TBMM Adalet Alt Komisyonu'nda görüşülerek kabul edilen Ceza ve Güvenlik Tedbirlerinin İnfazı CİK Hakkındaki Kanun Tasarısı'na eklenen bir maddeyle, kapatılan RP'nin lideri Necmettin Erbakan'ın 2 yıl 4 aylık cezasını evinde çekmesi sağlandı. 
Tasarının görüşmeleri sırasında AKP ve CHP'lilerin son anda verdikleri ortak önergeyle 75 yaş üzerinde olup da 3 yıl ve daha az ceza alanların, tam teşekküllü bir hastaneden rapor almak ve devletin uğradığı zararı karşılamak koşuluyla, söz konusu cezalarını evlerinde çekmesi sağlandı. 
Böylece "Kayıp Trilyon" davasında 2 yıl 4 ay ceza alan 78 yaşındaki Erbakan, ertelenen bu cezasını evinde çekecek. Önergede ayrıca, şartlı salıverilme haklarından da yararlanması öngörülen söz konusu kişiler, düzenlemeye uymamaları halinde "cezanın baştan itibaren cezaevinde çektirilme" cezası kapsamına da girmeyecek. 
Erbakan'ı kurtaran bu düzenlemeye imza atan CHP'liler Mehmet Nuri Saygun ile Mehmet Küçükaşık parti grubunun onayını aldıklarını belirtti. Ancak komisyon üyesi CHP'li Yüksel Çorbacıoğlu, "Erbakan kurtarılıyor. Benim ne haberim var ne de onaylıyorum" diye konuştu. 

Nasıl yararlanacak 
Erbakan, hükümlülerin lehine bir düzenleme olduğu için tasarının yürürlüğe girmesi öngörülen 1 Nisan 2005'i beklemeden, düzenlemeden yararlanmak amacıyla başvuru yapabilecek. CİK'in yürürlük tarihinden önce başvurusunu yapması halinde, mevcut kanundaki şartlı salıverilme uygulamasından yararlanacak olan Erbakan'ın, 2 yıl 4 aylık cezası 18 ay 20 güne düşecek. Devletin uğradığı 1 trilyonluk zararı da faiziyle birlikte ödeyecek olan Erbakan, zorunlu hallerde dışarı çıkmak için infaz savcısından izin alacak. 


</TEXT>
</DOC>
