<DOC>
<DOCNO> 285074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko04.html </URL>
<DATE> 2004/11/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye'nin ilk yerli üretim otomobili "Devrim" ATO'da sergilenecek 
</HEADLINE>
<TEXT>

     Türkiye'nin ilk yerli üretim otomobili ''Devrim'', yarın Ankara Ticaret Odası'nda ATO sergilenecek. 
     ATO ve Türk Mühendisler Birliği Derneği tarafından aynı gün ortaklaşa gerçekleştirilecek organizasyonda, ''Ulusal Sanayi ve Devrim'' konulu bir de panel düzenlenecek. 
     Sanayi ve Ticaret Bakanı Ali Coşkun'un da katılmasının beklenildiği panelde, ATO Başkanı Sinan Aygün, Ulusal Sanayici ve İşadamları Derneği Başkanı Kemal Özden, Devrim Otomobili Motor Şanzıman Grubu Makine Yüksek Mühendisi Mehmet Nöker ve Otomotiv Sanayii Derneği Yönetim Kurulu eski Başkanı Ali İhsan İlkbahar birer konuşma yapacak. 
     
     DEVRİM'İN HİKAYESİ 
     Dönemin Cumhurbaşkanı Cemal Gürsel'in talimatıyla geliştirilen ve ilk Türk otomobili olma unvanına sahip Devrim otomobilleri, TCDD tarafından 1961 yılında ordunun ihtiyacını karşılamak amacıyla geliştirilmişti. 
     Cumhurbaşkanı Gürsel tarafından, 16 Haziran 1961 günü Devlet Demiryollarına, ordunun ihtiyacını karşılamak amacıyla bir araç geliştirmesi görevi verildi. 
     Proje için 1 milyon 400 bin TL ödenek ayrıldı ve aracın 29 ekim 1961 tarihine yetiştirilmesi istendi. 
     Aracın tasarlanıp, üretilmesi için 4.5 ay süre tanınmıştı. 29 Ekim 1961 sabahı Türkiye'de yapılan bir otomobil, kaportası pürüzsüz olmasa da kendi tekerlekleri üzerinde ve yine Türkiye'de yapılan kendi motorunun gücüyle Büyük Millet Meclisi binasının önüne götürülerek Cumhurbaşkanı Cemal Gürsel'e sunuldu. Zamana karşı yapılan yarışın kazanılmasında en önemli etken, projede TCDD'nin görevlendirilmiş olmasıydı. O tarihlerde TCDD'nin onarım amacıyla kurulmuş fakat geniş ölçüde yedek parça imal eden Ankara, Eskişehir, Sivas ve Adapazarı'ndaki fabrikaları ile önemli bir teknik potansiyeli ve yetişmiş işçisinden mühendisine kadar güçlü bir teknik kadrosu bulunmasıydı. 
     Proje, yönetim grubunun başkanı yüksek Mühendis Emin Bozoğlu yönetimindeki 20 mühendisin olağanüstü çalışmalarıyla gerçekleşti. 
     1961 yılında 4 adet üretilen Devrim otomobillerinden sadece birisi günümüze kadar ayakta kaldı. 
     
</TEXT>
</DOC>
