<DOC>
<DOCNO> 269267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur29.html </URL>
<DATE> 2004/09/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ülkü Ocakları'nın eylemine polis müdahalesi... 
</HEADLINE>
<TEXT>

     Fener Rum Patrikhanesi'nde 183 yıldır kapalı tutulan ''Kin Kapısı''nın açılması için eylem yapan İstanbul Ülkü Ocakları'na bağlı grup, patrikhaneye yürümek isterken polisin cop ve biber gazlı müdahalesi sonucu engellendi. 
     Balat'taki Fener Rum Patrikhanesi önünde toplanan yaklaşık 500 kişilik grup adına bir basın açıklaması yapan İstanbul Ülkü Ocakları Başkanı Yüksel Kaleci, Türkiye'nin, AK Parti'nin uluslararası çarpık ilişkileri sonucunda ABD ve AB'nin işgali altına girdiğini öne sürerek, ''Başta patrikhane olmak üzere Türkiye'deki yabancılara taviz üzerine taviz verildiğini'' iddia etti. 
     Kaleci'nin konuşmasının ardından patrik gibi giydirilmiş bir kuklayı önce ağaca asan, sonra da yakan grup, 1821'de Patrik Gregorius'un Mora İsyanı ile ilgili suçlu bulunarak idam edilmesinden bu yana patrikhane yönetimince kapalı tutulan ''Kin Kapısı''nın maketini de parçaladı. 
     Çevrede yoğun önlemler alan polis, gruba dağılmaları yönünde uyarıda bulundu. 
     Bu uyarıya rağmen patrikhane kapısına doğru yürüyüşe geçen ve kendilerine engel olmaya çalışan polise taş atan grup, güvenlik kuvvetlerinin cop ve biber gazı kullanarak yaptığı müdahale sonucu engellendi. 
     Ortamın gerginleşmesi üzerine araya giren bazı kişiler, grubun patrikhane önünden uzaklaşmasını sağladı. 
     
</TEXT>
</DOC>
