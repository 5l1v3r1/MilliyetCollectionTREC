<DOC>
<DOCNO> 267057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/siyaset/asiy.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükanıt İrticayla mücadele sürecek 
</HEADLINE>
<TEXT>


Kara Kuvvetleri Komutanlığı'nı devralan Büyükanıt, "İrticai tehdit, temel algılamalarımız olacaktır. Bölücülerin maskelerini düşürmek görevimizdir ve kimse TSK'yı laiklik konusunda sınamasın" dedi 

ANKARA Milliyet 


Kara Kuvvetleri Komutanlığı KKK devir teslim töreninde, Org. Aytaç Yalman ve halefi Org. Yaşar Büyükanıt, önemli mesajlar verdi. Dün yapılan törenle KKK'yı Yalman'dan devralan Büyükanıt, konuşmasında şu mesajları verdi 
İRTİCA VE BÖLÜCÜLÜK TSK'nın irticayla mücadelesi devam edecek. Türkiye'nin karşı karşıya olduğu irticai ve bölücü tehdit, temel algılamalarımız olacaktır. Çağdaş toplumun yüksek değerlerini kendilerine siper ederek bölücülük yapanlar, insan hakları, özgürlükler, barış, kardeşlik gibi değerleri işledikleri cinayetlerin maskesi olarak kullananların bu maskelerini düşürmek ve gerekeni yapmak temel görevimiz olacaktır. SINAMASINLAR TSK'nın laik, demokratik, sosyal nitelikli Türkiye Cumhuriyeti'nin temel değerlerine sahip çıkması, bazı kesimlerin amaçlı olarak kendilerine göre yorumladıkları laiklik ilkesinin, Atatürkçü Düşünce Sistemi'nin çağdaş ve aydınlık rehberliğinde uygulanması kaçınılmaz bir görev ve sorumluluktur. Bunu, her türlü kişisel çıkarlardan soyutlanmış olarak yerine getireceğimizden kimsenin şüphesi olmaması gerektiğini ifade etmek istiyorum ve hiç kimsenin, bu konudaki kararlılığımızı sınamamasını tavsiye ediyorum.KÜRESELLEŞME Yaşadığımız günlerde ve güvenlik kavramında ülkemiz, ya kendisine biçilen rolün basit bir oyuncusu veya bölgesel bir belirleyicisi olacaktır. Belirtilen bu yol ayrımında belirleyici unsur şüphesiz ülkenin ve onu yönetenlerin tehdit algılamalarıdır.SİYASİ BEKLENTİMİZ YOK TSK'yı oluşturan kadroların hiçbir siyasi beklentileri yoktur.DEĞİŞTİM DİYENLERE Her değişim, bir gelişim değildir. Değişim rasyonel anlamda çağdaşlaşmaya, ileriye gitmeye hizmet etmiyorsa geriye sürüklenişin emareleridir.DOSTLARA DİKKAT Yurtiçi ve dışı bazı mihrakların 'Türkiye'de askerin rolü' genel tanımlamalarından hareketle TSK'yı ulusal güvenliğin yanında rejimin koruyucusu olma konumu dışına itme çabalarını da yakından izlemekteyiz. Cumhuriyet'in kurulma sürecinde sözde dostlarımızın bütün tavsiyelerine rağbet edilseydi, Türkiye Cumhuriyeti'nin olmayacağı da tarihsel bir gerçektir.ETNİK MİLLİYETÇİLERE Etnik köken olgusunu siyasallaşma çizgisine çekmek, Türkiye Cumhuriyeti'nin var olma sebebine aykırıdır. Tüm yurttaşlarımız eşit haklara sahiptir. ABD'NİN SÖZÜ Türkiye terör konusunda, sözlere değil, teröre karşı yapılan eylemlere bakar ve bunları hafızasına kaydeder. 
Cumhuriyet tarihinin en zorlu ve kritik dönemlerinden birinin yaşadığına işaret eden Yalman da şunları söyledi 
ULUS DEVLET VURGUSU Tehditlerin, küçük ve güçsüz bir ulus devlet yapısı içinde bertaraf edilemeyeceğini bilmek mecburiyetindeyiz. Özellikle son yıllarda artan siyasal ve bürokratik kirlenme ile yolsuzluklar içinde bulunduğumuz sorunların yıkıcı etkilerini daha da artırmıştır. REFORMLAR Reform niteliğinde yapıldığı ifade edilen bazı girişimler, rejimin niteliklerini, ulusal birikim ve bütünlüğümüzü bozuyor ise bu konu üzerinde defalarca düşünmek, rejim ile ilgili endişelerimizi daima ön planda tutmak mecburiyetindeyiz. 

</TEXT>
</DOC>
