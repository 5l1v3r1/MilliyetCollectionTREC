<DOC>
<DOCNO> 266668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur34.html </URL>
<DATE> 2004/08/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Almanya'da gözaltına alınan Cezmi Ersöz ''Dava açacağım'' 
</HEADLINE>
<TEXT>

     Yazar Cezmi Ersöz, Almanya'da bir süre gözaltına alınmasına ilişkin maddi ve manevi tazminat davası açacağını bildirdi. Ersöz, İnsan Hakları Derneği İHD İstanbul Şubesi'nde düzenlenen basın toplantısında yaptığı konuşmada, Anadolu Federasyonu'nun davetlisi olarak gittiği Almanya'da gözaltına alındığını anlatarak, başından geçen olayı şöyle anlattı ''Almanya'nın Heidelberg kentinde yaz kampına gittim. 5 Ağustos günü sabah erken saatlerde kampın etrafının sarıldığını gördük. Daha sonra kampta bulunan 17'si çocuk 55 kişi, elleri kelepçelenerek polis karakoluna götürüldük. Burada 2 saat kadar sorgulandıktan sonra üzerimizdeki kimlik kartları, cep telefonları, hatta basın kartım ve kitaplarım dahil her şeyimizi alıp serbest bıraktılar.'' Gözaltında en temel haklarının dahi verilmediğini öne süren Ersöz, ''Evrensel bir hak olan gözaltında avukat isteme hakkımızı dahi vermediler. Parmak izlerimiz alındıktan sonra zorla Almanca bir metin imzalattılar'' dedi. Yazar Ersöz, olaya ilişkin maddi ve manevi tazminat davası açacağını sözlerine ekledi. 
     
</TEXT>
</DOC>
