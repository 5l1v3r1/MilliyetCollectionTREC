<DOC>
<DOCNO> 277410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun37.html </URL>
<DATE> 2004/10/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İran'da 5 kişi idam edildi 
</HEADLINE>
<TEXT>

     İran'da organize suç örgütü üyesi olmaktan ve tecavüzden suçlu bulunan 5 kişi idam edildi. 
     İRNA'nın haberine göre, cinayetten suçlu bulunan ''Vahşi'' adlı suç örgütünün 4 üyesinin cezası bugün, kuzeydeki Mazendaran eyaletinin batısında bulunan Selmanşehir kentinde halk önünde asılarak infaz edildi. 
     Mazendaran eyalet adliyesi başkanı Fulad Amoli, bu çetenin cinayetin yanı sıra silahlı soygun, tecavüz, yolsuzluk, rüşvet ve sahte belge hazırlamak gibi suçları işlediğini söyledi. 
     Fuladi, polisin çeteye yönelik yaptığı operasyonlarda çete lideri Mehid Şems dahil üç üyesini öldürdüğünü, çetenin 100 kadar üyesine de uzun süreli hapis cezası verildiğini kaydetti. 
     İran Öğrenci Haber Ajansı İSNA da önceki gün aynı eyaletin Gaemşehir kentinde bir kişinin 10 yaşında bir kıza tecavüz etmek suçundan halk önünde asılarak idam edildiğini bildirdi. 
     Cinayet, silahlı soygun, tecavüz, din değiştirme ve ciddi uyuşturucu kaçaklığı suçu işleyen kimselerin idam cezasına çarptırıldığı İran'da, Uluslararası Af Örgütü'ne göre, 2002 yılında 113 ve geçen yıl 108 kişi idam edildi. 
     
</TEXT>
</DOC>
