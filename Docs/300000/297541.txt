<DOC>
<DOCNO> 297541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko08.html </URL>
<DATE> 2004/12/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bankalar faiz düşerken para kazandı 
</HEADLINE>
<TEXT>

     Faiz oranlarında yaşanan düşüş bankacılık sektörünün faiz gelir ve gider kalemlerini küçültürken, gelir ve gider arasındaki dengeyi bankalar lehine ise önemli ölçüde iyileştirdi. Sektörün kazandığı her bir 100 liralık faiz gelirine karşılık ödediği faiz 54.6 liraya kadar indi. 
     Bankacılık Düzenleme ve Denetleme Kurumu, bankacılık sektörünün bu yılın ilk dokuz aylık dönemine ilişkin toplulaştırılmış mali tablolarını açıkladı. Buna göre TMSF bankaları da dahil, sektörün toplam faiz gelirleri geçen yılın aynı dönemine göre yüzde 1.4 oranında artarken, faiz ödemeleri yüzde 20.3 oranında azaldı. 2003 yılının ilk dokuz ayında 29.2 katrilyon lira olan sektörün toplam faiz gelirleri bu yıl aynı dönemde 29.6 katrilyon liraya çıkarken, faiz ödemeleri ise 21.4 katrilyondan 17.1 katrilyona geriledi. Bu gelişme sektörün net faiz gelirlerini yüzde 61.8 gibi çok yüksek bir oranda artırarak 7.7 katrilyondan 12.5 katrilyona yükseltti. Buna göre faiz 
     oranlarında geçen yıla göre yaşanan önemli düşüş sektörün faiz gelirlerinde bir eksilmeye yol açmazken, faiz ödemelerini beşte bir oranında azalttı. Bankaların faiz gelirlerinin büyük bölümünü Hazine borçlanma kağıtları ile kredilerden alınan faizler, faiz ödemelerinin büyük bölümünü ise mevduata ödenen faizler oluşturuyor. Bankacılık sektörü geçen yılın ilk dokuz ayında elde ettiği faiz gelirinin yüzde 73.4'ü kadar faiz ödemesi yaptı. Bu yıl ise bu oran 18.8 puanlık azalmayla yüzde 54.6'ya kadar indi. Faiz gelir gider dengesinin sektör açısından olumlu geliştiği bu yılın ilk dokuz ayında bankalar toplam 4 katrilyon 426 trilyon lira kar etti. Sektör geçen yıl aynı dönemde 4 katrilyon 410 trilyon lira kar etmişti. 
     
     İLK KEZ BANKALAR LEHYİNE DÖNDÜ 
     Bankacılık sektörünün faiz gelir ve faiz ödemeleri son yıllarda önemli ölçüde azalıyor. 2000 yılında 22.6 katrilyon lira olan faiz gelirleri kriz nedeniyle üç haneli faiz oranlarına çıkılan 2001 yılında 58.2 katrilyon liraya kadar yükselmişti. Faiz oranlarında 2001 yılına göre nispeten gerileme yaşanan 2002 yılında 44.4 katrilyona inen sektörün faiz gelirleri, faiz oranlarındaki düşüşün iyice belirginleştiği 2003 yılının tümünde ise 39.3 katrilyon lira olarak gerçekleşti. Aynı şekilde 2001 yılından sonra sektörün faiz ödemeleri de azaldı. 2000 yılında 18 katrilyon lira olan faiz ödemeleri 2001 yılında 39.9 katrilyona çıktıktan sonra 2002 yılında 31.6 katrilyona, 2003 yılında da 28 katrilyona indi. Ancak bu yıla kadar sektörün faiz gelir ve giderleri arasındaki denge fazla değişmedi. 2001 yılında yüzde 68.5 olan faiz ödemelerinin faiz gelirlerine oranı 2002 yılında yüzde 71.2, 2002 yılında ise yüzde 71.3 olarak gerçekleşti. Başka bir ifadeyle 2002 ve 2003 yıllarındaki faiz düşüşleri sektörün faiz gelir ve giderlerini yaklaşık aynı düzeyde etkiledi. Ancak bu yıl faiz gelir gider dengesinin önemli ölçüde bankalar lehine geliştiği gözleniyor. 
     Bankalar faiz gelirlerinin yüzde 79.5'i kadar faiz ödedikleri 2000 yılını 2.8 katrilyon lira, 2001 yılını 11.9 katrilyon lira zararla kapatmıştı. Sektör 2002 yılının tümünde 2 katrilyon 905 trilyon, 2003 yılının tümünü ise 5 katrilyon 678 trilyon lira net karla tamamladı. 
     
</TEXT>
</DOC>
