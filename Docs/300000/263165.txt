<DOC>
<DOCNO> 263165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo08.html </URL>
<DATE> 2004/08/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kerem Gönlüm de NBA yolcusu 
</HEADLINE>
<TEXT>

     Hidayet Türkoğlu ve Mehmet Okur'dan sonra bir Türk basketbolcusu daha dünyanın en önemli ligi NBA'ye gidiyor. Ülkerspor'un milli yıldızı Kerem Gönlüm'e San Antonio Spurs en az 1 yıllık kontrat önerdi. 
     '12 Dev Adam'ın ABD Milli Takımı ile İstanbul'da yaptığı maçlarda Spurs'un koçu Popovich tarafından çok beğenilen 27 yaşındaki forvet oyuncusu, Hido’nun geçen sezon forma giydiği San Antonio Spurs’ten teklif aldığını doğruladı. 
     San Antonio, Ülkerspor'la 1 yıl daha sözleşmesi bulunan Kerem'in bonservis konusunu çözmeye çalışırken, milli basketbolcu konuyla ilgili yaptığı açıklamada, "Popovich'le bire bir konuştum. Beni istediklerini söyledi. Ülker beni bırakmak istemiyor, ancak benim pozisyonumda oyuncu bulmakta zorlanabilirler. İki kulüp şu anda görüşüyor. Anlaşma sağlanırsa bu yıl NBA'de oynayacağım" dedi. 
     2.08 metre boyundaki Kerem Gönlüm, şimdi takımı Ülkerspor'dan NBA'ye gitmek için izin bekliyor... 
     
</TEXT>
</DOC>
