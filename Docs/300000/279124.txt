<DOC>
<DOCNO> 279124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko42.html </URL>
<DATE> 2004/10/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
TOBB Başkanı AB, Türkiye'ye tarih vermek mecburiyetinde... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Avrupa Birliği dünyadaki saygınlığını devam ettirecekse, Türkiye'ye tarih vermek mecburiyetinde'' dedi. 
     Hisarcıklıoğlu, Edirne Ticaret ve Sanayi Odası ETSO Meclis Salonu'nda TOBB'nin ''Trakya Bölge Toplantısı''na katıldı. 
     ETSO Yönetim Kurulu Başkanı Cemil Güler, ''Trakya Bölge Toplantısı''nın açılışında yaptığı konuşmada, Hisarcıklıoğlu ile Trakya'daki oda ve borsa başkanlarını Edirne'de ağırlamaktan mutluluk duyduklarını belirtti. 
     Edirne Ticaret Borsası Yönetim Kurulu Başkanı Mustafa Yardımcı da, prim sisteminin ürün bazında yapılması gerektiğini ve Doğrudan Gelir Desteği'nin prim sistemini esas alacak şekilde yeniden düzenlenmesi gerektiğini söyledi. 
     Basına kapalı olarak devam eden toplantıdan sonra Hisarcıklıoğlu, Güler'e çini tabak, Güler ve Yardımcı da Edirne kari süslemeli mini sandık içinde mis meyve sabunu hediye etti. 
     
     AB'NİN TARİH VERMESİ 
     Hisarcıklıoğlu, Lalezar Restoranda yaptığı açıklamada, oda ve borsa başkanlarıyla istihdam, vergi, maliyet ve finans sorunlarını görüştüklerini belirterek, Edirne'nin teşvik kapsamına alınması ve Bulgaristan'a açılan Dereköy Sınır Kapısı'nın yap-işlet-devret modeliyle yeniden yapılması konularının ele alındığını bildirdi. 
     Rifat Hisarcıklıoğlu, AB'nin Türkiye'ye müzakere tarihi vermesiyle ilgili soru üzerine, şunları kaydetti 
     '' Alamazsak diye bir şansımız yok. Raporda da açıklandığı gibi, Türkiye, Kopenhag kriterlerine uyumunu göstermiştir. Bu raporların özeti budur. AB dünyadaki saygınlığını devam ettirecekse Türkiye'ye tarih vermek mecburiyetinde. Çünkü biz üzerimize düşeni yaptık. 17 Aralık'ta dünyadaki Avrupa liderleri de üzerine düşeni yapacağı inancı içindeyim. Tarih verileceği inancı içindeyim. Onun için alternatifleri konuşmaya gerek yok. Enerjimizi pozitif yönde kullanmamız lazım.'' Hisarcıklıoğlu, ''AB ilerleme raporu işadamları tarafından nasıl değerlendiriliyor'' sorusunu da şöyle cevapladı 
     ''Türkiye'ye müzakere tarihi verilmesi tavsiyesi komisyon tarafından liderlere önerilmesi açısından baktığımızda olumlu görüyorum. İçinde bizleri rahatsız eden noktalar var mı. Var ama esas olan liderlerin görüşeceği hadise. Türkiye'ye müzakere tarihi verilsin mi verilmesin mi. Bu konuya odaklanmalıyız. 17 Aralık'a kadar herkes üzerine düşeni yapacak.'' 
     
</TEXT>
</DOC>
