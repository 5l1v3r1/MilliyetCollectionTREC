<DOC>
<DOCNO> 253833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko35.html </URL>
<DATE> 2004/07/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
31. Uluslararası Ayakkabı Moda Fuarı açıldı... 
</HEADLINE>
<TEXT>

     CNR Fuar Merkezi'nde düzenlenen fuarın açılışı, Ankara'da Türkiye İhracatçılar Meclisi TİM Genel Kurulu'na katılan Başbakan Recep Tayyip Erdoğan'ın, buradaki konuşmasının ardından, Maliye Bakanı Kemal Unakıtan, Devlet Bakanı Kürşad Tüzmen, Sanayi ve Ticaret Bakanı Ali Coşkun ile TİM Başkanı Oğuz Satıcı ile birlikte kurdele kesmesiyle sanal olarak gerçekleştirildi. 
     Fuar alanına kurulan dev ekrandan konuklara izlettirilen açılışın ardından, Türkiye Ayakkabı Sanayicileri Derneği Başkanı Selahattin Akaydın ile derneğin diğer yöneticilerinin katılımıyla CNR Fuar Merkezi'nde de bir açılış yapıldı. 
     Akaydın, açılışta yaptığı konuşmada, Türkiye ayakkabı sektörünün, gerek ürün kalitesi gerek fuar dizayn ve sunumuyla Avrupa'da son yıllarda çok önemli mesafe katettiğini vurguladı. 
     Birçok sektörde olduğu gibi ayakkabı sektörünün de Uzakdoğu ve Çin tehlikesiyle karşı karşıya kaldığına işaret eden Akaydın, ''Buna engel olabilmek için içerde bizler biraraya gelip sorunlarımıza çözüm bulmalı, kendi önerilerimizi dikkate almalıyız. Dışardan gelenlerin değil'' diye konuştu. 
     Bu yıl 31.'si gerçekleştirilen AYMOD Fuarı'na 352'si yerli olmak üzere toplam 377 firma katılıyor. Fuarda başta Belçika, Fransa, Almanya, Suriye ve İran olmak üzere 16 ülkeden 25 yabancı firma da yer alıyor. 
     Firmaların toplam 60 bin metrekarelik alanda ürünlerini sergilediği fuar, 11 Temmuz'a kadar sürecek. 
     
</TEXT>
</DOC>
