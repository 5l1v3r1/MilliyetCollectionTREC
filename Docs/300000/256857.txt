<DOC>
<DOCNO> 256857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonspo15.html </URL>
<DATE> 2004/07/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Konyaspor'da kombine bilet alana forma hediye... 
</HEADLINE>
<TEXT>

     Konyaspor, kombine bilet satışlarını artırmak için bilet alan taraftarlarına futbolcuların imzasını taşıyan forma hediye edecek. 
     Kulüp basın sözcüsü Sefa Ortaç, yaptığı açıklamada, kombine biletlere olan ilginin yönetimi mutlu ettiğini söyledi. 
     Şu ana dek kapalı tribün kombine biletlerinin tamamına yakının satıldığını ve az sayıda bilet kaldığını belirten Ortaç, yeşil tribün ve kale arkası kombine biletlerinin ise yaklaşık yüzde 50'sinin satılabildiğini kaydetti. 
     Ortaç, bilet satışlarını artırmak amacıyla yönetim olarak farklı bir promosyon yoluna gittiklerini ifade ederek, ''Bilet alan taraftarlarımıza futbolcuların imzasını taşıyan forma hediye edeceğiz. Kombine bilet satışı için Kule Site'de açtığımız standımızda hergün bir futbolcu yer bulunacak'' dedi. 
     Kapalı tribün A bölümü kombine biletleri 500, B bölümü 400, yeşil tribün 150, maraton tribünü 180 ve kale arkaları ise 70 milyon liradan satılıyor. 
     
</TEXT>
</DOC>
