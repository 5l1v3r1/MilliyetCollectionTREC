<DOC>
<DOCNO> 270953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy12.html </URL>
<DATE> 2004/09/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Akdağ Sağlık Bakanlığı'nda torpil yoluyla atama tarihe karışmıştır 
</HEADLINE>
<TEXT>

     Sağlık Bakanı Recep Akdağ, ''Sağlık Bakanlığı'nda torpil yoluyla atama ve nakil işi tarihe karışmıştır'' dedi. 
     Akdağ, Diyarbakır Valiliği'nde düzenlediği basın toplantısında, Doğu ve Güneydoğu Anadolu Bölgesi'nin, Sağlık Bakanlığı'nın ülke genelinde başlattığı bölgesel çalışmalarının önemli bir parçasını oluşturduğunu söyledi. 
     İnsana odaklı sağlık hizmeti sunmak üzere kolları sıvadıklarını ifade eden Akdağ, ''Sağlık hizmetlerimizin sonuçlarıyla ilgili olarak ülkemizin doğu bölümü, diğer bölümlere oranla bu hizmetlerden nasibini daha az almıştır. Bakanlığımızın Hacettepe Üniversitesi ile yürüttüğü nüfus etütleri ve sağlık araştırmasının 2003 sonuçları da bunu bize göstermektedir. Anne ve bebek ölümleri, doğum hızları, çocukların gelişmeleriyle ilgili hususlarda ülkenin doğu bölümünde yapmamız gereken çok iş var'' diye konuştu. 
     Bakan Akdağ, sözleşmeli sağlık personeli sayesinde Doğu ve Güneydoğu'da yardımcı sağlık personeli ihtiyacını büyük ölçüde çözdüklerini ancak, uzman ve pratisyen hekim konusunda hala istenilen noktaya ulaşılamadığını belirtti. 
     Bir uzman hekimin Doğu ve Güneydoğu'da sözleşmeli olarak çalışması durumunda ayda 3.5-4 milyar lira civarında maaş alacağını belirten Bakan Akdağ, şöyle devam etti 
     ''Sağlık Bakanlığı olarak atama ve nakil cetvellerimizi ve kadro yönetmeliklerimizi tamamen yeniledik. Kamuda çalışmak isteyen hekimler, hayatlarının ilk yıllarında bu bölgelerde çalışmak durumundadırlar. Bu hususta hükümet olarak çok kararlıyız. Ben insanına hizmet vermek için yemin etmiş meslektaşlarımın bu bölgede çalışmaktan kaçmayacağını düşünüyorum. Türkiye'de insana odaklanmış bir sağlık sistematiği geliştirmek zorundayız. Hekim veya sağlık personelinin, 'Ben çalışmak istemiyorum' dediği yerlere sağlık hizmeti götürmemek gibi bir lüksümüz olamaz. Sağlık Bakanlığı'nda torpil yoluyla atama ve nakil işi tarihe karışmıştır.'' Bu bölgede görev yapan sağlık personelinin, diğer bölgelerdeki memurlara oranla hizmet puanları daha yüksektir. Örneğin Şırnak'ta bir sene çalışan hekimin hizmet puanı, Bursa'da çalışan bir hekimin hizmet puanının yaklaşık 3 katı olur. Sözleşmeli kadrosunda mahrumiyet bölgesinde çalışan kişi, memur olarak başka bir bölgede o kadroda çalışan kişiden 2 misli daha fazla para kazanıyor. Uzman hekimler de 4 misli daha fazla para kazanıyor.'' Bakan Akdağ, Doğu ve Güneydoğu Anadolu Bölgesi'ndeki hekim açığının 500 civarında olduğunu da söyledi. 
     
     ''SITMADA İYİ DURUMDAYIZ'' 
     Sıtma ile mücadelenin bölgede etkin olarak yürütüldüğünü söyleyen Akdağ, geçen yıla oranla bu konuda başarı sağlandığını ifade etti. 
     Akdağ, ''Ülke genelinde çok sayıda sıtma işçisi olmasına rağmen bu bölgelerde sıtma işçisi sayısı yetersiz. İşçilerin bir kısmını bu mevsimde bu yörelere yönlendirdik. Diyarbakır'da 2003 yılında 86 bin kişiden kan örneği alınmıştır. Vaka sayımız 4 bin 140 olmuştur. 2004 yılının ilk 8 ayında ise 90 bin kişiden kan örneği alınmış olup vaka sayımız 1762'dir. Sıtmayı bu bölgelerde yenmeye kararlıyız. Biraz zamana ihtiyacımız var'' dedi. 
     Bakan Akdağ, daha sonra Diyarbakır'daki sağlık hizmetlerinin genel olarak değerlendirileceği ''Çalışma Toplantısı''na katıldı. 
     
</TEXT>
</DOC>
