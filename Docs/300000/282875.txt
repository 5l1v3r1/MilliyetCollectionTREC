<DOC>
<DOCNO> 282875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/bila.html </URL>
<DATE> 2004/10/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Siyasi tablo 
</HEADLINE>
<TEXT>


Türkiye'de siyasi tablo hızla değişiyor. Siyasi gündemi belirleyen iki önemli faktörden söz edebiliriz 
1 - AB süreci, 
2 - ABD'nin Irak'ı işgali ve siyasi sonuçları. 
Türkiye'de siyaset bu iki gelişmenin belirlediği gündemle yaşıyor. 
Birincisine bakarsak, AB'nin Türkiye'yle ilgili 2004 İlerleme Raporu, gündeme Türkiye Cumhuriyeti'nin kuruluş temellerini ve Lozan'ın tartışmaya açılmasını getirdi. 
Bu tartışmayı doğuran faktörler nelerdi 
1- AB raporunda Kürtlere ve Alevilere azınlık olarak yaklaşılması ve Lozan'ın üstü örtülü biçimde eleştirilmesi, 
2 - AB'den tarih almanın özel koşulu haline getirilen Leyla Zana ve arkadaşlarının serbest bırakılmasıyla yaşanan gelişmeler. AB'nin Zana ve arkadaşlarını koruyan tavrı ve yeni bir siyasi yapılanmaya yönelmeleri. 
3 - ABD'nin Irak'ı işgali sonrası izlediği Kürt politikası, PKK'ya bakışı ve Osman Öcalan'la yeni bir oluşumun sahneye çıkması. 
4 - Başbakanlık İnsan Hakları Danışma Kurulu'nun, AB İlerleme Raporu'yla ve Abdullah Öcalan, aynı çizgiyi savunan partiler ve sözcülerle paralellik taşıyan raporu. 
AB İlerleme Raporu'ndaki yaklaşımla uyumlu olduğu görülen Başbakanlık İnsan Hakları Danışma Kurulu raporu ortada kaldı. Hükümet sahiplenmedi. Aksine reddetti. Raporu hazırlayanlar kendi aralarında sert tartışmalara tutuştular. 
Dışişleri Bakanı Gül, böyle bir rapor istemediklerini belirterek, tepki gösterdi. 
Kürt siyasi cephesinde yeni parti çalışmaları var. Abdullah Öcalan'ın Leyla Zana ve arkadaşlarınca "Demokrat Toplum Partisi" veya "Demokrasi ve Özgürlük Partisi" kurulması talimatı verdiği biliniyor. Partinin liderliği için Öcalan'ın adayı Hatip Dicle. Bu çalışmalar sürüyor. 
Diğer yandan DEHAP, bu partinin kurulmasını ve Anayasa Mahkemesi sürecini bekliyor. Anayasa Mahkemesi, DEHAP'ı kapatma kararı alsa da, almasa da yeni parti kurulduğunda, DEHAP'ın kendini feshetmesi gündemde. DEHAP'ın pazartesi günü bir açıklama yaparak, Zana ve arkadaşlarının başlattığı sürece katılacaklarını belirtmeleri bekleniyor... 
Diğer yandan DEHAP'ın işlevini tamamladığını söyleyen Osman Öcalan'ın da Türkiye'de yeni bir parti kuracaklarına ilişkin beyanları var. PKK ve DEHAP muhaliflerinin böyle bir girişimde yer alacakları kaydediliyor. 
Hükümetin, Prof. Dr. Baskın Oran'ın mimarlığını yaptığı ve savunduğu Danışma Kurulu Raporu'na gösterdiği şiddetli tepki, AB İlerleme Raporu'na gösterilmemişti. Ancak iki rapor arasında zihniyet ve konulara yaklaşım açısından fazla fark yok. 
AB raporu, Türkiye'nin gündemine Kürtleri ve Alevileri kapsayacak biçimde azınlıklar konusunu yerleştirdi. 17 Aralık'a kadar bu tartışmalar tırmanarak devam edecektir. 17 Aralık'ta müzakere tarihi alınır ve müzakere süreci başlarsa, gündemin üst sıralarındaki konu yine aynı olacak. 
Türkiye'nin siyasi tablosunda Kürt etnik temeline dayalı bir ayrışma ve masaya oturma sürecinin hızlandığı söylenebilir. Henüz iktidar partisi AKP'den ve ana muhalefet partisi CHP'den kapsamlı bir değerlendirme çıkmadı... 
Herkes 17 Aralık korkusu ve suskunluğu içinde... 
Türkiye'nin siyasi tablosu ve gündemi AB süreci ilerledikçe bu yönde gelişecek gibi görünüyor ki, perşembenin gelişi çarşambadan belli olduğu için şaşırtıcı bir durum değil... 



</TEXT>
</DOC>
