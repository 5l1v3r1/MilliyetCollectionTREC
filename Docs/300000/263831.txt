<DOC>
<DOCNO> 263831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy09.html </URL>
<DATE> 2004/08/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Korg.Özel Tehditlerin biçim değiştirip özde aynı kaldığı bir süreçteyiz 
</HEADLINE>
<TEXT>

     7. Kolordu 16. Zırhlı Tugay Komutanlığı görevine atanan Tuğgeneral Abdullah Recep, görevi Tümgeneralliğe terfi eden Tuğgeneral Mehmet Eröz'den devraldı. 
     7. Kolordu Komutanı Korgeneral Necdet Özel, Bilge Kışlası'nda düzenlenen törende, tugay komutanlığı görevini tamamlayarak bir üst rütbeye terfi eden Tuğgeneral Eröz'ün görevi süresince üstün görev bilinci ve yaratmış olduğu saygı ve sevgiye dayalı çalışmasıyla takdir kazanan bir kişi olduğunu ifade etti. 
     Korgeneral Özel, görevi devralan Tuğgeneral Abdullah Recep'in devraldığı tugayı üstün durumdan daha iyiye götüreceğine inandığını kaydetti. 
     Türkiye Cumhuriyeti devletinin bir rastlantı sonucu değil, uzun süreçte kazanılan deneyimlerden çıkan bir ulusal iradenin eseri olduğunu vurgulayan Korgeneral Özel, şöyle dedi 
     ''Ülkenin kuruluşundaki ana felsefe Türk milletinin yeniden doğuş hedefidir. Kuruluşa yön veren ana düşünce ise ülkenin bölünmez bütünlüğü ve Cumhuriyet'in laik karakterinin vazgeçilmez ve ödün verilemez çağdaş ilkeleriyle şekillenmiştir. Türkiye Cumhuriyeti devleti bu ilkelerle sonsuza kadar hür yaşayacaktır. Ne var ki Türkiye'nin öneminin giderek arttığı ve karşı karşıya olduğu tehditlerin biçim değiştirip özde aynı kaldığı bir süreç yaşıyoruz. Bu nedenle barış zamanında hazırlanmak ve uyanık olmak mecburiyetindeyiz. Disiplinli, cesur, vatan sevgisi yüksek personelimizin görevini en iyi şekilde yerine getireceğine kimsenin şüphesi olmasın. İç ve dış düşmanlar daima Türk Silahlı Kuvvetlerini karşılarında bulacaklardır.'' Törene, Vali Vekili Abdulkadir Yazıcı ve öteki yetkililer katıldı. 
     
</TEXT>
</DOC>
