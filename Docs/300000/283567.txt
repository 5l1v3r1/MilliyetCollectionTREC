<DOC>
<DOCNO> 283567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur48.html </URL>
<DATE> 2004/10/26/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
İmar Bankası davasına bugünde devam edildi. 1 tahliye... 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılandığı davada, tutuklu sanıklardan Nurettin Sivlim tahliye edildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklar Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Tacettin Pak, Yeşim Öztürk ve Nurettin Sivlim katıldı. Duruşmada tutuksuz sanıklar Mustafa Say, Dilek Atıcı, Gül Handan Ertangır ile Nuray Özel de hazır bulundu. 
     Gıyabi tutuklu sanıklar Kemal, Yavuz ve Hakan Uzan, henüz yakalanamadıkları için duruşmada hazır edilemezken, diğer tutuksuz sanıklar da duruşmaya gelmedi. 
     Mahkeme heyeti başkanı, olaya ilişkin vergi, mevduat ve off-shore, otomasyon ile Hazine bonosu konusunda istenen bilirkişi raporlarının geldiğini ve dosyaya konulduğunu hatırlattı. 
     Mahkeme Başkanı, tüm konulara ilişkin bir rapor alınabilmesi için tayin edilen bilirkişi heyetinden Aslan Kaya ile Selman Dursun'un, gerek bilirkişi ücreti, gerekse iş yoğunluklarını ileri sürerek bu görevden aflarını istediklerini bildirdi. 
     Daha sonra bilirkişi raporlarına ilişkin, sanık ve sanık avukatlarının diyecekleri soruldu. 
     Tek tek söz alan sanıklardan Bahattin Uzan, bir diyeceği olmadığını ve savunmasını avukatının yapacağını söyledi. 
     Diğer sanıklar da bilirkişi raporlarındaki iddiaları ve suçlamaları kabul etmeyerek, mahkemeye, suçsuz olduklarını savunan yazılı dilekçe verdi. 
     
     AVUKATLARIN TALEPLERİ 
     Söz verilen sanık avukatları, aynı şekilde bilirkişi raporlarındaki iddiaları kabul etmediklerini belirterek, tutuklu sanıklar için tahliye talebinde bulundu. 
     Avukat Şeref Dede, 5 ay öncesinde hesap uzmanları tarafından hazırlanan bir rapora göre, İmar Bankası'ndan mevduat sahiplerine 1999-2003 yılları arasında 4.750 katrilyon lira sadece faiz ödendiğini belirtti. 
     Bu rakamın bankaya el konulmasından sonraki raporlarda gösterilmediğini ileri süren Dede, İmar Bankası'nın devleti uğrattığı iddia edilen 7.6 katrilyonun bir bölümünün bu rakam olduğunu savundu. 
     
     TAHLİYE KARARI 
     Görüşü sorulan Cumhuriyet Savcısı, tutuklu sanıklardan Nurettin Sivlim'in toplanan delil durumu ve tutuklu kaldığı süre göz önüne alınarak tahliyesine karar verilmesini istedi. 
     Yaklaşık 7 saat süren ve 2 kez ara verilen duruşmada mahkeme heyeti, Sivlim'in tahliyesi yönünde karar verdi. Mahkeme, diğer sanıkların tutukluluk hali ile Kemal, Yavuz ve Hakan Uzan'ın gıyabi tutukluluk hallerinin devamı yönünde karar aldı. 
     Mahkeme, bilirkişi heyetinden Selman Dursun ile Aslan Kaya'nın mazeretlerinin kabulüne, bilirkişi heyetini oluşturan üyelerin yapmış olduğu mesailerin dikkate alınarak ücretlerinin bir kat daha artırılmasına karar vererek, duruşmayı erteledi. 
     Bu arada, 3'er kişiden oluşan 5 bilirkişi heyetindeki görevlilerin, rapor başına 900 milyon lira aldıkları, mahkemenin, bilirkişi ücretlerini bir kat artırması üzerine ücretin 1 milyar 800 milyon lira olduğu öğrenildi. 
     
     İSTENEN CEZALAR 
     İstanbul Cumhuriyet Başsavcılığı'nca hazırlanan iddianamede, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDKK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılmaları isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması istenilen iddianamede, Murat Hakan Uzan, Bahattin Uzan, Azmi Yılmaz, Suat Gusinalı, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek amacıyla teşekkül oluşturmak'' suçundan 7 ile 14 yıl arasında ağır hapis cezasına çarptırılmaları talep ediliyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması isteniyor. 
     
</TEXT>
</DOC>
