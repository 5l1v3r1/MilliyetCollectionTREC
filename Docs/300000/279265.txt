<DOC>
<DOCNO> 279265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/ekonomi/eko03.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmeye Fransız ilgisi 
</HEADLINE>
<TEXT>


Bir Fransız diplomatik kaynak, France Telekom'un Türk Telekom ihalesiyle ilgilendiğini, Total'in de Petkim'e ilgisi olabileceğini söyledi 

REUTERS 

Cofece 2004 Ticari Kredi Riskleri Konferansı sırasında soruları yanıtlayan bir Fransız diplomatik kaynak, Fransız şirketlerinin yatırım için aralık ayındaki AB zirvesinde çıkacak karara göre 2005 yılını Türkiye'nin AB sürecinde atacağı adımları izleyerek geçireceklerini söyledi. Fransız firmalarının Türkiye'deki özelleştirme sürecini yakından takip ettiklerini belirten kaynak, "Arcelor'un Erdemir'e ilgisinin olduğunu biliyoruz. France Telecom Türk Telekom ihalesiyle ilgileniyor. Total'in de Petkim'e ilgisi olabilir" dedi. 

Kredi sicili düzeliyor 
Uluslararası kredi sigortalama şirketi Coface CEO'su Jerome Cazes, Türk şirketlerinin borçlarını ödeyebilme gücüne dayanan reytingini bu yılın başında B'ye çıkardıklarını belirterek, "Eğer makroekonomik durum iyileşirse, nakit akım pozisyonu güçlenirse, biz de bu notu A4'e yükseltmeyi düşünebiliriz" dedi. Türkiye'de 9 bin şirketle çalıştıklarını ifade eden Cazes, enflasyon düştükçe piyasaların canlanacağını ve Türk şirketlerinin kredi sicilinin daha da iyi olacağını kaydetti. Cazes "Bizim reyting seviyemiz, Türkiye'ye karşı gittikçe daha cömert oluyor" dedi. 


</TEXT>
</DOC>
