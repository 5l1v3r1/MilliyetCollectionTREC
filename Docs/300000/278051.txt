<DOC>
<DOCNO> 278051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko19.html </URL>
<DATE> 2004/10/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şener Türkiye raporunun bütününe bakalım 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, AB Komisyonu'nun İlerleme Raporu'nu değerlendirirken, ''Olayı satır satır virgülüne kadar dikkate alıp birtakım değerlendirmelere gidersek muhtemeldir ki çok farklı sonuçlara ulaşabiliriz. Burada önemli olan raporun müzakerelerin başlaması konusunda tavsiyelerde bulunuyor olmasıdır'' dedi. 
     Ekonomik İşbirliği ve Kalkınma Teşkilatı'nın OECD Türkiye'nin ev sahipliğinde İstanbul'da yapılan ''Hükümet Merkezleri Yüksek Düzeyli Memurlar Toplantısı''nın 2004 yılı oturumunun açılışına katılan Şener, gazetecilerin İlerleme Raporu'na ilişkin sorularını yanıtlarken, raporun, Türkiye'nin siyasi kriterleri yerine getirdiğini ifade etmesi ve Türkiye'nin Avrupa Birliği'ne tam üyelik için müzakereler başlatılması tavsiyesinde bulunmasının iki önemli temel noktayı oluşturduğunu vurguladı. 
     Türkiye'nin AB sürecinde bunun bir aşama olduğunu ve sürecin devam ettiğini dile getiren Şener, 17 Aralık'ta zirvede müzakerelerin başlatılmasıyla ilgili verilecek kararın önemli olduğuna işaret ederek, bu raporun bu karara giden bir adım olduğunu kaydetti. 
     Şener, bundan sonra Türkiye'nin neler yapacağına ilişkin bir soru üzerine, Türkiye'nin attığı adımlar ve yerine getirdiği yükümlülüklere değinerek, ''Olaya baktığınızda büyük ölçüde sorumluluğun AB tarafından olduğunu düşünüyorum'' dedi. 
     Türkiye'nin de şu ana kadar gösterdiği kararlılığı devam ettireceğini belirten Şener, ''Siyasi kriterlerin yerine getirilmesi konusunda hükümetimiz kararlılık göstermiştir. Anayasa değişiklikleri yapmıştır, yasalarda değişiklik yapmıştır, uygulamaya yönelik iyileşmeler sağlanmıştır. AB ile tam üyeliğin gerektirdiği adımları atma kararlılığı içindedir'' diye konuştu. 
     Şener, raporun açıklandığı dakikalarda piyasaların raporu yorumlamakta sıkıntı çektiğinin anımsatılması üzerine de şunları kaydetti 
     ''Rapor her şey demek değildir, ama hiçbir şey demek de değildir. Önemli olan 17 Aralık'ta verilecek olan karardır. Bu bakımdan olayı satır satır virgülüne kadar dikkate alıp birtakım değerlendirmelere gidersek muhtemeldir ki çok farklı sonuçlara ulaşabiliriz. Burada önemli olan raporun müzakerelerin başlaması konusunda tavsiyelerde bulunuyor olmasıdır.'' 
     
     KREDİ KURULUŞLARI YASA TASLAĞI 
     Şener, ''Kredi Kuruluşları Kanunu Tasarı Taslağı''nın yasalaşmasının önümüzdeki yıla sarkabileceğine ilişkin basında çıkan haberler konusunda bir soru üzerine de BDDK'nın bu konuda açıklama yaptığını anımsattı. 
     Abdüllatif Şener, şu bilgiyi verdi 
     ''BDDK bu ayın sonuna doğru taslağı bana sunacak. Tabii biz de Bakanlar Kurulu'na intikal ettireceğiz ve oradan Meclis'e gidecek. Şöyle bir durum var, raporun hükümete sunulması bu ayın sonuna yetişse bile Meclis'de 2005 yılı bütçe görüşmeleri devam edeceği için muhtemeldir ki yasalaşması yıl sonuna yetişmeyebilir.'' Başbakan Yardımcısı Şener, bankacıların biri dışındaki taslağın diğer maddeleri konusunda olumsuz görüş taşıdığına ilişkin haberler konusunda ise bankacılardan, Türkiye Bankalar Birliği'nden kendisine böyle bir bilgi gelmediğini bildirdi. 
     Daha önce de açıkladığı gibi BDDK ile ilgili taraflar arasında tam mutabakat sağlanamazsa kendisine gelen metin üzerinden ilgili taraflarla birlikte bir çalışma yapacağını, dinleyip sonra belli karar vereceklerini aktaran Şener, ''BDDK'nın bana verdiği bilgilere göre bu 200 civarındaki maddeden oluşan Kredi Kuruluşları Kanun Tasarısı Taslağı'nda ilgili taraflarla tam mutabakatın sağlanmadığı sadece birkaç madde vardır. Gazetelerde verilen haberlerin aksine büyük ölçüde mutabakat sağlandığını ifade etmişlerdir. Mutabakat sağlanmayan konuları tarafları dinlemek suretiyle tekrar gözden geçireceğim'' dedi. 
     
</TEXT>
</DOC>
