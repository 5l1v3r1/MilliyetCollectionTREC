<DOC>
<DOCNO> 299282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur47.html </URL>
<DATE> 2004/12/20/ </DATE>
<TIME> 22.31 </TIME>
<AUTHOR>  </AUTHOR>
<HEADLINE>
Kütahya'da tren raydan çıktı .. 
</HEADLINE>
<TEXT>

     Adana-Haydarpaşa seferini yapan 71303 sayılı ''Toros Ekspresi''nin son üç vagonu, Kütahya'ya bağlı Çöğürler Köyü yakınlarında raydan çıktı. Olayda ölen ya da yaralanan olmadı. 
     AA muhabirinin aldığı bilgiye göre, ''Toros Ekspresi''nin son üç vagonu Çöğürler Köyü Taşocağı mevkiinde henüz belirlenemeyen nedenle raydan çıktı. 
     Olayda ölen ya da yaralanan olmazken, tren, raydan çıkan vagonlardaki yolcuların ön vagonlara alınmasının ardından yoluna devam etti. 
     Kütahya-Afyon tren yolunun ulaşıma kapanmasına neden olan vagonların kaldırılma çalışmaları devam ediyor. 
     
     TCDD 7. BÖLGE MÜDÜRÜ KÖPRÜLÜ ''YOLDA ANORMAL BİR DURUMA RASTLAMADIK'' 

     Adana-Haydarpaşa seferini yapan 71303 sayılı ''Toros Ekspresi''nin, Kütahya'ya bağlı Çöğürler Köyü yakınlarında raydan çıkan son üç vagonuyla ilgili çalışmalar devam ediyor. 
     Çalışmaları yerinde takip eden TCDD 7. Bölge Müdürü Hasan Tahsin Köprülü, AA muhabirine yaptığı açıklamada, yolda bir anormal duruma rastlamadıklarını söyledi. 
     Trenin, 60 kilometre normal hızında seyrettiğini kaydeden Köprülü, ''Bütün şüphelerimiz raydan çıkan vagonlarda yoğunlaştı. Vagonda tırmanma olabilir, ya da kaza vagonların dingilinden de kaynaklanmış olabilir. Ancak kesin sonuç teknik ekibin incelemelerinden sonra belli olur'' dedi. 
     Kütahya-Afyon tren yolunun çalışmalar sonrası tekrar ulaşıma açılacağı bildirildi. 
     Toros Ekspresi'nin son üç vagonu, akşam saatlerinde, Çöğürler Köyü Taşocağı mevkiinde raydan çıkmıştı. 
     
</TEXT>
</DOC>
