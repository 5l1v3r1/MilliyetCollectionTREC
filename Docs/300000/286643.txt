<DOC>
<DOCNO> 286643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko03.html </URL>
<DATE> 2004/11/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
SÜPAŞ, Tekel'i almakta kararlı... 
</HEADLINE>
<TEXT>

     Tekel Toptan Satıcıları Derneği TTSD üyelerinin Tekel ihalesi için kurduğu Sigara Üretim Pazarlama A.Ş. SÜPAŞ Yönetim Kurulu Başkanı Yılmaz Gülahmetoğlu, TEKEL'in sigara ve tütün bölümünün 17 Kasım'da yapılacak satış ihalesine ''ertelenmemesi durumunda'' gireceklerini bildirdi. 
     Gülahmetoğlu, AA muhabirine yaptığı açıklamada, Türkiye genelinde 900 ana bayiyi bünyesinde bulunduran TTSD'nin ihaleye çok büyük önem verdiğini, bu nedenle tüm üyeleri temsilen 20 kurucu üye ve 1 trilyon lira sermayeyle SÜPAŞ'ı kurduklarını hatırlattı. 
     Türkiye genelinde 17 bin araçla 285 bin noktaya dağıtım yaptıklarını belirten Gülahmetoğlu, TEKEL'de 500 trilyon liralık bayilikten dolayı süresiz ve kesin, 100 trilyon liraya yakın da güvence teminatı olmak üzere yaklaşık 600 trilyon liralık teminat mektubu bulunduğunu ifade etti. 
     Gülahmetoğlu, 17 Kasım'daki ihalenin de 21 Ekim'deki gibi ertelenme olasılığını yüksek bulduklarını ifade ederek, şunları kaydetti 
     ''Ancak, biz herşeye karşın hazırlıklarımızı bitirdik. İhaleye girerek daha önceki gibi 5 yıl ödemeli 2 milyar dolar teklif vereceğiz. TEKEL yetkilileri, 21 Ekim'deki ihaleyi fabrikaları bize vermemek için ertelediler. SÜPAŞ olarak ihalelere girmekte kararlıyız. TEKEL'e ait fabrikaları biz alamazsak başka bir yerli firmanın almasını istiyoruz. 
     Rekabet Kurulu'nun açıkladığı marka bazında özelleşme şeklini de yanlış buluyoruz. Yabancı firmalar da ihalenin marka bazında yapılmasını ve özellikle Samsun ve Maltepe sigaralarının üzerinde duruyorlar. Eğer ihale marka bazında yapılacaksa bu durum kurumu yabancılara peşkeş çekmekten başka bir şey değildir. TEKEL'in şu anki pazar payı bir yılda yüzde 70'lerden yüzde 40'lara kadar düştü. Kurum üretimi, ardından pazar payını artırdıktan sonra satışa çıkarılmalıydı.'' İhalenin kendilerinde kalması durumunda nostaljik sigaralar üreteceklerini belirten Gülahmetoğlu, ''günümüzde nostalji haline gelen Gelincik, Birinci, Yenice ve Bahar marka sigaraları yeniden üreteceğiz. Ama bu sigaraları eski kalite ile değil, yeni kalitesiyle tiryakilerle buluşturacağız. Ayrıca, Samsun'u da kutu içinde satacağız'' dedi. 
     Gülahmetoğlu, Türkiye'de 500 bin ailenin tütünden geçindiğini ifade ederek, ''Kendi tütünümüz bize yeter. Türkiye'de yerli sigaralara talep bir hayli fazla. Piyasaya sigara yetiştirilemiyor. Hatta piyasada sahte sigaralar bulunuyor. Üretimi artırarak kurumun pazar payını yeniden yüzde 70'lere çıkaracağımıza inanıyorum'' diye konuştu. 
     
</TEXT>
</DOC>
