<DOC>
<DOCNO> 275447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko02.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turizmde KDV insin, yabancı yatırım artsın' 
</HEADLINE>
<TEXT>


Magic Life Yönetim Kurulu Başkanı Cem Kınay, Mısır'da çölden turizm cennetine dönen Sharm el Sheikh'i örnek göstererek "Yabancı yatırım için teşvikler artırılıp KDV inmeli" dedi 

DİLEK TAŞ Sharm el Sheikh 

Magic Life Oteller Zinciri Yönetim Kurulu Başkanı Cem Kınay, Mısır'daki Sharm el Sheikh'i bir çölden turizm cennetine çeviren ve yabancı yatırımları çekmesini sağlayan faktörün teşvikler olduğunu söyledi. Kınay, "Türkiye'den başka hiçbir ülkede turizm yatırımlarından yüzde 18 KDV alınmıyor. Bu rakam Kanarya Adaları'nda bile yüzde 4 civarında" şeklinde konuştu. Turizm yatırımlarında özel statü uygulaması gerektiğini de belirten Kınay, "Turizm gelirine önem veren ülkelerde turizm sektörü özel statüde değerlendiriliyor" dedi. 

'Cari açığı kapatacağız' 
Mısır'ın Sharm el Sheikh bölgesindeki Magic Life Sharm el Sheikh Imperial Oteli'nde düzenlenen basın toplantısında konuşan Kınay, Türkiye ile Mısır'ı 'son yılların yıldızı parlayan ülkeleri' olarak değerlendirirken Mısır'da uygulanan turizm teşviklerinin Türkiye'de uygulanmadığını kaydetti. Türkiye'yi "Turizm için yaratılmış bir ülke" diye tanımlayan Kınay, turizm gelirlerinin ortalama kişi başına 800 dolara çıkarıldığı takdirde cari açığa etkisi hakkındaki soruyu, "Turizmin, cari açığın kapanmasına etkisi inanılmaz olacak" şeklinde yanıtladı. 

'Turizm hata kabul etmez' Kınay, Türkiye'nin turizmde 1980'li yıllardan bu yana yapılan hatalara rağmen bugünlere gelindiğini belirterek, "Bundan sonraki dönemde çok daha profesyonelce çalışılarak hata payımızı en aza indirmeliyiz" diye konuştu. Kınay, bundan sonra Türk turizminin pazarlanmasında yaşanacak sıkıntıların hata kabul etmeyeceğini de sözlerine ekledi. 
Türkiye'deki turistik tesislerin birçoğunun yenilenmesi gerektiğini de kaydeden Kınay, "Biz de bunu düşünerek bu yılı Türkiye'de beş, Tunus'ta ise üç tesisimizi yenilemeye ayırdık" dedi. Kınay, sadece yenileme çalışmalarına 30 milyon euro harcadıklarını kaydetti. 


</TEXT>
</DOC>
