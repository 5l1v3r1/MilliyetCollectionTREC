<DOC>
<DOCNO> 252103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun15.html </URL>
<DATE> 2004/07/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Paralı askerlik yasaklandı 
</HEADLINE>
<TEXT>

     Yeni Zelanda parlamentosu, vatandaşlarının paralı asker olmasını yasaklayan yasa tasarısını kabul etti. 
     Yasa, vatandaşların, paralı asker tutması, kullanması, bunlara mali destek sağlaması ya da bunları eğitmesini yasaklarken, paralı askerlerin ülkeyi sığınak olarak kullanmasına da yasak getiriyor. 
     Yasadaki paralı asker tanımının, barışgücü ve insani yardım misyonlarında görevli olan kişilerle bir kişi ya da mülkü koruyan güvenlik görevlilerini kapsamadığı belirtildi. 
     Adalet Bakanı Phil Goff, birkaç hafta içinde yürürlüğe girecek yasanın, ülke dışında paralı askerlik yapması halinde bile Yeni Zelandalılar hakkında dava açılabileceği anlamına geldiğini söyledi. 
     Bu kişiler suçlu bulunmaları durumunda 14 yıla kadar hapis cezasına çarptırılabilecek. 
     
</TEXT>
</DOC>
