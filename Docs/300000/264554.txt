<DOC>
<DOCNO> 264554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/ekonomi/eko02.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Irak'taki petrol sahalarını işletmeye talibiz 
</HEADLINE>
<TEXT>


Devlet Bakanı Tüzmen, Irak Devlet Başkanı'na bu ülkedeki petrol sahalarının TPAO tarafından işletilmesi talebini ilettiklerini açıkladı 


Devlet Bakanı Kürşad Tüzmen, Türkiye - Irak ilişkilerinde, kısa, orta ve uzun vadeli projelerin bulunduğunu belirterek, "Irak ile ilk etapta ticareti artırmayı hedefliyoruz. İleri aşamada ise petrol sahalarının üretim paylaşımı modeliyle TPAO tarafından işletilmesi konusunda taleplerimizi ilettik. Konu, Başbakanımız tarafından Irak Devlet Başkanı'na bizzat iletilmiştir" dedi. 
Tüzmen, Irak Devlet Başkanı Gazi El Yaver'in ziyareti sırasında gündeme gelen konuları değerlendirdi. Buna göre, Gharraf Petrol Sahası'nın 'üretim paylaşımı modeli' çerçevesinde geliştirilmesi Irak heyetine iletildi. Tüzmen ayrıca, Basra civarındaki önemli üretim sahalarının rehabilitasyonu ve geliştirilmesine yönelik taleplerin Irak makamlarına iletildiğini bildirdi. 

KEK'te görüşülecek 
Tüzmen'in verdiği bilgiye göre, Irak tarafı, Irak'ın petrol üretim kapasitesinin artırılmasına yönelik projelerin uygulanmasına çaba gösterildiğini, bu projelere Türk firmalarının katılmasından memnuniyet duyacaklarını, konunun, Karma Ekonomik Komisyon KEK Eş Başkanı olan Irak Petrol Bakanı'nın Türkiye ziyareti sırasında ele alınmasına hazır olduklarını vurguladı. 
Görüşmelerde, Kerkük - Yumurtalık Boru Hattı ve Basra terminallerinin güvenlik sorunları yüzünden düzenli çalışamaması nedeniyle Irak petrolünün karayolu ile Türkiye üzerinden mal karşılığında pazarlanmasının da teklif edildiği belirtildi. KEK toplantısı, ekim veya kasımda Ankara'da gerçekleştirilecek. 


</TEXT>
</DOC>
