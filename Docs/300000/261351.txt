<DOC>
<DOCNO> 261351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun13.html </URL>
<DATE> 2004/08/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kadın askeri, Ebu Garib cezaevinde yaptığı işkenceden dolayı kutlamışlar 
</HEADLINE>
<TEXT>

     Irak'taki Ebu Garib cezaevinde görev yapan işkenceci kadın asker Lynndie England'ın, cezaevinde yaptığı kötü muamele, işkence ve cinsel aşağılamalar için kutlandığını ifade ettiği belirtildi. 
     Ebu Garib'de mahkumlara kötü muamele ve işkence yapmaktan yargılanan yedi kişiden biri olan England hakkında, Amerikan askeri mahkemesindeki ön duruşmasında ifade veren iki soruşturma görevlisi, England'ın Amerikalı istihbarat uzmanları ve Amerikan hükümetinden resmi görevliler tarafından kutlandığını söylediğini anlattı. 
     İfade veren özel ajan William Hughes, England'ın kendisine, istihbarat uzmanlarının ve hükümetten resmi görevlilerin ''iyi iş yapıyorsunuz, devam edin'' dediğini söyledi. 
     Hughes, ''England'dan bu kişileri tarif etmesini istedim, ancak bunu yapamadı'' dedi. 
     Özel ajan James Stewart ise genç kadının tutukluları aşağılamak için doğrudan emir almadığını söylediğini belirterek, ''England, hücrelerin bulunduğu binada hiç yetkili görmediğini ve yaptıklarını yapması konusunda hiçbir zaman emir almadığını söyledi'' dedi. 
     Irak'taki Ebu Garib cezaevinde, 372'nci Askeri Polis Birliği'nde görev yapan 21 yaşındaki England bir süre önce Fort Bragg üssüne geri gönderilmişti. England, askeri mahkemede suçlu bulunursa, kınama, hapis ya da görevden alınma cezalarına çarptırılabilecek. 
     Iraklı bir mahkuma taktığı tasmayı tuttuğu sırada çekilen görüntüleriyle tanınan England, tutsaklara kötü muameleden çirkin davranışlarda bulunmaya kadar çeşitli suçlarla itham ediliyor. 
     21 yaşındaki England'ın her biri 5 yıl hapsi öngören toplam 19 suçlamayla yargılanması bekleniyor. 
     
</TEXT>
</DOC>
