<DOC>
<DOCNO> 280165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas12.html </URL>
<DATE> 2004/10/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dikkat .. İftar acelesi kazalara davetiye çıkarıyor... 
</HEADLINE>
<TEXT>

     Sürücülerin, iftar saatini kaçırmamak için aceleci davranmaları ve kurallara uymamalarının, ramazan aylarında trafik kazalarında artışa neden olduğu bildirildi. 
     Bursa Emniyet Müdürlüğü Trafik Şube Müdürü Aydın Balkanlı, AA muhabirine yaptığı açıklamada, sürücülerin, ramazan ayında daha sakin ve dikkatli araç kullanmaları gerektiğini söyledi. 
     Oruçlu vatandaşların, iftar saati yaklaştıkça sinirli olabildiğini ifade eden Balkanlı, ''Özellikle, çalışan vatandaşlarımızdan rica ediyoruz. Lütfen iftar vakti aceleci olmasınlar. Kimi sürücüler, evlerinde veya davetli oldukları yerlerdeki iftar yemeklerine gitmek için aşırı hız yapıyor. Bunun sonucunda ise istenmeyen trafik kazalarıyla karşı karşıya kalıyoruz'' dedi. 
     Balkanlı, iftar vakitlerinde meydana gelen trafik kazalarının sayısının, her geçen yıl arttığına işaret ederek, şöyle konuştu 
     ''2003 yılında iftar vaktinde meydana gelen trafik kazalarının sayısına baktığımızda, bir önceki yılın kaza oranlarından daha fazla olduğunu görüyoruz. Bu kazalar, özellikle alternatifi az olan caddelerimizde oluyor. Genelde kazaların meydana gelme sebebi ise kırmızı ışık ihlali, yakın takip, aşırı hız ve hatalı sollamadan kaynaklanıyor. Tüm sürücülerden, iftar vakitlerinde, görevli trafik polislerine anlayış göstermelerini bekliyoruz. Herkes sakin ve dikkatli olursa, kazaların azalacağını düşünüyoruz.'' 
     
</TEXT>
</DOC>
