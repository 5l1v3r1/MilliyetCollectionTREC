<DOC>
<DOCNO> 271898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/aspo.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan gözdağı 
</HEADLINE>
<TEXT>


Trabzonspor Başkanı Atay Aktuğ, Athletic Bilbao maçı öncesinde futbolcularını uyardı, "Kendine bakmayanlar ya kulübede oturur, ya da kadro dışı kalır" yorumunu yaptı 


İki adresi var 
TRABZONSPOR'UN Süper Lig'de 5 maçta 5 galibiyet alması alkış toplarken, spor kamuoyu bu çıkışın devamlılığının olup olmayacağını tartışıyor. Başkan Atay Aktuğ, Athletic Bilbao maçı öncesinde bu soruya yanıt verirken, futbolcularına sert bir mesaj yolladı. Aktuğ, "Profesyonel futbolcu özel yaşamına dikkat etmezse ya kulübede oturur, ya da kadro dışı kalır" dedi. 

'Kimse şımarmasın' 
AKTUĞ, Bilbao ile oynayacakları maçın üç sonuca da açık olduğunu dile getirdi. Trabzonspor Başkanı şunları söyledi "Daha yolun başındayız. Aldığımız sonuçlar bizi şımartmamalı. Her maça final havasında bakıyoruz. Bilbao sınavı da öyle. İspanya'ya ilk maçta yakalayacağımız iyi bir avantajla gitmek istiyoruz. Bu yüzden iyi konsantre olmak zorundayız." 

Ziya Doğan'ın hedefi iki fark 

Bordo-Mavililer'in hocası, tur şanslarını artırmak için ilk maçı kazanmak zorunda olduklarını söyledi, rakibin açıklarını çözdüklerini dile getirdi 

'Savunma avantajı' 
BORDO - Mavili takım, Athletic Bilbao maçının hazırlıklarını yoğun bir tempoda sürdürürken, tur için ince hesaplar da başladı. Teknik Direktör Ziya Doğan, ilk maçta iki farklı galibiyeti getirecek taktik hazırlıklara başladı ve rakibin açıklarını tespit etti. Doğan, "Fizik gücümüzü son dakikaya kadar kullanmak zorundayız. Rakibin savunmasının ağır olması iyi bir avantaj" dedi. 

'Kontrol önemli' 
YESTE, Guerrero, Etxeberria, Urzaiz, Delhorno, Gonzalez, Prieto ve Orbaiz gibi oyunculara dikkat etmeleri gerektiğini belirten Doğan, "Kanatları iyi kullanıyorlar. Çok gol attıkları gibi yiyorlar da. Özellikle ikinci yarılarda düşüş yaşıyorlar" yorumunu yaptı. Doğan, orta sahada kontrolü rakibe bırakmayacaklarını, hızlı hücumlarla gol yollarını açacaklarını da söyledi. 

TRABZONSPOR GÜNLÜĞÜ 
Yattara için özel program 
DİNAMO Kiev ile oynanan rövanş maçında sakatlığı nükseden Yattara'nın Athletic Bilbao sınavına yetiştirilmesi için yoğun çaba harcanıyor. Takımla birlikte antrenmanlara çıkan Yeni Gineli oyuncuya özel program uygulandığı öğrenildi. Ziya Doğan, Yattara'yı 18 kişilik maç kadrosuna alacağını açıkladı. 

Taraftarlara destek çağrısı 
BASIN Sözcüsü Şener Yavuz, Bordo - Mavili taraftarları desteğe çağırdı. Yavuz, "UEFA'da gidebileceğimiz yere kadar gitmek istiyoruz. Athletic Bilbao ile çok zorlu bir maç oynayacağız. Rakibimiz güçlü. Tüm taraftarlarımızın stada gelmesini, centilmence takımını desteklemesini bekliyoruz" dedi. 

Biletlerde damping var 
TRABZONSPOR Yönetimi, taraftarları tribüne çekebilmek için Athletic Bilbao maçının bilet fiyatlarını yarı yarıya indirdi. Kale arkası 5 milyon, maraton tribün 10 milyon, numaralı kapalı tribün 40 milyon, Vip 2 80 milyon, Vip 1 ise 150 milyon liradan satışa çıkarıldı. 

İspanyollar için yemek 
BORDO - Mavililer, Athletic Bilbao kafilesini en iyi şekilde ağırlayabilmek için kolları sıvadı. Yöneticiler, İspanyol kulübü temsilcilerine bu gece 20.00'de Zorlu Grand Otel'de yemek verecek. Ayrıca misafirlere şehiri gezebilmeleri için özel araçlar da tahsis edilecek. 


</TEXT>
</DOC>
