<DOC>
<DOCNO> 270342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun22.html </URL>
<DATE> 2004/09/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bosna'daki toplu mezardan 100 ceset çıktı 
</HEADLINE>
<TEXT>

     Bosna'nın kuzeybatısındaki Sırp Omarska toplama kampından ceset çıkmaya devam ediyor. 
     Boşnak yetkililer, Prijedor kentine bağlı Kevljani köyü yakınlarındaki dev toplu mezardan son olarak 7 ceset daha çıkarıldığını belirttiler. 
     Bosna Federasyonu Kayıplar Komisyonu Başkanı Yasmin Odabasiç, toplu mezardan şimdiye dek 100 ceset çıkarıldığını, kazılara devam edileceğini ve toplu mezardaki kesin ceset sayısının belirleneceğini kaydetti. 
     Boşnak yetkililer, ele geçen belgelere göre, burada esir tutulan 10 Müslüman ile 3 Hırvat'ın cesetlerinin bulunduğunu belirttiler. 
     Prijedor bölgesinde, 1990'lardaki savaş sırasında kaybolan çok sayıda Müslüman ve Hırvat'ın cesetlerinin bulunduğu birçok toplu mezar olduğuna inanılıyor. 
     Bosna Hersek'te 1992-1995 yıllarındaki savaşta 26 binden fazla insan kaybolmuştu. Bunların 10 binden fazlasının cesedi hala bulunamadı. 
     
</TEXT>
</DOC>
