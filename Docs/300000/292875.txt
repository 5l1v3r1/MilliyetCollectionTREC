<DOC>
<DOCNO> 292875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur03.html </URL>
<DATE> 2004/11/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Koray Aydın'ın Yüce Divan'a sevki 1 Aralık'ta görüşülecek... 
</HEADLINE>
<TEXT>

     Anayasa Mahkemesi, eski Bayındırlık ve İskan Bakanı Koray Aydın'ın Yüce Divan'a sevkine ilişkin TBMM kararının iptali ve dosyanın TBMM'ye iadesine ilişkin istemi 1 Aralık'ta görüşecek. 
     Koray Aydın'ın avukatı Bülent Acar, müvekkili ile ilgili olarak TBMM'nin 9 Kasım 2004 günlü, 15. Birleşimi'nde alınan karara konu Soruşturma Komisyonu Raporu'nun ve kararının görüşülmesi, oylanması işlemlerinin ve sevk kararının iptaline ve dosyanın TBMM'ye iadesine ve itiraz sonuçlanıncaya kadar söz konusu işlemlerin yürürlüğünün durdurulmasına karar verilmesini istemişti. 
     Alınan bilgiye göre, Anayasa Mahkemesi, 1 Aralık Çarşamba günü yapacağı toplantıda, Aydın'ın söz konusu istemini karara bağlayacak. 
     
     SEVK KARARINDAN 
     TBMM'nin, Yüce Divan'a sevk kararında, Aydın'ın Bakanlığı döneminde, ihalelerin tamamına yakınının istisnai bir usul olan davetiye usulüyle yapıldığı, davet edilen firmalar arasında ortaklık ve akrabalık ilişkileri ile adres birlikteliklerinin olduğu belirtildi. 
     Bakanlıkta meydana gelen haksızlık, yolsuzluk ve usulsüzlükleri önleme noktasında gerekli ve yeterli önlemlerin alınmadığı, denetimlerin yapılmadığı ve bu nedenlerle kamunun zararına neden olunduğu kaydedilen kararda, Aydın'ın, belli istekliler arasında davetiye usulüyle yapılan ihalelerin bazılarında ''bu firma ile ilgilenin'' diye Müsteşar Yardımcısı Sedat Aban ile Danışmanı Sadrettin Dinçer'e talimat verdiği ve ilgili ihalenin bilahare ismi verilen firmalara verildiğinin, Bakanlıktaki uygulamaların ihalelerle ilgili gizli ittifak oluşumuna sebebiyet verdiği ve bu suretle de kamunun zararına neden olduğunun görüldüğü ifade edildi. 
     Eski Bakan Aydın'ın bu nedenlerle Türk Ceza Kanunu'nun ''görevi kötüye kullanma'' başlıklı 240., ''rekabet koşullarını engelleme'' hükmünü düzenleyen 366. maddeleri ile 3628 sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun 13. maddesi uyarınca cezalandırılması istendi. 
     
</TEXT>
</DOC>
