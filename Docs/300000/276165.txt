<DOC>
<DOCNO> 276165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun26.html </URL>
<DATE> 2004/09/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Verheugen Türkiye için bekleyin, görün 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye konusunda nasıl bir öneri getireceğinin gelecek hafta açıklanacağını, bugüne kadar söylenen ve yazılanların eksik veya yanlış olduğunu söyledi. 
     Portekizli Jose Manuel Durao Barroso başkanlığında, 1 Kasım'da göreve başlayacak olan yeni AB Komisyonu'nun da üyeleri arasına bulunan Verheugen, Avrupa Parlamentosu'nda konuşarak soruları yanıtladı ve çalışmaları hakkında bilgi verdi. 
     Parlamento'da Almanca konuşan Verheugen, Türkiye'ye ilişkin bir soruyu yanıtlarken, Fransızca çeviriye göre, özetle şunları söyledi 
     ''Türkiye konusunda size çok açık ifade ediyorum Türkiye hakkında benim tavsiyemi işiten bir adam henüz yok. Bu konudaki tartışmalarda benim üzüldüğüm, tartışmalara katılanların taraf tutan tavırlarıdır. Ben sadece kendi sorumluluğumda olanları söyledim. Gelecek hafta AB Komisyonu'nda öneri getirme görevi bana aittir. Başbakan Recep Tayyip Erdoğan ile görüştükten sonra, bir öneri getirmek için ihtiyacım olan her şeyin önümdeki masada bulunduğunu söyledim. 
     Neden yetkilerimi aştığımı ileri sürdüğünüzü anlamıyorum. Zaten ben bu konuda sakinim. Getireceğimiz öneriyi görmeyi bekleyin. Basında çıkanlar, hafta sonu Almanya'da duyulanlar gerçeklerden o kadar uzak ki, gelecek hafta bugünlerde sanıyorum çok daha farklı bir fikirde olacaksınız. Komisyon üyesi bazı meslektaşların söylediklerinin hepsini bilmiyorum ve bu konuda yorum yapmak da istemiyorum. 
     Der Spiegel'de, AB Komisyonu'un iç pazar ve gümrük birliğinden sorumlu Hollandalı üyesi Frits Bolkestein'in benim için 'Berlin kanişi' dediğini okudum. Bilin ki kaniş özellikle çabuk öğrenen, akıllı ve güzel bir köpektir. Bunlar önemli değil. Avrupa'da, AB Komisyonu üyelerinin bağımsızlığına Almanya kadar saygı gösteren başka bir üye yoktur.'' Verheugen, Avrupa Parlamentosu'ndaki konuşmasının ardından düzenlediği basın toplantısına da, ''Bana Türkiye ile ilgili soru sormayın'' diyerek başladı. 
     
</TEXT>
</DOC>
