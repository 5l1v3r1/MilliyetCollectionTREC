<DOC>
<DOCNO> 278239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/axgun02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk misafirperverliği' Hollandalıyı caydırmadı 
</HEADLINE>
<TEXT>


Nüfusunun çoğu Amsterdam'da yaşayan Haymana'daki bir köyü ziyaret eden Hollandalı Bakan Verdonk, "Sınavı geçemeyen, Hollanda'ya yerleşemez" dedi 

UTKU ÇAKIRÖZER, YILDIZ YAZICIOĞLU Ankara 

Hollanda Yabancılar ve Uyum Bakanı Rita Verdonk, evlilik yoluyla ülkesine yerleşecek yabancılara dil ve bilgi sınavından geçme şartı getiren yasa tasarısını savunarak, "Gelin ya da damat sınavı geçemezse, bu evlilik Hollanda'da sürecek diye bir kural yok. Hollanda'daki eş buraya gelebilir, dönebilir" dedi. 
Verdonk, önceki gün nüfusunun çoğunluğu Amsterdam'da yaşayan, Ankara'nın Haymana ilçesine bağlı Şerifligökgözü köyünü ziyaret etti. Hollanda'ya yerleşeceklerden, en az 500 kelime Flamanca konuşabilmeleri ve genel kültür sahibi olmalarını beklediklerini belirten Verdonk, yazılı sınavda hem dil, hem de Hollanda hakkında sorular olacağını bildirdi. Sınavı geçemeyen yabancılara yerleşme hakkı tanımayacaklarını kaydeden Verdonk, Türkiye'den, aile birleşimi gerekçesiyle ayda ortalama 300 başvuru aldıklarını anlattı. Verdonk, yasanın, Hollanda'ya uyumda zorluk çekmelerini istemediği yabancılar, özellikle de kadınlar için hazırladığını savundu. 

Çok eşli muhtar sürprizi 
Verdonk, Hollanda'da 40 yıl kalmasına karşın Flamancayı iyi konuşamadığını söyleyen Ali Sarı'nın çocuklarını 20 yaşına gelmeden evlendirdiğini öğrenince, "Buradaki izlenimlerim, kararlarımızın gerçekliğini gösterdi" dedi. Muhtar Ömer Özaydın'ın 3 eşli olduğunu öğrenince de şaşkınlık yaşayan Verdonk, "Hollanda'da kesinlikle yasak. Bir erkeğin çok eşli yaşantısı kabul edilemez. Kadınlarınızın durumu beni çok üzdü" diye konuştu. 


</TEXT>
</DOC>
