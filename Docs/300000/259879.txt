<DOC>
<DOCNO> 259879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/yasam/yas01.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçumuzun kanıtları çekmecede 
</HEADLINE>
<TEXT>


Sokak AHMET TULGAR 


Ondan beş mektup aldım art arda. Sonuncusunda, bana belki de bir daha mektup gönderemeyeceğini, tecrit koşullarının giderek daha da ağırlaştığını söylüyordu. 
Salih Sevinel bir daha mektup yazamayacak, onu kaybettik. Onu kaybettim. 
Tekirdağ F Tipi Cezaevi'nde geçen hafta kalp krizinden öldü. Arkadaşlarının yaptığı açıklamaya göre, ölümünde cezaevinin ihmali etkili olmuş. Bilirim, cezaevlerindeki durumu. Kuvvetle muhtemel öyle olmuştur. 
Şimdi bu yazıyı yazarken derin bir suçluluk duygusu kaplıyor içimi. Bilsem böyle olacağını, bilseydim son mektubundan birkaç gün sonra onun çekip gideceğini ne yapar eder kelime kelime duyururdum haykırışını, seslenişini. 
Salih beni mektuplarıyla suç ortağı yaptı. Bu devletin, bu sistemin, bu infaz sisteminin suç ortağı. Büyük iddiaların ve küçük hesapların erbabı bakanların, hükümetlerin. Suçumun kanıtı beş mektup gazetedeki çekmecemde. Bir süredir açmadığım çekmece. 
Orada başka mektuplar da bulursunuz bana gönderilmiş. Bu ülkenin başka cezaevlerinden gelen başka imzalı mektuplar. 
O kadar acil ki sorunları bu genç tutsakların, hiçbiri kişisel bir şeyden söz etmezler bu mektuplarda. Ortak bir retorik, ortak bir diskur. Zaman zaman küçücük bir el işi, tertemiz bir hayat hik yesinden bir fragman bireysel bir ses katar bu mektuplara bir sır gibi. 
Salih Sevinel ise her mektubunda çocuklarından, 6 kişilik ailesinden bahsederdi. Dışarı çıkmayı en çok onlara bakabilmek için istiyordu. 
Yıllar sonra bir gün aniden ayacağız bir suçun, birtakım suçların farkında olmadan hepimize nasıl bulaştığını hissedeceğiz. 
Bu ülkede resmi bir inat yüzünden bilgimiz dahilinde gençler ölüyor. Kardeşlerimiz. 
Ve bu ölümler o kadar uzun süredir oluyor ki, umursamazlığımız, umursamazlık giderek kültürümüze sirayet ediyor, kültürümüzün bir öğesine dönüşüyor. 
Bugün umursamazlığı paylaşıyoruz, yarın utancı paylaşacağız. 

Beyoğlu'ndaki savaş Yunan basınında 

Cezayir Sokağı'ndaki işgalcilerin peşini bırakmıyoruz, bırakmayacağız. Çünkü sokaklar bizimdir. 
Güvenlik kapısının kaldırılması bizi tatmin etmedi, güvenlik görevlilerinin de gitmesini, kentin demokratik estetiğinin Beyoğlu'nun bu köşesinde yeniden tesisini istiyoruz. Güzellik, anti-demokratik yöntemlerle üretilemez kamuya açık alanlarda, kamusal alanda. Halkı dışlayarak. Bu yüzden Cezayir Sokağı kavgamız, sınıfsal olduğu kadar, ideolojik ve estetik bir mücadeledir. 
Cezayir Sokağı'nda olanlar ülke dışında da ilgi çekiyor. Yunan Ta Nea gazetesinden Evangelos Areteos bu konu için İstanbul'da. Benimle de röportaj yaptı. Yakında Fransız medyası da devreye girer. Çünkü Fransız Sokağı iddiasındaki Cezayir Sokağı'na gelen Fransızlar, yapılanları gülünç buluyorlar. 

En güzel armağan 

Bugün buradan Türkiye edebiyat ortamının en saygın isimlerinden Ahmet Cemal'e teşekkür etmek istiyorum. 22 Temmuz 2004 tarihli Cumhuriyet gazetesindeki köşesini "Tam Yakalandığımız Yerden" adlı kitabıma ayırarak bana hayatımın en güzel armağanlarından birini verdi. Yazdıkları, konu olan her yazarın başını döndürecek türden cümlelerdi. Hele bir de bunlar Ahmet Cemal gibi hayatını edebiyata adamış bir kültür adamı, eleştiri alanında kurum olmuş biri tarafından söylenmişse. H l o sözlerin, o değerlendirmelerin sarhoşluğu devam ediyor bende. Çıkarıp çıkarıp, tekrar tekrar okuyorum o yazıyı. Arşivime beş tane koydum Cumuriyet'in o nüshasından. 
Cesaretimi ve elbette sorumluluğumu da artırdınız, Ahmet Cemal. Teşekkürler. 


</TEXT>
</DOC>
