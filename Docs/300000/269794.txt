<DOC>
<DOCNO> 269794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo13.html </URL>
<DATE> 2004/09/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türk Milli Takımı eski futbolcusu Niko'dan Yunan maçı öncesi uyarılar 
</HEADLINE>
<TEXT>

     Taşkın Çamkıran Bildiriyor 

Türk Milli Takımı'nın her kategorisinde oynayarak ay-yıldızlı formayı giyen eski Beşiktaşlı futbolcu Niko Kovi, yarın yapılacak Yunanistan-Türkiye Dünya Şampiyonası Grup Eleme maçı öncesinde uyarılarda bulunarak, ''Türkiye, Yunanistan'ı ancak kendi taktiği ile vurabilir'' dedi. 
     Türkiye'de yetişip büyüyen daha sonra da Yunanistan'da yaşamaya başlayan Kovi, 1969-73 tarihlerinde Vefa, 1973-78 yılları arasında da Beşiktaş'ta forma giydiğini, ayrıca Türk Milli Takımı'nın tüm kategorilerde oynadığını ifade ederken, AA muhabirine yaptığı açıklamada, Türk Milli Takımı için kazanmanın yolunun iyi taktik uygulamaktan geçtiğini söyledi. 
     Karaiskaki Stadı'nı dolduracak taraftarın takımı sürekli olarak ileri iteceğini ve Yunanistan'ın hücum oynamak zorunda kalacağını ifade eden Niko Kovi, ''Türkiye de bunu akıllı bir taktik ile değerlendirmeli. Üstüne gelen Yunanistan'ı kontrataklarla vurabilir. Bunun için Tuncay, Nihat ve Gökdeniz gibi silahları var'' diye konuştu. 
     
     ''İKİ TAKIMIN DA DURUMU İYİ DEĞİL'' 
     Niko Kovi, zorlu maç öncesinde her iki takımın da durumunun iyi olmadığını, Yunanistan'ın liglerin henüz başlamaması nedeniyle yeterli tempoya ulaşamadığını vurguladı. 
     Türkiye'nin de Gürcistan ve Belarus maçlarında sıkıntılarının görüldüğünü anlatan eski milli futbolcu, sözlerine şöyle devam etti 
     ''Yunanistan'ın tek avantajı seyirci desteği ile oynayacak olması. Ancak savunmalarında Dellas'ın yeri doldurulamadı ve açıklar veriyorlar. Grupta bir yere gelebilmek için iki takımın da puana ve kazanmaya çok ihtiyacı var. Bu maçta 3 netice de olabilir.'' 
     
     35 BİN BİLET TÜKENDİ'' 
     Yunanlıların karşılaşmaya büyük ilgi gösterdiğini ve 35 bin kişilik stadın tüm biletlerinin tükendiğini söyleyen Niko Kovi, ancak maçta olay yaşanacağını düşünmediğini dile getirdi. 
     Kovi, Arnavutluk Başbakanı'nın 500 bin dolar prim vermesinin ve bazı yaşanan olayların Arnavutluk-Yunanistan maçı öncesinde ortamı gerdiğini kaydederek, ''Futbol bir bayramdır. Her zaman iyi olanın kazanmasını dilemeliyiz. Yarın da bu böyle olmalı. Olay çıkacağını hiç sanmıyorum. Ancak 35 bin taraftarın geleceği statta sıcak bir atmosfer olacaktır. Tabii ki Türk Milli takımı 70-80 bin kişilik statlarda deplasman maçı oynadı ve tecrübeli'' şeklinde konuştu. 
     ''BEŞİKTAŞ EKİM AYINDA YOLUNU BULUR'' 
     Beşiktaş'ı ve diğer Türk takımlarını da yakından takip ettiğini belirten Niko Kovi, lige kötü başlayan siyah-beyazlı ekibin Ekim ayında yolunu bulacağını söyledi. 
     Siyah-beyazlı ekibin eski futbolcusu, Beşiktaş'ta yeni bir teknik direktörün takımın başına getirildiğini ve çok sayıda yeni futbolcu transfer edildiğini hatırlatarak, ''Özellikle antrenör ve yardımcılarının dil ve uyum problemi var. Onlar Türkiye'yi ve takımları tanıyıncaya kadar 6 ay geçecek. Keşke Beşiktaş'ın eski futbolcularından antrenörlük yapan birini kendisine yardımcı olarak verselerdi. Beşiktaş'ın şu anda sabra ve zamana ihtiyacı var. Ekim ayında yollarını bulacaklardır'' dedi. 
     Beşiktaş'ta özellikle İbrahim Akın'ı çok beğendiğini kaydeden Niko Kovi, bu futbolcunun ofansif futbolu çok iyi uyguladığını ve geleceğinin parlak olduğunu kaydetti. 
     ''ŞAMPİYONLUĞUN FAVORİSİ FENERBAHÇE'' 
     Kovi, bu sezon Birinci Türkiye Süper Futbol Ligi'nin favorisinin Fenerbahçe olduğunu ve onu Beşiktaş'ın takip ettiğini ileri sürdü. 
     Fenerbahçe'nin sonuca gitmesini çok iyi bilen bir takım olduğunu ve birçok yıldız futbolcuyu kadrosunda barındırdığını vurgulayan Niko Kovi, ''Ben Trabzonspor'u hiç şanslı görmüyorum, Galatasaray ise takımı eski yıldızlarının üstüne kurmuş. 30-35 yaş arası futbolcular ilerleyen haftalarda bu yükü kaldıramazlar'' diyerek sözlerini tamamladı. 
     
</TEXT>
</DOC>
