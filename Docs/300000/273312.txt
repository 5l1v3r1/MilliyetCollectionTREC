<DOC>
<DOCNO> 273312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun21.html </URL>
<DATE> 2004/09/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB'den net tavır Müzakerelere başlamayız 
</HEADLINE>
<TEXT>

     Avrupa Birliği, Türk Ceza Kanunu tasarısı yasalaşmazsa Türkiye ile üyelik müzakerelerini başlatmama kararı aldı. 
     AB sözcüsü Jean-Christophe Filori, AB açısından kritik önem taşıyan ceza tasarısı Meclis'ten geçmezse, 'Kopenhag kriterlerini yerine getirmediği' gerekçesiyle Türkiye ile görüşmelerin başlamayacağını söyledi. 
     TCK'nın yasalaşması Türkiye'de hukukun üstünlüğünün yeterince sağlanması ve AB standartlarında olması, temel hak ve özgürlüklerin uygulanması konusunda AB açısından büyük önem taşıyor. 
     TCK'nın önemi 18 mayısta gerçekleşen Türkiye-AB Ortaklık Konseyi'nde de Brüksel'in verdiği resmi bir belgeyle de Türk tarafına iletilmişti. 
     Ceza kanunu tasarısına AB'nin karşı çıktığı zina maddesinin eklenmesinin ise, AB için 'olmazsa olmaz' koşul olmadığı, ancak bu konunun, müzakereler başladığı taktirde, değiştirilmesi için Türkiye'ye baskı yapılacağı da tahmin ediliyor. 
     
     İlişkiler gerildi 

     AKP iktidara geldiğinden bu yana, ilk kez Avrupa Birliği'yle karşı karşıya geldi. Hem de bu gerginlik Avrupa'da rüzgarların Türkiye lehine estiği, 6 ekimde yayınlanacak İlerleme Raporu'nun olumlu çıkacağına çoğunluğun kesin gözüyle baktığı bir dönemde ortaya çıktı. 
     Avrupa Birliği'yle gerginlik AKP'nin zinayı suç sayma girişimi üzerine başladı, Türk Ceza Kanununun askıya alınmasıyla büyüdü ve karşılıklı restleşmeye kadar gitti. Erdoğan'ın TCK'nın 6 ekime kadar çıkarılmasını isteyen AB sözcüsüne verdiği "içişlerimize karışmayın" cevabı gerginliği ileri bir boyuta taşıdı. 
     Erdoğan'a göre, TCK'nın yürürlük ve yürütme maddelerinin komisyona geri çekilmesi 6 ekimde açıklanacak İlerleme Raporu'nun olumlu çıkmasına engel değil. Ancak Verheugen aynı şekilde düşünmüyor. Bir Alman gazetesine konuşan Verheugen, TCK reformunun müzakerelere başlamak için vazgeçilmez bir şart olduğunu, bunun da İlerleme Raporu'na yansıtılacağını net bir şekilde ifade etti. 

     
</TEXT>
</DOC>
