<DOC>
<DOCNO> 292764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yasam/axyas02.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşa'dan kız kaçırma 
</HEADLINE>
<TEXT>


Aralarında 'kız kaçırma' husumeti bulunan aileyle görüşmeye giden biri çocuk 5 kişi, çapraz ateşe tutuldu. Sadece çocuk kurtuldu 

MUTLU BOZDAĞ İstanbul 

Kasımpaşa'da, 2 aile arasındaki kız kaçırma husumeti katliamla bitti. İddiaya göre Barış Özdoğanlar 24 , Hacıahmet Mahallesi'nde 'Zeytin Ali' olarak tanınan Ali Tamkoşar'ın 16 yaşındaki kızı K.'yi haziranda kaçırdı. Aynı gün Tamkoşar ailesinin şik yeti üzerine 10 saat sonra yakalanan Özdoğanlar, kızın yaşının küçük olması nedeniyle tutuklandı. K.T. ailesine teslim edildi. 
Bu olayın ardından 2 aile arasında husumet başladı. Kısa süre önce Özdoğanlar'ın yakınları, Tamkoşar ailesinin evini kurşunladı. 

Çocuğun durumu iyi 
Yaklaşık bir hafta önce tahliye olan Barış Özdoğanlar, aile yakınlarından biri kız çocuğu 4 kişiyle, önceki gece görüşmek için Tamkoşarlar'a gitti. 
Ancak içinde 5 kişi bulunan 34 AC 2057 plakalı otomobil, İplikçi Fırın Caddesi'ne geldiğinde çapraz ateşe tutuldu. Silahlı saldırıda Nazmi Özdoğanlar 32 , kardeşi Uğur 21 , annesi Perihan 43 ve amca oğlu Barış Özdoğanlar can verdi. Arabada bulunan 7 yaşındaki kız çocuğu D.Ö. de yaralandı. Taksim Eğitim ve Araştırma Hastanesi'ne kaldırılan küzük kızın koluna isabet eden kurşunla yaralandığı ve hayati tehlikesinin bulunmadığı bildirildi. 
Saldırı sonrası olay yerine çok sayıda polis ekibi ve panzer sevk edildi. 
Saldırıyı gerçekleştiren kişilerin Ali Tamkoşar ile oğulları Veysel ve Sadettin olduğu öne sürüldü. Polis ekipleri, kaçan zanlıları yakalamak için başlattığı operasyonda Ali Tamkoşar'ı yakalayarak gözaltına alındı. Ali Tamkoşar'ın oğulları ile Yaşar isimli bir kişinin arandığı bildirildi. 




</TEXT>
</DOC>
