<DOC>
<DOCNO> 267841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko38.html </URL>
<DATE> 2004/08/31/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
CeBIT Bilişim Fuarı'nı 160 bin kişinin ziyaret etmesi bekleniyor 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı olarak nitelendirilen CeBIT Bilişim Eurasia Fuarı, kapılarını ziyaretçilere açtı. 
     Dünya CeBIT zincirinin Hannover'den sonra ikinci büyük halkası olan CeBIT Bilişim Eurasia, Beylikdüzü Fuar ve Kongre Merkezi'nde, bu yıl da küresel bir buluşmaya ev sahipliği yapıyor. 
     Deustche Messe AG DMAG ile İnterpo ortaklığında kurulan HİFAŞ tarafından bu yıl ''Bilişimden Güç Alın'' temasıyla 13.'sü düzenlenen fuarda, 55 bin metrekarelik alanda, 7 ayrı salonda, şirketler bilgi ve iletişim alanında son teknoloji ürünlerini sergileyecekler. 
     Çin'in ilk kez 21 şirketle yer aldığı CeBIT Bilişim Eurasia'da, Türkiye'nin yanı sıra Amerika, Kanada, İngiltere, İtalya, Yunanistan, Tayvan, Güney Kore, Hong Kong, İsrail, Lübnan, Ürdün, Suriye, Birleşik Arap Emirlikleri, Romanya, Bulgaristan, Danimarka, Almanya, Çek Cumhuriyeti ve Çin'den toplam 800'ü aşkın şirket katılıyor. 
     Lojistikten sağlığa, tekstilden kimyaya, imalattan otomotive uzanan pek çok sektöre yönelik bilişim çözümlerini bir araya getiren fuara, 65 ülkeden 160 bine yakın ziyaretçi bekleniyor. 
     
     TEMATİK BÖLÜMLER, FUARA ZENGİNLİK KATIYOR 
     CeBIT Bilişim Eurasia'da, 3 tematik bölüm yer alıyor. 
     Üniversite ve sanayi işbirliğinin somut örneğinin görüleceği ''Gelecek Parkı'' bölümünde, TÜBİTAK'ın desteğiyle, 31 üniversitenin çeşitli bilişim projeleri sergileniyor. 
     Bu bölümdeki ''Gelecek Konuşmaları'' adı verilen forum alanında gerçekleştirilecek forumlarda, üniversitelerin sergileyecekleri projeler sanayici ve işadamlarıyla paylaşılacak. 
     ''Türkiye'den Küreye'' tematik bölümünde de Türkiye'de üretilen katma değerli ürün ve hizmetler yer alıyor. 
     ''Kamu Sektörü'' bölümünde ise, Türkiye'nin e-dönüşüm çalışmaları, e-devlet ve e-belediye uygulamaları tanıtılacak. Kamunun farklı alanlarından 43 kuruluşun katıldığı bölümde, değişen ve şeffaflaşan devlet anlayışının getirdiği yenilikler sunulacak. 
     CeBIT Bilişim Eurasia'da, özellikle küçük ve orta ölçekli şirketlere yönelik olarak, bilişimi kullanarak verimliliği artırma yöntemlerinin anlatıldığı özel programlar da düzenlenecek. 
     Fuarın bu yılki yeniliklerinden olan kurumsal seminerlerde, şirketlerin farklı sektörlere yönelik çözümleri tanıtılacak. 
     
     ''HER MESAJA BİR RANDEVU'' 
     Fuarın yenilikleri arasında, SMS ile randevu da var. Bu yıl başlatılan ''Her mesaja bir randevu'' uygulamasıyla, profesyonel ziyaretçiler, ilgilendikleri konularda çözüm sunan şirket yetkilileriyle önceden randevu alabilecekler. 
     Otopark alanı genişletilen CeBIT Bilişim Eurasia'da, fuar merkezi ile İstanbul'un merkezi noktaları arasında gün boyunca tarifeli İETT otobüs seferleri düzenlenecek. 
     Ayrıca, Türkiye'nin çeşitli illerinden gelecekler için Ulusoy'un, yurtdışından gelecekler içinse Türk Hava Yolları'nın indirim uygulayacağı belirtildi. 
     5 Eylül tarihine kadar sürecek CeBIT Bilişim Eurasia, 2004 yılında, Amerikan Ticaret Bakanlığı'nın ''International Buyers Programme'' adı verilen, ziyaret edilmesi ve ürün satın alınması resmen teşvik edilen fuarlar programına dahil edildi. 
     
</TEXT>
</DOC>
