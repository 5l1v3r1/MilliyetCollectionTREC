<DOC>
<DOCNO> 274843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy07.html </URL>
<DATE> 2004/09/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Selvi Kamu çalışanları üzerinde iktidar gücü kullanılmasın... 
</HEADLINE>
<TEXT>

     CHP Genel Başkan Yardımcısı Cevdet Selvi, hükümet ile toplu görüşmeler yapan kamu çalışanlarını sonuna kadar destekleyeceklerini belirtti. Selvi, ''Kamu çalışanlarının sendika ve konfederasyonlarının sabrının tüketilmemesini, kamu çalışanları üzerinde iktidar gücü kullanılmamasını'' istedi. 
     Selvi, yaptığı yazılı açıklamada, kamu çalışanları ve ailelerinin umutla, sürdürülen toplu görüşmelerin sonuçlandırılmasını beklediğini kaydetti. 
     Toplu görüşmelerin, ''Toplumsal bunalımın, bireysel umutsuzluk ve huzursuzluğun arttığı bir ortamda iktidar için fırsat hep haksızlığa uğrayan, sıkıntı içinde bulunan kamu çalışanları içinde imkan olarak değerlendirilmesi ve sonuçlandırılması gerektiğini'' ifade eden Selvi, açıklamasında şu görüşlere yer verdi 
     ''Yıllardır ihmal edilen, geçim sıkıntısı içinde kıvranan, gelecek kaygısı içinde bulunan, sabırla, özveriyle bu toplu görüşmeyi bekleyen kamu çalışanlarını, sendika ve konfederasyonlarını iyi anlama, ekonomik ve demokratik haklarını içeren taleplerini gerçekçi bir şekilde ele almak gerekmektedir. 
     Toplu iş sözleşmesi ve grev hakkı bulunmayan kamu çalışanlarının sendika ve konfederasyonlarının sabrı tüketilmemelidir, klasik gerekçelerle, IMF, uluslararası finans kuruluşları ve sermaye baskısıyla kamu çalışanları üzerinde iktidar gücü kullanılmamalıdır.'' Kamu çalışanlarının huzursuz olmasının, umutsuz ve karamsar bırakılmasının tüm halkı çok yakından etkileyeceğine dikkati çeken Selvi, var olan toplumsal bunalıma yenilerinin eklenmemesini istedi. 
     Selvi, açlık sınırının 500 milyon, yoksulluk sınırının ise 1 milyar 500 milyon lira olduğunu belirterek, toplu görüşmelerde AB standartları, uluslararası sözleşme ve anlaşmalar dikkate alınarak uzlaşmaya varılması gerektiğini kaydetti. 
     
</TEXT>
</DOC>
