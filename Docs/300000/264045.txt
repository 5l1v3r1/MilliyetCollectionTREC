<DOC>
<DOCNO> 264045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun02.html </URL>
<DATE> 2004/08/17/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD yönetimi İncirlik konusunda Türkiye ile görüşmeler sürecek 
</HEADLINE>
<TEXT>

     Deniz Arslan 

ABD Başkanı George Bush'un, Soğuk Savaş sonrasında dünyadaki kuvvetlerini yeniden yapılandırmaya yönelik planını açıklamasından sonra Amerikan yönetimi yetkilileri, plan çerçevesinde İncirlik üssünün muhtemel daha geniş kullanımı konusunda Türkiye ile görüşmelerin süreceğini bildirdiler. 
     Pentagon'da düzenlenen bir brifingde, adının açıklanmaması kaydıyla konuşan üst düzey bir yönetim yetkilisi, Türkiye'ye savaş uçağı konuşlandırılıp konuşlandırılmayacağı yönündeki bir soruya ''Türkiye'ye ilişkin olarak kesin bir karar verilmedi. Almanya'daki Spangdahlen üssünde iki filo F-16 savaş uçağı var. Bu uçaklar şimdilik orada kalmaya devam edecek, buna karşılık Türklerle İncirlik üssünün belki daha esnek kullanımı için diyalog sürecek'' dedi. 
     ABD basınında geçen aylarda verilen haberlerde, ABD'nin Spangdahlen'de bulunan F-16 savaş uçaklarını Türkiye'de konuşlandırmak istediği, ancak bunun için uçakların kısıtlamasız kullanılacağına ilişkin güvence talep ettiği belirtiliyordu. ABD'nin hava kuvvetleri yapısında iki filo, 48 savaş uçağından oluşuyor. 
     Bu arada, ABD Dışişleri Bakanlığı'na bağlı yabancı basın merkezinde brifing veren bir başka Amerikan yönetimi yetkilisi, Washington'un şimdiye kadar Türkiye'ye yeni plan çerçevesinde bilgi ilettiğini, ancak resmi önerilerin ortaya konulmadığını söyledi. Bu yetkili, Türk ve Amerikan yetkililer arasında görüşmelerin süreceğini belirtirken, ''Bu görüşmeler, gelecekte iki ülkeye yönelecek tehditlere ilişkin bizim perspektifimiz üzerinde mümkün olduğu kadar ortak zemin sağlanmasına ve iki müttefikin bu tehditlerin karşılanmasında en iyi işbirliği yapabileceği yolların bulunmasına yönelik olacak'' dedi. 
     
     KIBRIS İÇİN ÖNERİ YOK 

     Amerikalı yetkili, ABD'nin dünyadaki yeni kuvvet yapılandırması planının Kıbrıs'ı da kapsayıp kapsamadığı yönündeki bir soru üzerine, ''Kıbrıs'taki statünün değiştirilmesine yönelik herhangi bir öneride bulunmadık'' diye konuştu. 
     Öte yandan Pentagon yetkilileri, ABD'nin planı çerçevesinde Polonya, Romanya ve Özbekistan'da Amerikan askeri varlığının artırılmasının öngörüldüğünü bildirdiler. Afganistan'daki savaştan bu yana ABD'nin Özbekistan'da yaklaşık 1000 askeri bulunuyor. Polonya ve Romanya'da ise ABD'nin henüz sürekli bir askeri varlığı bulunmuyor. Amerikalı yetkililer Polonya'nın ABD'ye eğitim amaçlı üs vermeyi önerdiğini kaydettiler. 
     Muhalefetteki Demokrat Parti yetkilileri ise Bush'un ana hatlarını açıkladığı planı eleştirdiler. Demokrat Parti'deki ön seçimler döneminde başkan adaylığına soyunan, ancak bu yarışta Senatör John Kerry'ye yenilen emekli general Wesley Clark planın, ABD'nin ulusal güvenliğine önemli ölçüde zarar vereceğini savundu. Bush yönetiminin planı çerçevesinde Amerikan birliklerinin önemli ölçüde ülke dışında eğitim görmesinin öngörüldüğünü hatırlatan Clark, bu durumun Irak ve Afganistan'da çok sayıda askeri bulunan Amerikan ordusu üzerindeki sıkıntıyı artıracağını söyledi. 
     Idaho'da bisiklete binerken gazetecilerin plan hakkındaki görüşünü sorması üzerine Demokrat başkan adayı Kerry ise ''Bugün bisikletle dolaşmak için çok güzel bir gün'' demekle yetindi. 

     
</TEXT>
</DOC>
