<DOC>
<DOCNO> 291452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy02.html </URL>
<DATE> 2004/11/23/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Bütçe görüşmeleri... Kültür Bakanlığı bütçesi kabul edildi... 
</HEADLINE>
<TEXT>

     Kültür ve Turizm Bakanlığı'nın bütçesi, TBMM Plan ve Bütçe Komisyonu'nda kabul edildi. Bakanlığın 2005 yılı bütçesi, önergelerle artırılarak 646 milyon 617 bin YTL oldu. 
     Kültür ve Turizm Bakanı Erkan Mumcu, milletvekillerinin soru ve eleştirilerini yanıtlarken, arkeolojik kazıları yapan üniversite heyetleri ile yöre halkının beklentilerinin paralel olmadığını belirterek, üniversitelerin bilimsel bulguya odaklı kazı süreci izlerken vatandaşların her şeyin açığa çıkarılması, restore edilmesi ve korunmasını beklediğini söyledi. Böyle bir çelişkili durumun söz konusu olduğunu anlatan Mumcu, arkeolojik kazıların yapıldığı her yerde bu temel sorunun yaşandığına dikkati çekti. Çizgi filmlerde şiddet konusuna işaret eden Mumcu, bunun, tüm dünyanın sorunu olduğunu vurguladı. Japonya'nın kendi çapında bir endüstri yaratmaya çalışmasına karşılık bunu gerçekleştiremediğini belirten Mumcu, ''Üretimi çok pahalı bir alan...Pazar ağları çok kuvvetli denetim altında. 2 tane Amerikan firmasının piyasaya girip verdiği fiyatlarla film satması nedeniyle hiç kimse dünyada çizgi film satamıyor. Dünyada bu konuda yüz milyonlarca dolarlık sermayelerle girişimde bulunanlar dahi sonunda çok ucuz paralarla Amerikan şirketlerine satıldı'' dedi. 
     Konunun sadece dış kaynak ve kültür sorunu olması halinde, bunun bile başka mekanizmalarla karşılanabileceğini ifade eden Mumcu, şöyle devam etti 
     ''Bundan daha temel bir sorun var. Çocukların hayatla ilgili tüm kavramlara ilişkin tecrübeleri oluşmamışken, daha gelişim evrelerinde onların bir insan olarak temel tabiatı üzerinde bozucu etkiler yapan bir süreç işliyor. Burada özellikle şiddeti yöntem ve değer olarak kabul ettirme, telkin etme gibi örtülü veya saklı, açık bir işlev görüyor. Bu, bir tek bizim sorunumuz değil, bütün dünyanın sorunu. Bu alanda mutlaka bir şeyler yapılması gerektiğine ben de içtenlikle inanıyorum. Ama bu alanda bir şeyler yapmak demek, kenara birkaç yüz milyon dolar koymakla başlıyor. Buna dair bakanlığın imkanlarıyla yapacak bir şey yok.'' 
     
     ''CEMEVLERİ'' TARTIŞMA KONUSU OLDU 
     Mumcu, CHP İstanbul Milletvekili Ali Kemal Kumkumoğlu'nun sorularını yanıtlarken, komisyonda tartışma yaşandı. Mumcu'nun, ''yerel yönetimlerle ilgili yasayı okumuş olduğunuz kanısında değilim'' demesine tepki gösteren Kumkumoğlu, ''Böyle cevap olur mu '' dedi. Kumkumoğlu, başka bir soruya geçen Mumcu'ya sinirlendi. Mumcu, bunun üzerine, ''Sizin tarzınız benim sağlıklı iletişim kurabileceğim bir tarz değil'' karşılığını verdi. 
     CHP Mersin Milletvekili Mustafa Özyürek'in ''cemevleriyle'' ilgili soruyu hatırlatması üzerine bu konuda yanıt vereceğini söyleyen Mumcu'ya tepki gösteren Kumkumoğlu, ayağa kalkarak ''Sayın başkan buna izin veremezsiniz. Sayın bakan, bir milletvekilini muhatap almayacağını söylüyor. Komisyon'dan özür dilesin'' dedi. 
     Komisyon Başkanı Sait Açba, Kumkumoğlu'na kural dışı davrandığını belirterek, her toplantıda aynı tavrı sergilediğini söyledi. Kumkumoğlu, ''Benim sorularımda aykırı olan ne var Abartılı bir şey yok. Sayın bakan soru sorma tarzını beğenmiyor, olur efendim, emredersiniz. Siz mi takdir edeceksiniz nasıl soracağımı '' diyerek salonu terk etti. 
     Kumkumoğlu'nun dışarıya çıkmasından sonra Mumcu, cemevlerinin ibadethane mi kültür merkezi mi olduğu tartışmasını anlamlı bulmadığını belirterek, şöyle konuştu 
     ''Cemevleri yapılması konusunda bana gelen taleplerin tamamını olumlu karşıladım. Gelen projeler özellikle mimari yönden çok yetersizdi. Bunların daha nitelikli olmasını rica ettim. Bu tamamlanmak üzere...Bazıları için kaynakları da ulaştırdım. Alevi kültürüyle ilgili olarak tüm kültürel etkinliklerde taleplerin neredeyse tamamını karşıladım. Bu konuda özel itina da gösterdim. Bu anlamda pozitif ayrımcı tutum da gösterdim. Bunu, Türkiye'nin ulusal birliği ve bütünlüğü açısından değerli ve önemli buluyorum.'' 
     
     ''YAZLIKLAR TURİZM İŞLETMESİ OLACAK'' 
     Mumcu, ''arkadaş turizmi''nin yeni gelişen bir alan olduğunu, ilginin artmasıyla Türkiye'de mülk edinme arzusunun ortaya çıktığını söyledi. Mülk edinmenin karşısına çıkmak yerine daha yaratıcı bir çözümleri olduğunu kaydeden Mumcu, bunu şöyle anlattı 
     ''Yasalarda yapılan değişikliklerle birlikte birtakım yönetmelik değişikliği yapıyoruz. Yönetmelik değişikliği 2 taraflı bir süreç yönetimidir Birincisi yazlık konutların turizm işletmelerine dönüşmesi süreci, ikincisi de turizm işletmelerinin özel mülkiyet tesis etmeye imkan verecek biçimde yatırıma konu edilebilmeleri. 
     Olay şu bir yazlık siteye giden turizm şirketi, oranın işletme yönetimine ilişkin sorumluluğu üstlenmek isteyeceğini ve bunun için ekstra yatırımları yapacağını söyleyerek, farklı maliklerle kira sözleşmesi yaparak karşımıza gelip yatırım belgesi, işletme belgesi veya teşvik belgesi talep edebiliyor. 15-20 günü maliki tarafından kullanılıyorsa kalanı diğer zamanda turizm işletmelerince kullanılabileceği bir sistemi açıyoruz. Bu sistemin en önemli getirisi şudur bireysel kredi faizlerinin çok düşük olduğu Avrupa ülkelerinde insanlar, oradaki kredi faizlerinin işletmeci şirketten sağlayacağı bir mülkiyet ilişkisini turizm yatırımıyla kurabilecekler. Türkiye'nin yararı, doğrudan yabancı yatırım olacak.'' 
     
     ''ROMA, DAHA DÜNKÜ ÇOCUK...'' 
     Mumcu, Türkiye'nin çok geniş bir kültürel mirasa sahip olduğunu belirterek, ''Dünyada bize örnek, emsal gösterilebilecek başka bir ülke yok. Bize en yakın örnek İtalya...Roma, daha dünkü çocuk. Anadolu ile mukayese ettiğinizde Roma'nın ağzı süt kokuyor daha... Anadolu'ya geldiğinizde olağanüstü bir zenginlik...Kazdığınız yerden bir şey çıkıyor. Bunu korumak da olağanüstü bir şey'' diye konuştu. 
     Geçmişle ilgili çok uzun boylu bur tartışma açmak istemediğini vurgulayan Mumcu, TBMM Genel Kurulu'nun 3 yıl önce tüm hatıralarıyla ve geleneğiyle birlikte sökülüp atıldığını söyledi. Mumcu, ''TBMM Genel Kurulu'nda bu oluyorsa içinde bulunduğumuz durumu kavramak için daha konuşacak çok şey var'' dedi. 
     
     LARA KUNDU TARTIŞMASI 
     Mumcu, CHP Antalya Milletvekili Tuncay Ercenk'in Antalya'da neler yapıldığı sorusunu yanıtlarken, 2006 yılının ortasına kadar Antalya il sınırları içinde arıtması yapılmayan 1 metreküp suyun denize bırakılmayacağını, bu konuyla ilgili projelerin tamamının finansmanının hazırlandığını bildirdi. 
     Lara Kundu bölgesinde plan yapan mahalli belediyelerin ''hukuku çiğnediklerini'' ifade eden Mumcu, bunun aksini iddia edenlerin gelip kendisinden hesap sorabileceklerini, kendisinin de ispat yükümlülüğüne davet edilmesi halinde tek tek ispat edebileceğini kaydetti. 
     Mumcu'nun, ''Bizim orada yaptığımız iş, hukuksuz bir rant yaratma, rant paylaştırma ve çevre katliamının önüne geçmektir'' sözlerine, CHP'li Ercenk, ''Gerçeği söylemiyorsunuz'' diye karşılık verdi. 
     Komisyon Başkanvekili Altan Karapaşaoğlu, elini masaya vurarak Ercenk'e ''Susar mısın Edebin dahilinde konuş, sınırı aşıyorsun'' diye tepki gösterdi. Ercenk de Karapaşaoğlu'na, ''Masaya nasıl vuruyorsun Burası evindeki masa değil, milletin kürsüsü'' diye karşılık verdi. 
     
     MUMCU, ÖZÜR DİLEDİ 
     Mumcu, AK Parti Samsun Milletvekili Musa Uzunkaya'nın ''Yeşil gece'' adlı oyunla ilgili eleştirisine yanıt verirken, oyunu seyretmediğini, ancak bakanlık yetkililerinin iddiaları araştırdığını belirterek, bir gazetede çıkan haberin doğru olmadığını söyledi. 
     Mumcu'nun konuşmasının ardından Kültür ve Turizm Bakanlığı bütçesi, verilen önergelerle artırılarak 646 milyon 617 bin YTL olarak kabul edildi. 
     Mumcu, bakanlığının bütçesi kabul edildikten sonra yaptığı teşekkür konuşmasında, görüşmeler sırasında çıkan tartışmalarla ilgili olarak, ''iletişim sorununda vebalim olduğu için özür diliyorum. Sunuşumu sözlerim üzerine kurmam daha doğru olurdu. Ama insan bu..'' dedi. 
     
</TEXT>
</DOC>
