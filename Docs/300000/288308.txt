<DOC>
<DOCNO> 288308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun25.html </URL>
<DATE> 2004/11/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Arafat defnedildi... Binlerce Filistinli Mukataa'ya akın etti... 
</HEADLINE>
<TEXT>

     Filistin mücadelesinin sembolü, Devlet Başkanı Yaser Arafat, on binlerce Filistinlinin gözyaşları ve sevgi gösterileri arasında yaklaşık 3 yıldır ilk kez hastalığı yüzünden ayrıldığı Ramallah'taki karargahında son yolculuğuna uğurlandı. 
     Mısır'ın başkenti Kahire'deki cenaze töreninden sonra, birinde Arafat'ın cenazesinin bulunduğu 4 helikopterin Ramallah semalarında görülmesiyle birlikte Filistin liderinin karargahı Mukataa'yı dolduran Filistinlileri zapt etmek mümkün olmadı. 
     Filistinliler Mukataa'da sabah saatlerinden itibaren toplanmaya başladı. Defin töreninin yapılacağı saate kadar yüz binden fazla Filistinli Mukataa'nın çevresinde ellerinde Filistin bayrakları, Arafat'ın resimleriyle toplandı. 
     Filistin güvenlik güçlerinin, askerlerin tüm çabalarına rağmen halk, liderlerinin gömüleceği Mukataa'nın bahçesine akın etti. Ancak Arafat'ı taşıyanın da aralarında bulunduğu helikopterlerin Ramallah semalarına yaklaştığının duyurulmasıyla Filistinlileri kontrol etmek zorlaştı. 
     Filistinli üst düzey yetkili Tayyip Abdürrahim, zaman zaman kalabalığa megafonla seslenerek sükunet çağrısında bulundu. 

     
</TEXT>
</DOC>
