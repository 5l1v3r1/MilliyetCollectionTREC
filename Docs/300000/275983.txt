<DOC>
<DOCNO> 275983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo32.html </URL>
<DATE> 2004/09/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sakaryaspor'da Diyarbakırspor hazırlıkları... 
</HEADLINE>
<TEXT>

     Ligde henüz galibiyetle tanışamayan Sakaryaspor, Diyarbakırspor deplasmanından puan almayı hedefliyor. 
     Sakaryaspor Teknik Sorumlusu Şaban Yıldırım, AA muhabirine yaptığı açıklamada, Diyarbakırspor maçına umutlu hazırlandıklarını söyledi. Ligde henüz galibiyet elde edememenin futbolcular üzerinde baskı oluşturduğunu belirten Yıldırım, ''Diyarbakırspor deplasmanından puan almayı hedefliyoruz. Bu takım olarak rahatlamamızı sağlayacaktır'' dedi. 
     Sakaryaspor'un her maçının bir dönüm noktası olacağını kaydeden Yıldırım, ''Herkesin takımdan bir beklentisi var. Bu işimizin bir parçası. Fakat bu beklentiye de cevap vermek zorundayız. Diyarbakırspor deplasmanından üç puanla dönerek bunu gerçekleştireceğiz. Ayrıca Diyarbakırspor karşısına farklı bir oyun anlayışıyla çıkacağız. Bu oyunla rakibi yeneceğimizi düşünüyorum'' diye konuştu. 
     Sakaryaspor, hazırlıklarını taktik ağırlıklı çalışmayla sürdürüyor. Takımda sakatlığı bulunan Mesut ve Fatih Şen, Diyarbakırspor kafilesinde yer almayacak. 
     
</TEXT>
</DOC>
