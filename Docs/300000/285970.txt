<DOC>
<DOCNO> 285970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/dundar.html </URL>
<DATE> 2004/11/04/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Gelecek film Kovboy Bush - Bin Ladin'e karşı 
</HEADLINE>
<TEXT>


Amerikan halkının sadece yüzde 20'sinin pasaportu var. 
3.5 milyon Amerikalı evden çıkmadan, televizyondan izliyor dünyayı... 
Ve lise mezunlarının yüzde 11'i haritada kendi kıtasını bile göstermekten aciz... 
İşte bu Amerika, George W. Bush'u yeniden Başkan seçti 
"Neye göre oy verdiniz " sorusuna "terör tehdidi" veya "Irak savaşı" demediler "ahlaki değerler"i gözettiklerini söylediler. 
Eşcinsel evliliklerin ya da kürtajın yaygınlaşması "tehlike"sini, Irak'ta öldürülen askerlerinden daha çok önemsediler. 
"Teksaslı maço kovboy"a "Amerikan kırsalı"nın beyaz muhafazakarları oy verdi ağırlıkla... 
Liman kentlerinin değişime açık gençlerinin, kadınların, Hispaniklerin, zencilerin oyu, değişime yetmedi. 
Korku kazandı. 
Dünya kaybetti. 

Ormanımıza yeni aslan seçtik, ama biz, aslanın muhtemel yemleri, oy veremedik. 
Yerkürenin çıkarı ile Amerika'nın seçimi arasındaki çatal hepten açıldı. 
Şimdi, seçmediğimiz aslanın saldırganlığını göğüslemek zorundayız. 
Kim göğüsleyecek bunu 
Yeni muhafazakarların, seçim zaferinin gözü karalığıyla girişeceği yeni maceraları kim engelleyecek 
Yeni Ortadoğu planlarını, İran'a saldırı hazırlığını kim durduracak 
"Savaşa hayır" demeye bile cesaret edemeyen ABD demokratları mı 
Bush'un dümen suyuna giren Putin mi 
Yıkılmış bir duvarın altında inleyen "devrimci güçler" mi 
Neye karşı olduğu bilinen, ama neye yandaş olduğu bilinemeyen globalizm karşıtı hareketler mi 

Görünürde tek adresi var bu direnişin 
İslam... 
Bush saldırganlığına karşı dünyanın üretebildiği yegane seçenek, bedenini cihadın cephaneliği haline getirmiş mücahitler gibi görünüyor. 
Amerika'nın Bush'a ve onun savaşçı politikasına onay vermesi, ezilen dünyada İslamın etkisini artıracak, onu daha da radikalleştirecektir. 
Birbirini besleyen iki akım bu 
Biri tırmandıkça öbürünü de tırmandırıyor. 
11 Eylül saldırısı, Amerikan savaş sektörünü kalkındırıyor Irak'ın işgali, İslami direnişi tetikliyor. 

"Amerikan öcüsü" Bin Ladin, bir son dakika golüyle, kendisini var eden Amerikan saldırganlığına borcunu ödedi terör korkusuyla sandığa gidecek Amerikalılara değnek göstererek, o korkudan beslenen Bush'a eşsiz bir seçim hediyesi verdi. 
Radikal İslam uzmanı olarak tanınan Olivier Roy, 11 Eylül'ün yıldönümünde, "El Kaide'nin günden güne bir markaya dönüştüğünü" yazdı. 
İhtiyacı olanlara "mümessillikler" dağıtıyor, "know - how" sağlıyor, özerklik verip inisiyatif devrediyor. Yazının tam metni için bkz Express 2004 09 
"Dünyanın en ünlü teröristi" sayılan Marcos, hapishanede Müslüman oldu ve son kitabı "Devrimci İslamiyet"te Bin Ladin'i övdü. 
İtalyan Kızıl Tugaylar'ın tutuklanan bir üyesi, Müslümanların anti - emperyalist mücadelesiyle dayanışma içinde olduğunu ilan etti. 
Venezüella'da ise geçen ay, Amerika'nın keşfinin yıldönümü olarak kutlanan günde Kristof Kolomb'un heykeli devrildi. 
Devlet Başkanı Hugo Chavez, bundan böyle "keşif günü"nün, keşifle 70 milyon ölü veren kıta yerlilerinin direniş günü olacağını ilan etti. 
Dünya, Amerika'yı yeniden keşfediyor. 
Dünden itibaren daha güvensiz bir gezegendeyiz. 



</TEXT>
</DOC>
