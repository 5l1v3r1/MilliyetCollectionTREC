<DOC>
<DOCNO> 252190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy02.html </URL>
<DATE> 2004/07/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush'un "Topkapı'yı ofis olarak kullansana" önerisi esprilerde kalacak 
</HEADLINE>
<TEXT>

     YILDIZ YAZICIOĞLU Ankara 

ABD Başkanı George Bush'un Topkapı Sarayı için Başbakan Recep Tayyip Erdoğan'a, "Çok güzel, neden ofis olarak kullanmıyorsunuz " şeklindeki esprili önerisinin, yaşama geçmesi olanaksız görünüyor. Erdoğan da konuyla ilgili olarak "Emanete karşı haksızlık olur" dedi. 
     Kültür ve Turizm Bakanlığı'na bağlı olan Topkapı Sarayı ve kampüsü 1. derece kültür varlığı ve müze statüsü taşıyor. Mevzuata göre 1. derece kültür varlığı olması Topkapı Sarayı'nın herhangi bir yerinin, bir kamu kurumunun birimi ya da ofisi olarak kullanılmasına engel değil. Ancak müze statüsü buna engel oluşturuyor. 
     Kültür ve Turizm Bakanı Erkan Mumcu, "Ofis ya da konut olması rüyada bile sözkonusu olamaz" derken, Bakanlık Kültür Varlıkları ve Müzeler Genel Müdürlüğü yetkilileri, sarayda Başbakan'ın çalışma ofisinin yer almasının ancak yasal değişikliklerle mümkün olabileceğini, bunun da "kamu yararı görülmediği" gerekçesiyle tartışılmadan yargıdan döneceğini belirtti. 
     TRT'de önceki akşam yayınlanan "Büyüteç" programına katılan Erdoğan "Bush'a katılıp katılmadığının" sorulması üzerine şunları kaydetti 
     "O çok büyük haksızlık olur, o emanete karşı haksızlık olur. Ecdadımızı rahmetle anıyorum. Çünkü onlar yaşadıkları o asırda gerçekten medeniyetin ne olduğunu gayet güzel eserleriyle ortaya koymuşlar. Topkapı Sarayı'nda aslında ihtişam yok, orada tevazu var." 
     
</TEXT>
</DOC>
