<DOC>
<DOCNO> 274726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/gun00.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözümün şartları 
</HEADLINE>
<TEXT>


Güneydoğu'da gözyaşlarının dinmesi için kalkınma paketi, silah bırakma, af, köye dönüş seferberliği, seçim barajının düşürülmesi, yeni siyasal yapılanma şart 

HASAN CEMAL GÜNEYDOĞU'DA - 5 
DİYARBAKIR 

Dört gündür dolaşıyorum. Diyarbakır'dan başladım. Sonra Batman, Viranşehir, Kızıltepe, Kasır Kanco... Hep aynı soru kulağımın içinde çınlıyor. Kimsenin anasının yüreği yanmasın, ama nasıl .. Bu sorunun yanıtını bulmak kolay olsaydı, bunca yılın acısı çekilmezdi. Kürtlerin de Türklerin de canı o kadar yanmazdı. 
Defter notla dolu. 
Hangisini yazayım 
Diyor ki 
"Apo, Irak Savaşı öncesi 'Amerikan kartı'nı oynamak istedi. Bölgeye demokrasi getirecekse, Amerika'ya yardımcı olmaya, yedek güç olmaya hazırız havasını yaydı. Ama Washington, Barzani ve Talabani'yle oynamaya karar verip kendisine yüz vermeyince, anti - Amerikan olmaya başladı Apo. Barzani ve Talabani'yi ilkel milliyetçilikle suçladı. Bush yönetiminin Irak'ı bölmek istediğini, Türkiye'ye yönelik hesaplarının da bu olduğunu yaymaya başladı." 
"Ateşkesi 1 Haziran'da neden sona erdirdi " 

Şantaj planı 
"Değişik mesajlar var ateşkesin sona erdirilmesinde. Amerika'ya dönük olarak, 'Beni muhatap al, yoksa ben de bu bölgeyi istikrarsızlaştırırım' mesajı... Kuzey Irak'taki federe bir Kürt devletinin Türkiye Kürtleri için de bir cazibe merkezi olarak ortaya çıkmasını ve kendi otoritesinin çözülmesini önleyebilmek... Ve uzun yıllardır dağda eylemsiz duran örgütü toparlamak... Belki daha önemlisi, AB ile kritik bir dönüm noktasındaki AKP hükümetini sıkıştırmak, ileriye dönük şantaj yapmak... Bunu yaparken de, özellikle askeri çevrelerdeki bazı odaklara sempatik gözükmek... Bu arada tabii altı yıl boyunca af beklediler. Karşılanmadı bu beklenti... " 

'Apo'nun gölgesi' 
Şöyle devam ediyor 
"PKK'nın yerini alan ve Türkçesi Halk Kongresi olan Kongra - Gel'in başında Zübeyr Aydar gözüküyor. Ama dağda asıl gücü elinde tutan Murat Karayılan. Örgütü fiilen yöneten o. Karayılan, silahın bırakılmasına karşı çıkıyor." 
Apo'yla ilgili bir değerlendirme 
"Belediyelerde, parti örgütlerinde yıllar yılı parti komiserleri oldu. Bugün de herhalde farklı değil. Bir köşeye oturup dinlediler. Son sözü onlar söylediler, legal iş yapanların yanında. Arkada hep Apo'nun gölgesi oldu. Apo bugün İmralı'da Artık bunun böyle gidemeyeceği yaygın kabul görüyor, tartışılıyor. Bu yüzden Apo'nun psikolojisi bozuk. 'Ben Kürtlerin sadece manevi şeyhi olmam 'dediği naklediliyor. Ama bir yandan da Apo tarzı siyaset anlayışı bugünün koşullarında gitgide çözülüyor, tepki görüyor. Kimi açıktan, kimi kapalı kapıların arkasında konuşuyor, eleştiriyor bu tarzı..." 

Kör terör 
Devam ediyor 
"Kulakları İmralı'dan kurtararak siyaset yapmak gerekiyor Kürtler arasında. Apo bu gelişmelerden rahatsız. Örneğin Leyla Zana'dan da rahatsız. Osman Öcalan'ı zaten hain ilan etti. O da ağabeyine Kemalist diyor." 
"Hareket bölünüyor mu " 
"PKK'nın bölünmüşlüğü yeni değil. Özellikle Apo'nun yakalanmasından sonra hızlanan bir süreç bu. Ama ana gövde dün olduğu gibi bugün de Apo'nun yanında. Osman Öcalan'ın kurduğu yeni parti de PWD, Yurtsever Demokratik Parti bu süreci hızlandırıyor. Hareketi çok fazla bölmenin de bir tehlikesi var. Yeni serseri mayınlar ortaya çıkar. Hepsi ister istemez bir başka gücün, devletin kontrolü altında girer ve bölgede istikrarsızlaştırıcı kuvvetler haline gelirler. Kör terör olayı patlak verebilir." 

'Tarih alamazsak...' 
Defter notla taşıyor. 
Hangisini yazayım 
Avrupa Birliği konusu... 
Güneydoğu'da hangi durakta dursam, kiminle konuşsam değişmiyor. Avrupa Birliği ipine sarılmanın önemi sürekli vurgulanıyor. 
Ben de şunu soruyorum 
Madem Türkiye'de hukuk devleti çıtasının, demokrasi ve insan hakları çıtasının, aş ve iş çıtasının yükselmesi anlamına geliyor AB, o zaman en kritik dönemde, 17 Aralık'ta tarih verilmesi gündemdeyken, tekrar silaha sarılmak, şiddeti başlatmak niye 
Diyarbakır'da bazı insan hakları aktivistleri şu yanıtı veriyorlar 
"İnsanlar onca yılın yaralarının sarılacağını gerçekten hissetmeye başlasın. Ayrımsız bir politik affın gündeme geleceğinin sinyali hükümetten hiç olmazsa verilsin. AB'den tarih konusu elbette çok önemli. Bazı AKP milletvekilleri bize geldiler, 'Tarih alamazsak, siz de bitersiniz, biz de biteriz' dediler... Silahların susması an meselesidir." 
"17 Aralık'tan önce..." 
"Evet, yine susabilir." 
Şöyle devam ediyor 
"İşin esası aftır. Biz dağdan inip gelelim ama hapse girelim. Kim kabul eder bunu. Ölümü göze alıp zaten dağa çıkmış. Sloganların ötesinden eğilmeliyiz konuya..." 

'Elma şekeri' af 
Bir siyasal partinin yerel örgütünde yöneticilik yapan bir siyaset adamı, afla ilgili şunları söylüyor 
"Huzur yolu ancak dağdakileri indirerek açılabilir. Bunu yaparken de onların onuruyla oynanmaması lazım. Onları hain yaparak bu iş olmaz. Affın bir elma şekeri mantığıyla ele alınmaması gerekir. Af ama aşağılamayan, incitmeyen bir af, af ama topluma gerçekten kazandıracak bir af. Geçen yılki yasal düzenleme bunlardan yoksundu. Bu yüzden de işe yaramadığı görüldü. Bu bölgede üç kişiden birinin canı yanmıştır. Şimdi ateş közlenmiş durumda. Bunu söndürmenin yolu öncelikle gerçek bir aftan geçiyor. Bunu Ankara da, hükümet de unutmasın." 

Kökten dinci tehdit 
Ve bir uyarı yapıyor 
"Bir tehlike göz ardı edilmesin. Kürt sorunu çözüm yoluna sokulmazsa... Kürt kimliği eğer ezilirse... Bu arada aş ve iş sorunu da çözüm yoluna girmezse... İşte o zaman Kürtler arasında radikal İslamın yükselmesi, kökten dinciliğin yayılması gündeme gelebilir. Herhalde bundan en çok El Kaideciler sevinir bu coğrafyada..." 
"Bunun için herhalde Irak'ın kökten dincilerin elinde bir terör ve şiddet üssü haline de gelmemesi lazım." 
"Hiç kuşkusuz öyle. Türkiye'nin bir yandan kendi Kürtlerini kazanması lazım. Aynı zamanda kendi Kürtlerinin kardeşlerini de, yani Irak Kürtlerini de kazanması, hiç olmazsa karşısına almaması lazım. Avrupa Birliği yolundaki böyle bir Türkiye zamanla bölgenin en güçlü ülkesi ve başta bütün Kürtler için olmak üzere tam bir cazibe merkezi haline gelir." 

6 önemli nokta 
Sonuç diye çiziktirdiğim notlar 
1 PKK'nın ya da Kongra - Gel'in silahı kayıtsız şartsız bırakıp gömmesi... 2 Ankara'dan yeni yılda samimi bir af... 3 Legal siyaset yollarının genişletilmesi, seçim barajının düşürülmesi dahil... 4 'Apo tarzı siyaset'ten arınmış yeni bir siyasal yapılanma ve parti... 5 Güneydoğu'da köye dönüş projesinin yeni, ciddi bir ekonomik kalkınma paketiyle devreye sokulması... 6 AB ile 2005'te müzakereler başlarken, 'Güneydoğu'da reform ve kalkınma paketi'nin gündeme getirilmesi... 
Güneydoğu'dan altıncı ve son yazı yarın. 


</TEXT>
</DOC>
