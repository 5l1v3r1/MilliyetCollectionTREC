<DOC>
<DOCNO> 252448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy04.html </URL>
<DATE> 2004/07/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bahçeli sigarayı bıraktı, jogging yapıyor... 
</HEADLINE>
<TEXT>

     MHP Genel Başkanı Devlet Bahçeli, 14 Haziran'da by-pass ameliyatı olmasının ardından sağlığını korumak için hayatında değişiklikler yapıyor. Sigarayı bırakan Bahçeli, her gün sabah yürüyüş sporu jogging yapıyor. 
     ANKA'nın edindiği bilgiye göre, Bahçeli, Atatürk Eğitim ve Araştırma Hastanesi'ndeki 3 damarının açıldığı ameliyatın ardından dinlenmeye çekildi. Ankara'nın yoğun temposunun ve ziyaretçi yoğunluğunun Bahçeli için sakıncalı olabileceğini düşünen doktorları Behçeli'ye "bir süre dinlen" önerisinde bulundu. Bahçeli ise, dinlenmek için Ankara'nın oksijen deposu olan Kızılcahamam'ı tercih etti. Burada müstakil bir evde dinlenen Bahçeli, her gün sabah jogging yapıyor. 
     Bahçeli'ye akşamları da yürüyüş yapması öneriliyor. 
     Günde kimi zaman iki paketten fazla içtiği sigarayı da bırakan Bahçeli için doktorlar yiyecek kısıtlamasında bulunmadı. Bahçeli'nin özellikle meyve sebze ağırlıklı olarak beslendiği ancak et ve et ürünlerini de günlük tükettiği öğrenildi. Bahçeli'nin önümüzdeki hafta içinde Ankara'ya dönmesi bekleniyor. 
     
</TEXT>
</DOC>
