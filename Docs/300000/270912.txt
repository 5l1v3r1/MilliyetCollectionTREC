<DOC>
<DOCNO> 270912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun17.html </URL>
<DATE> 2004/09/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Köhler, Müslümanların törizme karşı seslerini yükseltmelerini istedi 
</HEADLINE>
<TEXT>

     Almanya Cumhurbaşkanı Horst Köhler, Almanya'da yaşayan Müslümanları terörizme karşı daha açık tavır almaya çağırdı. 
     Köhler, Focus dergisine yaptığı açıklamada, ''Almanya'da yaşayan Müslümanların birlik içinde terörizme karşı seslerini yükseltmelerini isterdim. Teröre karşı daha açık bir tavır takınarak yanlış anlamaları ortadan kaldırma şansına sahipler'' dedi. 
     Müslümanların teröristlerle bir tutulmaması uyarısında da bulunan Köhler, ''Sadece Hıristiyan olmadıkları için iyi niyetli Müslüman vatandaşların terör sempatizanı, hatta terörist olarak görülmesi aşamasına gelinmemeli'' diye konuştu. 
     Almanya'da nefreti yayan imamlara karşı daha sıkı önlemler alınması gerektiğini de savunan Köhler, ''Ülkemizde her zaman değerlerimizi cesaretle savunacak gücü bulamadık. Bu durum değişmeli. Tabii ki Mısır'dan ya da Türkiye'den din hocaları gelebilir, ancak bu kişiler anayasamıza karşı faaliyet göstermemeli ve nefret yaymamalı'' ifadesini kullandı. 
     
     DIŞİŞLERİ BAKANI FISCHER 

     Almanya Dışişleri Bakanı Joschka Fischer de, ABD'deki 11 Eylül saldırılarının 3. yıldönümü dolayısıyla Bild am Sonntag gazetesine yaptığı açıklamada, ''Terörizm muhtemelen onlarca yıl boyunca nefesimizi tutacağımız global bir tehdit olarak kalacak'' dedi. 
     Beslan kentindeki terör eyleminin terörizmin hiçbir şeyden kaçınmadığını bir kez daha gözler önüne serdiğini ifade eden Fischer, ''Panik içinde kaçan çocuklar vuruldu. Bundan kötü daha ne olabilir'' diye konuştu. 
     Bu tür vahşetin sadece Batı'nın kültür ve medeniyetini değil, tüm insanları tehdit ettiğini kaydeden Fischer, buna rağmen terörizme karşı mücadelede temel değerlerin unutulmaması gerektiğini ifade etti. 
     Fischer, ''Bu değerleri unutursak teröristler kazanmış olur. Biz özgürlüğü, hukukun üstünlüğünü ve insan onurunu savunuyoruz. Barışçı bir dünya sadece bu temeller üzerinde kurulabalir'' dedi. 
     
</TEXT>
</DOC>
