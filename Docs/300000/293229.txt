<DOC>
<DOCNO> 293229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/dunya/dun01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da gizli Rus operasyonu 
</HEADLINE>
<TEXT>


Rus timleri, Kiev'deki Ukrayna gizli arşivlerini kaçırmak istedi, Ukrayna gizli servisinden haber alan muhalefet, girişimi önledi 

CENK BAŞLAMIŞ Moskova 


Rusya'ya ait özel timlerin Irak'takine benzer bir operasyonla Ukrayna'nın gizli arşivlerini kaçırmak istediği ortaya çıktı. Kommersant gazetesi, 23 Kasım gece yarısından başlayarak Rus özel timlerinin gizlice Ukrayna'ya gönderildiğini yazdı. Özel tim görevlilerinin sayısının birkaç gün içinde 800'e kadar ulaştığını belirten gazete, bu kişilerin yerel milislerin kullandığı üniformaları giydiğini bildirdi. 
Gazeteye göre, özel timlere Ukrayna devlet başkanlığı ve gizli servisine ait arşivleri Moskova'ya kaçırma görevi verildi. 24 Kasım'da özel tim üyeleri arşiv belgeleriyle başkanlık sarayından çıkmak üzereyken, muhalefet kararg hına gelen bir ihbar telefonunun ardından bina binlerce gösterici tarafından kuşatıldı ve arşivlerin kaçırılması engellendi. Ukrayna üniformalı Ruslar ise, sürücünün otobüsü göstericilerin üzerine sürmesi sonucu çemberden çıkmayı başardı. Gizli belgelerin kaçırılmasını, operasyondan muhalefet liderlerini haberdar eden Ukrayna gizli servisi çalışanlarının engellediği sanılıyor. 

Seçim mahkemede 
Ukrayna Yüksek Mahkemesi, 21 Kasım'daki başkanlık seçimlerinin ikinci turuna hile karıştırıldığı yolunda muhalefetin yaptığı başvuruyu ele almaya başladı. Mahkemenin toplantısı sürerken, bina önünde iktidar ve muhalefet yanlısı çok sayıda gösterici toplandı. Mahkemenin hile yapıldığına karar verirse, ya bazı bölgelerde oylar yeniden sayılacak ya da ülkenin genelinde tekrar sandık başına gidilecek. 

Turuncular ve maviler uygarca tartıştı 

Dün Ukrayna'da siyasetin kalbi seçimlere hile karıştığı iddiasını ele almak üzere oturum başlatan Yüksek Mahkeme'nin önünde attı. Turuncu bayrak ve flamalarıyla Yuşçenko yanlısı muhalifler ve mavi bayraklarıyla Başbakan Yanukoviç yanlıları binanın önünde toplanarak saf tuttu. Karşıt göstericiler arasında olay çıkmasa da, fotoğrafta görüldüğü gibi hararetli tartışmalar yaşandı. 


</TEXT>
</DOC>
