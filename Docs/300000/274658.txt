<DOC>
<DOCNO> 274658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur39.html </URL>
<DATE> 2004/09/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ankara'da bir yarbay bıçaklı saldırıya uğradı .. 
</HEADLINE>
<TEXT>

     Çankaya'da meydana gelen olaylarda bir yarbay bıçaklı saldırıya, bir kadın cinsel saldırıya uğrarken bir kadın da kapkaç yöntemi ile soyuldu. 
     A.A muhabirinin aldığı bilgiye göre Kara Kuvvetleri Komutanlığı'nda görev yapan Yarbay Suralp B. dün gece geç saatlerde eşini almak üzere Yıldızevler'e giderken aracının yavaşladığı bir sırada kimliği belirsiz 4 kişinin saldırısına uğradı. Yarbay Suralp B.'nin aracına yumruk vurarak durduran 4 kişi, daha sonra bıçakla Yarbay'ı yaraladı. Saldırganlar daha sonra arabayı alarak kaçtı. Özel bir poliklinikte ilk tedavisi yapılan Yarbay daha sonra Gülhane Askeri Tıp Akademisi Hastanesi'ne kaldırıldı. Saldırganlardan şikayetçi olan Yarbay'ın sağlık durumunun iyi olduğu kaydedildi. 
     Dikmen Karapınar Mahallesi'nde ise Yıldız Y. adlı bir kadın, dün gece kimliği belirsiz bir kişinin saldırısına uğradı. Yıldız Y.'yi yerde sürükleyerek bir gecekondu bahçesine çeken saldırgan tecavüzde bulunmaya çalıştı. Yıldız Y.'nin bağırarak yardım istemesi üzerine saldırgan olay yerinden kaçtı. 
     Dikmen Aydınlar Mahallesi'nde meydana gelen olayda ise Rabia Ç. adlı kadının kafasına, evinin bulunduğu apartman girişinde sert bir cisimle vuruldu. Saldırının ardından Rabia Ç.'nin çantasını çalan kapkaççı, olay yerinden kaçtı. Komşularının yardımıyla hastaneye kaldırılan Rabia Ç., saldırganı göremediğini, başına vurulması üzerine bayıldığını kaydetti. 
     Emniyet yetkilileri, ilk iki olayla ilgili eşkal belirlediklerini vurgulayarak, saldırganların yakalanması için çalışma başlattıklarını söylediler. 
     
</TEXT>
</DOC>
