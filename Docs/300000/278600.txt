<DOC>
<DOCNO> 278600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/siyaset/axsiy01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a tavsiyeler 
</HEADLINE>
<TEXT>


Erdoğan'ın, gizli İslamcı olduğuna dair çağrışımlar yaratacak adımlardan sakınması gerektiğini kaydeden İngiliz The Economist dergisi, zina tartışmasını anımsattı 

Nevsal Elevli - Londra 


İngiliz "The Economist" dergisi, Başbakan Recep Tayyip Erdoğan'ın, aralıktaki AB liderler zirvesine kadar atacağı adımlara çok dikkat ederek, zinanın suç sayılması örneğinde olduğu gibi kendisinin gizli bir İslamcı olduğu yolunda çağrışımlar yaratacak dikenli konulara girmemesi gerektiğini belirtti. 
Son sayısında, AB Komisyonu'nun İlerleme Raporu'nu irdeleyen dergi, Türkiye'nin tam üyelik şansını değerlendirdi. 
Türkiye'ye, müzakere süreci için sıkı koşullar konulduğunu anımsatan "The Economist", her şeye rağmen rapordaki "tavsiye" ifadesinin, Ankara'nın AB üyeliğini yalnızca mümkün olmaktan çıkardığını, bunun da ötesine taşıyarak ağır basan ihtimal haline getirdiğini vurguladı. 
Dergi, Türkiye'nin istikrarsızlaşması veya üyeliğine karşı olan partilerin Avrupa'da iktidara gelmesi gibi 2 durumda, müzakere sürecinin askıya alınabileceğini bildirdi. 

Dikenli konular 
Türkiye'ye verilen koşullu "evet"in içindeki sınırlamaların, Erdoğan ve partisince, "Avrupalı liderlerin kendi kamuoylarını tatmin için ortaya attıkları bir hile" olarak görüldüğünü ve fazla önemsenmediğini ifade eden dergi, bu iyimser yaklaşımın biraz safça olduğunu ileri sürdü. Erdoğan'ın, kendisinin gizli İslamcı olduğuna dair çağrışımlar yaratacak adımlardan sakınması gerektiğini kaydeden dergi, zina tartışmasını anımsattı Türkiye'nin, Kıbrıs konusunda daha uyumlu, Kürt sorununda şiddetten kaçınan bir tavır sergilemesi gerektiğini altını çizdi. 
Erdoğan'ın Avrupa rüyasına çok büyük yatırım yaptığını savunan dergi, aralıkta muhtemelen AB'den tarih almayı başaracağını yazdı. Ancak Türkiye için esas büyük sorun şu Müzakereler sonucunda AB üyesi olabilecek mi 
Şimdiye kadar hiçbir aday ülkenin, müzakere sonucunda üyelik hedefinden geri dönmediğini kaydeden dergi, bu kez böyle bir riskin büyük olduğunu ileri sürdü. Avrupa Parlamentosu'ndaki en büyük grubun lideri Alman Hıristiyan Demokratları'nın başkanı Hans Gert Pöttering'in Türkiye'nin üyeliğine karşı olduğunu ve imtiyazlı ortaklık istediğini, Fransa Cumhurbaşkanı Jacques Chirac'ın da konuyu referanduma götüreceğini anlatan The Economist, "Türkiye, AB liderlerini yanlarına alsa bile Avrupalı seçmen tarafından dışlanabilir" dedi. 


</TEXT>
</DOC>
