<DOC>
<DOCNO> 297824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun28.html </URL>
<DATE> 2004/12/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Alman Stern dergisi Türklerin yüzde 75'i AB üyeliğini istiyor 
</HEADLINE>
<TEXT>

     Hakkı Akduman bildiriyor 

Alman Stern dergisi, Türk halkının yüzde 75,9'unun Türkiye'nin AB'ye üye olmasını istediğini yazdı. 
     Dergi, Türkiye'de 20 şehirde yaptığı ankete dayanarak, Türklerin sadece yüzde 17,7'sinin AB üyeliğine karşı çıktığını, yüzde 6,4'ünün ise fikir beyan etmediğini belirtti. 
     Ankete katılanların yüzde 73,8'i Türkiye'nin AB'ye girmesiyle modernleşme konusunda ilerleme sağlanacağına inandığını belirtirken, yüzde 14,6'sı buna inanmadığını söyledi. 
     Türkiye'nin AB'ye alınmaması halinde de Türklerin yaklaşık yarısının AB ülkelerinde çalışmak istedikleri kaydedilen araştırmada, bu kişilerin yüzde 19,8'inin Almanya'da, yüzde 28,8'inin ise diğer AB ülkelerinde çalışmak istedikleri ifade edildi. 
     Almanya'da çalışmak isteyenlerin yüzde 71'inin ailelerini de beraberinde getirmek istedikleri, yüzde 29'un tek başına gelmek istediği kaydedildi. 
     Türkiye ile Almanya arasındaki ilişkilerin ''iyi'' ya da ''çok iyi'' olduğuna inananların oranının yüzde 60, ''kötü'' olduğunu savunanların oranının ise yüzde 26,8 olduğu belirtildi. 
     Ankete göre, Türk halkının yüzde 42'si Almanların Türkiye'yi AB'de görmek istediğine, yüzde 20,5'i ise Almanların bunu istemediğine inanıyor. 
     
</TEXT>
</DOC>
