<DOC>
<DOCNO> 260219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko22.html </URL>
<DATE> 2004/08/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
UND Başkanı Soysal Güvenlik sağlandığında devam edeceğiz 
</HEADLINE>
<TEXT>

     Uluslararası Nakliyeciler Derneği UND İcra Kurulu Başkanı Cahit Soysal, UND'nin Irak'a ABD yükü taşımama kararının UND üyelerini bağlayan bir karar olduğunu belirterek, güvenlik sağlandığında buna tekrar devam edeceklerini bildirdi. 
     Soysal, dünden farklı bir durum olmadığını, alınmış kararın UND üyelerini bağladığını söyledi. 
     Soysal, ''Güvenlik endişemiz var. Güvenlik sağlandığında tekrar devam edeceğiz'' dedi. 
     UND'nin bütün üyelerinin bu karara uyduğunu ifade eden Soysal, Ro-Der'in kararı eleştirmesine ilişkin olarak da, ''Demokraside herkes fikrini söylemekte özgür. Biz kendi üyelerimizi bağlayan karar aldık. Burada insan hayatı söz konusu'' dedi. 
     Irak'a ayda 50-60 bin araç gittiğini ve bu araçların gidişinin devam ettiğini söyleyen Cahit Soysal, aldıkları kararın, ticari yük taşıması ile ilgili olmadığını, sadece Amerikan birliklerine ait yüklerin taşınmasını durdurmayı kapsadığını belirtti. 
     Soysal, ''ABD yükü, toplam taşımaların yüzde 2-3'ünü kapsıyor. Bugün itibarıyla bir sorun görmüyorum'' dedi. 
     Taşımaların sadece Türkiye üzerinden olmadığını, Ürdün, Suriye, Basra üzerinden de yapıldığını ifade eden Soysal, Irak taşımalarında ciddi potansiyel beklediklerini, istikrar sağlandığında yılda 2 milyar dolara varan bir navlun geliri elde etmeyi umut ettiklerini kaydetti. 
     Soysal, hedef gösterilebileceği gerekçesiyle Irak'la iş yapan firmaların ismini vermekten kaçındı. 

     
</TEXT>
</DOC>
