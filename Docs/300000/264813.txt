<DOC>
<DOCNO> 264813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur36.html </URL>
<DATE> 2004/08/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çaldığı tankerle kaza yaptı 
</HEADLINE>
<TEXT>

     Gaziantep'in Nizip İlçesi'nde mazot yüklü tankeri kaçıran kişi, Şanlıurfa'nın Bozova İlçesi'nde kaza yapınca yakalandı. 
     AA muhabirinin aldığı bilgiye göre, İskenderun'dan aldığı mazotu, Irak'a götürmek üzere hareket eden Hüsnü Yıldırım yönetimindeki 73 SN 814 plakalı tankerin sürücüsü, Nizip'teki bir dinlenme tesisinde mola verdi. Tanker şoförünün yemek yediği sırada aracı çalıştıran Serdar K. 20 , tesislerden uzaklaştı. Tanker şoförünün ihbarı üzerine harekete geçen polis ekipleri, Gaziantep-Şanlıurfa karayolunda önlem aldı. 
     Mazot yüklü tankerle Şanlıurfa'nın Siverek İlçesi'ne kaçmayı planladığı belirtilen Serdar K, Bozova İlçesi girişindeki Yatılı Bölge İlköğretim Okulu civarında şarampole yuvarlandı. 
     Kazadan yara almadan kurtulan Serdar K, polis ekiplerince gözaltına alındı. Olayla ilgili soruşturma sürdürülüyor. 
     
</TEXT>
</DOC>
