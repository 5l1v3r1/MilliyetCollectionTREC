<DOC>
<DOCNO> 255926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy16.html </URL>
<DATE> 2004/07/16/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Çelik "2005 yılında internet bağlantısı olmayan okul kalmayacak" 
</HEADLINE>
<TEXT>

     Milli Eğitim Bakanı Hüseyin Çelik, 2005 yılında internet bağlantısı olmayan okul kalmayacağını söyledi. 
     Çelik, bazı temel atma ve açılış törenlerine katılmak üzere uçakla geldiği Malatya'da, Erhaç Havaalanı'nda Vali Osman Derya Kadıoğlu Belediye Başkanı H. Cemal Akın ve diğer yetkililer tarafından karşılandı. 
     Karayoluyla Yazıhan İlçesi Durucasu Beldesi'ne geçen Çelik, işadamı Abdurrahman Serttaş tarafından yaptırılan lisenin temel atma törenine katıldı. 
     Çelik, Türkiye Cumhuriyeti tarihinde ilk kez 2004 yılında Milli Eğitim Bakanlığı'nın bütçesinin en büyük bakanlık bütçesi haline geldiğini belirterek, ''Milli Savunma Bakanlığı'nın bütçesini 2 katrilyonla geride bıraktık. Ancak 20 milyona yakın öğrenci var. Her yıl 1 milyon 300 bin öğrencimiz okula başlıyor. Bu nedenle bu bütçeyle Avrupa düzeyinde eğitime kavuşmamız mümkün görülmüyor'' dedi. 
     Geçen yıl ''Eğitime Yüzde Yüz Destek Kampanyası'' başlattıklarını, kampanya kapsamında bugüne kadar yaklaşık 460 okul yapıldığını ifade eden Çelik, uzattıkları ele, el veren işadamlarına teşekkür ettiğini kaydetti. 
     Çelik, daha sonra Malatya Valiliği'ni ziyaret ederek, Vali Kadıoğlu'ndan ilin sorunları hakkında bilgi aldı. 
     Çelik, burada yaptığı konuşmada, gelecek sezona en iyi şekilde hazırlanmak ve eksiklikleri görmek açısından eğitim meselesini masaya yatıracaklarını belirterek, Malatya'da gelecek yıllarda güzel şeyler olacağını söyledi. 
     Bakanlık olarak çok önemli bir atak başlattıklarını, öğretmenlerin eğitim kalitesini yükseltmeye ve okullaşma oranını artırmaya çalıştıklarını belirten Çelik, şöyle dedi 
     ''Türkiye'de eğitimin alt yapısını dünya standartlarına ulaştırmaya çalışıyoruz. 2005 yılında internet bağlantısı olmayan okul kalmayacak. Eğitimin teknolojik alt yapısı güçlendiriliyor. öte yandan Milli Eğitim'in en büyük problemi olan müfredat tepeden tırnağa yenileniyor. Bunlar, Türkiye genelinde yapılan ve Malatya'ya uzanacak faaliyetlerimizdir.'' 
     
     TEŞVİK YASASI 
     Milli Eğitim Bakanı Çelik, Teşvik Yasası'yla birlikte Malatya'da önemli bir gelişmenin yaşandığına şahit olduklarını, 2. Organize Sanayi Bölgesi'nde bütün parsellerin tahsis edildiğini kaydederek, 3. Organize Sanayi Bölgesi oluşumu için çalışıldığını belirtti. 
     Sanayileşen ve her konuda ciddi bir hamle içerisinde olan Malatya'da eğitimin geri kalmasının mümkün olmadığını anlatan Çelik, şunları kaydetti 
     ''Merhum Turgut Özal, Malatya'yı bir eğitim ve sağlık merkezi olarak düşünüyordu ve ona göre planlamıştı. Ama sonraki yıllarda özellikle eğitim alanında ideolojiyi öne çıkaran bazı yöneticilerin Malatya'ya gelmesiyle özellikle yüksek öğretimde Malatya bu trendi yakalayamadı. 
     Malatya Ortadoğu'nun sağlık merkezi olabilirdi. Ama ümit ediyorum ki bundan sonra bunlar olur. Biz üzerimize düşeni yapacağız. Eğer bir ilde ilin valisi, belediye başkanı, milletvekilleri, sivil toplum örgütleri ve esnafıyla birlikte gönül birliği içerisinde farklılıkları çatışma sebebi saymadan, armonik halde bir çalışma olursa o memlekette her şey çok güzel olur. Başaran iller böyle başarmıştır.'' Milli Eğitim Bakanı Çelik, Malatya Belediye Başkanı Hüseyin Cemal Akın'ı da ziyaret ederek çalışmaları hakkında bilgi aldı. 
     
</TEXT>
</DOC>
