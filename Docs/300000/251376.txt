<DOC>
<DOCNO> 251376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun02.html </URL>
<DATE> 2004/06/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Iraklı direnişçiler, Amerikan Deniz piyadesini rehin aldı 
</HEADLINE>
<TEXT>

     El Cezire televizyonu, Iraklı direnişçilerin elinde Pakistan kökenli bir Amerikan deniz piyadesi olduğunu ileri sürdü. 
     El Cezire, yayınladığı görüntülerdeki kişinin, Pakistan kökenli olan Amerikan deniz piyadesi olduğunu belirtti. 
     Televizyon kanalı, kendilerini ''1920 Devrim Tugayları''nın askeri kanadı olan ''İslami Tepki'' olarak adlandıran grubun, hapisteki bütün Iraklıların serbest bırakılmaması durumunda, rehineyi öldürme tehdidinde bulunduklarını kaydetti. 
     Amerikan ordusundan konuyla ilgili bir açıklama yapılmadı. 
     Ancak El Cezire, üzerinde rehinenin adı ve aktif görevde olan deniz piyadesi olduğu şeklinde damga bulunan bir kartın görüntülerini yayınladı. 
     Grubun adının, 1. Dünya Savaşı'ndan sonra İngilizlere karşı Irak'ta 1920'de başlayan ayaklanmaya atıfta bulunduğu kaydedildi. 
     El Cezire'nin yayınında kısa bir süre görülen gözü bağlı ve deniz piyadesi kamuflaj giysileri içindeki kişinin, daha önce El Arabiye televizyonunun bahsettiği Pakistanlı rehine ile aynı olup olmadığı belirtilmedi. 
     El Arabiye televizyonunda yayınlanan bir video kasetteki Pakistanlı rehine, Amerikan firması Kellogg, Brown Root'un verdiği kimlik belgesini göstermişti. 
     
</TEXT>
</DOC>
