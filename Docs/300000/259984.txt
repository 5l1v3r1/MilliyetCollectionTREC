<DOC>
<DOCNO> 259984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy15.html </URL>
<DATE> 2004/08/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kapusuz Olağanüstü oturumda sadece gensoru görüşülecek 
</HEADLINE>
<TEXT>

     AK Parti Grup Başkanvekili Salih Kapusuz, CHP'nin istemi üzerine 4 Ağustos Çarşamba günü toplanacak TBMM'de yalnızca gensoru önergesinin görüşüleceğini söyledi. 
     Kapusuz, TBMM'de gazetecilerle yaptığı sohbet toplantısında, Meclis'in olağanüstü toplantısına değindi. CHP'nin sayısal çoğunluğunun Meclis'in çalışması için yeterli olmadığını, AK Parti olarak böyle önemli bir konunun görüşülmesine fırsat verileceğini daha önce kamuoyuna açıkladıklarını ve milletvekillerine de davette bulunduklarını anlatan Kapusuz, gensoru görüşmelerinin Çarşamba günü yapılacağını belirtti. 
     Bir gazetecinin ''gensoru görüşmelerinden sonra TBMM çalışmalarına devam eder mi '' yönündeki sorusunu Kapusuz, ''TBMM İçtüzüğüne göre, TBMM'yi çalıştırma imkanına sahibiz. Ancak arkadaşlarımızla bu konuda net bir karar aldığımız husus yok. O nedenle sadece gensoru görüşülecek, ondan başka bir şey görüşülmesini düşünmüyoruz'' diye yanıtladı. 
     Salih Kapusuz, ''Gensoruya AK Parti milletvekillerinden destek gelir mi , Gensoru gündeme alınır mı '' yönündeki soru üzerine, ''Meclis neye karar verirse biz onu baştacı sayıyoruz'' dedi. Kapusuz, önergenin gündeme alınmaması halinde Meclis'in çalışmalarını tamamlayacağını, aksi takdirde İçtüzüğe göre çalışmaların süreceğini anımsattı. 
     Kapusuz, bir gazetecinin, '' 313 generale mektup haberinin YAŞ toplantısıyla aynı güne denk gelmesi bir tesadüf mü '' yönündeki sorusunu, espriyle, ''CHP'liler hesap yaparak böyle birşey yaptılarsa bilmiyorum. Onlar ayın 3'ünde Meclis'in toplantıya çağrılması konusunda talepte bulundular, biz de buna destek vereceğimizi söyledik. Bizim bu konuda katkımız yok... Masumuz'' şeklinde yanıtladı. 
     Salih Kabusuz, bir başka soru üzerine, Hükümet'te değişiklik yapılması konusunun tamamen Başbakan'ın takdirinde olduğunu, bu yönde bir gelişme olup olmayacağını bilmediğini söyledi. 
     Kapusuz, İçtüzüğe göre TBMM Başkanlık Divanı ve grup başkanvekilliği seçimlerinin bu yıl yenileneceğini ve bu görevlere çok sayıda arkadaşının talip olduğunu sözlerine ekledi. 
     
</TEXT>
</DOC>
