<DOC>
<DOCNO> 274426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/magazin/amag.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reklam değil şantaj' 
</HEADLINE>
<TEXT>


Tamer Karadağlı, şantaj davasında Burcu Mercan'ın 'Reklam için birlikte yaptık' iddiasına cevap verdi Beni her gece 3 kanalda 10 milyon kişi izliyor. Böyle bir şeye ihtiyacım yok 

Esra Alus 

Oyuncu Tamer Karadağlı ile kuzeni Hilmi Abbas Karadağlı'ya şantaj yaptığı iddiasıyla tutuklu yargılanan Burcu Mercan'ın davasına dün devam edildi. 
İstanbul 8. Asliye Ceza Mahkemesi'ndeki duruşmaya, Mercan, tutuksuz sanık Deniz Karaca ve Tamer Karadağlı katıldı. Karadağlı, Burcu Mercan'ın gizli kamerayla çektiği görüntülerle ilgili istediği 150 bin doları sürekli artırdığını kaydederek, sanıklardan şik yetçi oldu. Karadağlı, Mercan'ın, daha önceki celsede verdiği, "Beraber planladık. Reklam amaçlı yapıldı" ifadesine cevaben de şöyle dedi "Her gece 3 kanalda 5-10 milyon insanın izlediği bir dizinin oyuncusuyum. Böyle bir şeye ihtiyacım yok. Organize Şube'de ifade verirken bile kuzenim Abbas'ı telefonla aradı. Telefonlar dinleniliyordu. Burcu Mercan, kuzenimi arayarak sürekli para miktarını artırıyordu." 


'Abbas beni kıskanır' 
Mercan da, şantaj yapmadığını, Karadağlı'nın isteği üzerine bu olayın gerçekleştiğini iddia ederek, şöyle konuştu 
"Karadağlı aramayınca 150 bin doları 150 bin euro'ya çevirdim. Amacım, araması için zaman kazanmaktı. Abbas kabul edince miktarı 200 bin euro'ya çıkardım. Şantaj yapsaydım 150 bin dolar da iyi paraydı. Tamer Bey, 'Ben telefon açınca kasedi medyaya verirsin. Bundan Abbas'ın haberi olmasın. Ünlü olduğum için beni kıskanıyor' demişti. Tahliyemi istiyorum" diye konuştu. 
Mahkeme, Mercan'ın tahliyesine ve Abbas Hilmi Karadağlı'nın talimatla ifadesinin alınmasına karar verdi. Tamer Karadağlı çıkışta, bu davayı kamu vicdanına bıraktığını, olayın kendisi için artık bittiğini söyledi. 


</TEXT>
</DOC>
