<DOC>
<DOCNO> 258390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun00.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte riskli semtler 
</HEADLINE>
<TEXT>


Üniversitelerin hazırladığı İstanbul Deprem Master Planı'na göre, Eminönü ve Fatih büyük risk altında. Eğer deprem olursa Alibey Barajı çevresi su altında kalabilir 

ÖNAY YILMAZ İstanbul Milliyet gökyüzünde - MURAT ÖZTÜRK 

İTÜ, ODTÜ, YTÜ ve Boğaziçi Üniversitesi tarafından hazırlanarak geçen yıl kamuoyuna küçük bir bölümü açıklanan, ancak bir türlü uygulamaya konulamayan İstanbul İçin Deprem Master Planı, yaklaşan tehlikeye karşı kentin ne kadar hazırlıksız olduğunu ortaya koyuyor. 
24 akademisyen tarafından hazırlanan 1334 sayfalık plan, olası bir Marmara Denizi depreminde İstanbul'da neler olacağı, nelerin yapılması gerektiğini haritalarla, grafiklerle bir bir ortaya koyuyor. 

En riskli baraj Alibey 
Plana göre, barajlar içinde en riskli ve en dikkate değer olanı Alibey Alibeyköy Barajı. Depremde zarar görmesi durumunda 13 hektarlık alanın su altında kalması söz konusu. Bu alanda iki ilköğretim okulu, iki cami, üç trafo, 16 işyeri, 25 sanayi tesisi, 514 konut, iki kıraathane, beş bakkal - büfe, dokuz depo, altı oto tamirhanesi, bir misafirhane, bir müdürlük binası, bir müze, bir konferans salonu, altı turizm şirketi, üç spor tesisi, dört garaj yer alıyor. Ayrıca barajın güneyindeki TEM otoyolu ve viyadüklere de dikkat çekiliyor. 

Dolgu alanı üzerindeler 
Dolgu alanlarındaki riskli bölgeler arasında da Haydarpaşa Garı, Haydarpaşa Limanı, Harem Otogarı, Maltepe-Kartal Sahil yolu ve Tuzla Tersanesi yer alıyor. Buralarda acilen güçlendirme çalışmalarına başlanması gerektiği ifade ediliyor. 
Heyelan açısından en riskli yerlerin başında ise, Marmara kuzey sahili, Haliç, Boğaz'ın kuzey kenarları, Florya, Menekşe, Küçükçekmece, Avcılar, Gürpınar, Büyükçekmece, Ayamama Deresi ve Kurbağalıdere çevresi, Moda Burnu'nun batı kıyılarından Kartal Tren İstasyonu'na kadar yaklaşık 25 kilometre uzunluğundaki hat da yer alıyor. 

Zemin kötü, yapı sağlam 
Zemin sıvılaşması bakımından tehlikeli yerler arasında yapısı sağlam olan Şükrü Saraçoğlu Stadyumu, Kadıköy Belediye Başkanlığı binası, sahil yolu, demiryolu ve bazı yerleşim alanları da bulunuyor. K ğıthane Deresi ve çevresi de sıvılaşma özelliği gösteren bölgeler arasında. 

Eminönü ve Fatih'e acil eylem gerek 

Plana göre, acil eylem gerektiren mahalleler, Fatih ve Eminönü'nde yoğunlaşıyor. Eminönü'ndeki Katip Kasım Mahallesi'nin ağır hasar oranı İstanbul ortalamasının yedi katı. Eminönü'ndeki Sarıdemir, Fatih'teki İmrahor ve Hacı Hüseyin Ağa mahallelerinde ise bu oran, İstanbul ortalamasının altı katı. 

Boğaz'dan geçen gemiler fay hattında 

İstanbul Boğazı'ndan çoğu tehlikeli yük taşıyan günde 130'u aşkın geminin geçtiği belirtilen planda, amonyak yüklü bir tankerin yapacağı kazada zehirli gazın 25 kilometre yarıçapında bir alanı etkileyeceği ve bu alan içinde herkesi öldüreceği belirtilerek, gemilerin Kuzey Anadolu Fayı üzerinden geçtiğine dikkat çekiliyor. 

Tsunami iki yakada 4028 yapıyı vuracak 

Avrupa ve Anadolu yakasında 4028 yapıyla 25 bin kişinin tsunaminin etki alanına girdiği belirtildi. Bunların bazıları şöyle 23 altyapı tesisi, 111 sanayi tesisi, 2600 konut, 524 ticaret - iş, 7 hastane - poliklinik, 28 eğitim tesisi, 31 cami-kilise-türbe, 2 akaryakıt tesisi, 72 otel-motel-pansiyon, 266 tarihi konut, 5 iskele-marina. 


</TEXT>
</DOC>
