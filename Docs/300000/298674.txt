<DOC>
<DOCNO> 298674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/altan.html </URL>
<DATE> 2004/12/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Falan filan festekiz... 
</HEADLINE>
<TEXT>


KÜRESELLEŞME döneminin açtığı yeni perdeler... Ankara'nın, AB ile pazarlıklarını izlemeye koşan, ulusal medyadan 275 gazeteci... TV kanallarında saatlerce süren öngörüler, analizler, yorumlar... 
Havanda su dövercesine çıkarılan seslerin, onca zahmete karşın varılan sonuçları kat kat aştığı öyle bir gösteri ki son toplamda neye hizmet ettiği ancak şöyle özetlenebilir 
Yüzyıllar boyu kör bir kuyu içinde, tüm dünyayı kuyudan ibaret sanma koşullanmasının, biraz olsun arınmasına... 

Kuyunun dışındaki dünyalar içi boş hamasi söylemlerle, eşdeğerde bir sentezin örgülenemeyeceği bir nitelikte... 
Dış dünyalardan vazgeçip, eski kuyunun içine geri dönme olanağı da hızla törpülenmekte... Çünkü kuyudaki oksijen ihtiyacı gün günden daha yoğunlaşmakta... 
Gerçi "milli çıkarlar" plağı, kuyunun içinden, dışına doğru da uzatılıyor ama 2004 yılının sonunda, "milli çıkarlar" plağıyla varıla varıla nereye varılmış olunduğunu da Bahçeşehir Üniversitesi Rektör Yardımcısı Prof. Dr. Eser Karakaş şöyle açıklıyor 
- 600 bin nüfuslu Güney Kıbrıs Rum Devleti'nin bile, AB üyeliğini "veto" edebileceği bir ülke durumuna düşme pozisyonuna... 
Ve Prof. Dr. Karakaş ekliyor 
- İçime sindiremediğim için söylemeden edemiyorum bizi bu durumlara düşürenlerin hiç mi sorumluluğu yok hepsi aramızda yaşıyor... 

"Milli çıkarlar" söylemi, ekonomik bir saydamlıkla netleşmediği zaman hamasi demagogların, o sıradaki politik ve makamsal çıkarlarına makyajlanmış bir maske oluyor. Yoksa Hazine'den geçinenler kadrosunun üst kesimleri, hindi gibi kabardıkça kuyunun dibindekiler de, yoksulluk ve hatta açlık sınırlarının altına doğru niye çoğalmaya başlasın ki .. 
Irak'ta ekmek aramaya giderken öldürülen şoförler de cabası... 

Neyse... 3 Ekim 2005'te AB üyeliği için müzakereler başlayacak... 
Şimdi bakalım Başbakan Tayyip Bey, nasıl karşılanacak Bir kahraman olarak mı, yoksa "milli çıkarlar"a gereken özeni gösterememiş bir beceriksiz olarak mı 

Gelelim ünlü bir fıkraya 
Kent yaşamlarından haberi olmayan, dağlarda doğup dağlarda büyümüş bir çoban, bir gün kasabaya inmiş... 
O sırada kasabada ezan okunuyormuş. Çoban şaşkın şaşkın, başını kaldırıp minare şerefesinde ezan okuyan müezzine bakmış ve ak sakallı, başı takkeli bir ihtiyara sormuş 
- Oraya çıkmış niye bağırıyor bu adam 
Ak sakallı ihtiyar 
- Müslümanları namaza davet ediyor, demiş. 
- Müslümanlar mı, namaz mı, davet mi, onlar da ne 
- Hak dinine inanmış insanlar, Allah'ın emirlerini yerine getirirler. Getirmeyenler, sırat köprüsünden geçemezler ve alevler içindeki gayya kuyusunun içine düşerler zebaniler onların dillerini enselerinden çıkarıp çekerek, bir yandan da kendilerini ateşlerin içine iterler... 
Çobanın gözleri büyümüş ve ihtiyarın anlattığı ahreti, ahretteki cehennemi, zebanileri dinledikten sonra 
- Hemen söyle, demiş, bütün bunların bizim koyunlara da bir zararı dokunur mu 

AB üyeliği için müzakereler ancak şöyle başlayabilir, ancak böyle başlayamaz müzakerelerin süresi 10-15 yılı bulabilir de, bulmaz da falan filan festekiz... 
Bütün bunların güncel yaşamımıza etkisi ne olacak 
Bütün bunların güncel yaşamımıza etkisi, kimsecikler pek de farkına varmadan yeni doğmuş bir bebeğin yavaş yavaş büyüyerek önce yürümeye, sonra da konuşmaya başlaması gibi olacak... 

Motorlu taşıt sayısının dahi bilinmediği Türkiye'de arapsaçına dönmüş karma karışık bir mevzuat ile bürokrasi AB kriterlerine göre bir çekidüzene kavuştukça, global sermaye yatırımlarında bir artma başlayacak... 
Yargı düzeninde bir berraklaşma ve hızlanma... 
Sağlık örgütlenmesinde çağdaş bir gelişme... 
Çarpık kentleşme bulamacında bir arınma... 
Trafik keşmekeşinde, görünmez bir kuaförün tarağından geçme... 
Yani efendim, 21. yüzyılın olanaklarıyla buluşup bütünleşme ve "onlar-biz" ayrımının ortak bir sentezinde eşdeğer bir yaşam kalitesini paylaşma... 
21. yüzyılın küreselleşme temposuna ayak uydurabilenlerin ufukları uyduramayanlara oranla genişledikçe genişleyecek... 

Köyceğiz'deki bir arsa boşluğunda, iki inek yerde yatmış geviş getiriyordu. Üç-beş tavuk otları didikliyor sakallı cingöz bir keçi de, sağa sola bakıp, birkaç adım oraya, birkaç adım buraya atıyordu... 
Ve iki de süt beyaz kaz, ne yapacaklarını bilmeden, yan yana dolaşmaya çalışıyorlardı paytak paytak... 
AB ile müzakerelerin ne olacağı umurlarında bile değildi tıpkı Köyceğiz Gölü'nün uzaklarında yüzen martılarla, yakınlarında yüzen sıram sıram karabataklar gibi... 



</TEXT>
</DOC>
