<DOC>
<DOCNO> 275806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/spo04.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın son sözü 
</HEADLINE>
<TEXT>


Beşiktaş'ın teklif götürdüğü tecrübeli hoca, "Benim Trabzonspor'da hedeflerim, Trabzonsporlular'ın da beklentileri var. Böyle bir durumda farklı arayışa girmenin yanlışlığını tartışmam bile" diye konuştu 

ERGUN ATA 


'Teklif aldım' 
TRABZONSPOR Teknik Direktörü Ziya Doğan, Beşiktaş'a gideceği yolundaki spekülasyonların kendisini çok fazla rahatsız ettiğini söyledi. Bordo - Mavili takımın hocası, "Beşiktaş'tan teklif aldım. Ancak gitmeyeceğim. Benim Trabzonspor'da hedeflerim var. Trabzonsporlular'ın da, yönetimin de beklentileri var. Böyle bir aşamada farklı bir arayışa girmenin yanlışlığını tartışmak bile istemem" ifadelerini kullandı. 

Maç gölgede kaldı 
SADECE Beşiktaş tarafından değil, herhangi bir takım tarafından da beğenilmenin, istenmenin gurur verici olduğuna değinen Ziya Doğan, "Ancak bu durumun Athletic Bilbao maçını gölgede bırakması sıkıntı yaratıyor" diye konuştu. Doğan, olayı futbolculara yansıtmamak için büyük çaba harcadığına değindi, "Onlara profesyonelliği anlatıyorum. Şartlar ne olursa olsun gücümüzü sahaya yansıtmamız gerektiğini söylüyorum" dedi. 

Celalettin'e fıtık teşhisi 

SEZON başında Malatyaspor'dan transfer edilen Celalettin Koçak'ın devre arasında fıtık ameliyatı olacağı bildirildi. Kontrolden geçen tecrübeli oyuncu, "Doktorlar, ameliyat olmam gerektiğini söylediler. Ben de devre arasını uygun gördüm. Şu anda takımı yalnız bırakamam" dedi. Celalettin son dönemlerdeki düşüşünde fıtık olmasının etkisinin de bulunabileceğini söyledi. 

Petkoviç endişesi 

BORDO - Mavililer, Athletic Bilbao ile oynayacakları rövanş maçı için dün özel bir uçakla İspanya'ya gitti. Trabzonsporlu futbolcular, turu geçeceklerini iddia ettiler. Kaptan Fatih Tekke, "Tarihimizde ilk kez bir İspanyol takımını elemenin mutluluğunu yaşamak istiyoruz. Bunun için elimizden geleni yapacağız" diye konuştu. 
TEKNİK Direktör Ziya Doğan, kaleci Petkoviç'in ishal olması nedeniyle kafileye üçüncü kaleci Tolga Zengin'i de aldı. Petkoviç'e iki gündür ilaç ve serum tedavisi uygulandığı bildirildi. Kulüp doktoru Mesut Çelebi, "Maç saatine kadar düzeleceğini sanıyoruz" derken, her ihtimale karşı ikinci kaleci Hasan'a "hazır ol" talimatı geldi. 

Youla müjdesi 

UEFA Kupası'nda perşembe günü Yunanistan'ın Egaleo takımını ağırlayacak olan Gençlerbirliği hazırlıklarını sürdürüyor. Sakatlığı düzelen Youla'nın bu maçta forma giyebileceği bildirilirken, şikayetleri geçmeyen Ali Tandoğan'ın tedavi için Belçika'ya gideceği belirtildi. Basın Sözcüsü Muammer Akyüz, Teknik Direktör Erdoğan Arıca ile futbolculara güvenlerinin tam olduğunu söyledi, "Perşembe günü Ankaralılar işten çıktıktan sonra lüften maça gelsin" dedi. 


</TEXT>
</DOC>
