<DOC>
<DOCNO> 259483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/siyaset/siy01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhalefete kıyım yapılıyor' 
</HEADLINE>
<TEXT>


Yeniden CHP Hareketi Sözcüsü Güneş, "Baskı, CHP'de başarısızlığı örtmüyor" dedi 

HABER MERKEZİ 


Yeniden CHP Hareketi sözcüsü Hurşit Güneş, peş peşe alınan seçim başarısızlıklarının tabanı derinden üzdüğünü belirterek, parti yönetiminin çıkan eleştirileri yok etmek için "kıyım başlattığı"nı dile getirdi. Güneş, dün yaptığı açıklamada, bazı milletvekilleri, kurultay delegeleri ve eski parti yöneticilerinin ihraç istemiyle disipline sevk edildiğini, parti içinde baskı kurulmak istendiğini şaşkınlıkla izlediklerini ifade etti. Olağan kurultayda anlamı tam belli olmayan bir tüzük değişikliği yapıldığını belirten Güneş, sözlerini şöyle sürdürdü 
"Herhalde seçim sonrası partide eleştiri sesi yükselir beklentisiyle, Parti Meclisi seçimi antidemokratik bir yapıya sokulup genel başkan adaylığı zorlaştırıldı. Şimdi de muhalefetin kıyıldığı gözleniyor. Ancak bütün bu baskılar seçim başarısızlıklarını örtmüyor. CHP'yi çatlatacak düzeyde kavgalara zemin yaratılıyor. CHP'li olmak ciddi sorumluluk ister. CHP'yi küçük bir parti konumuna düşürmek affedilemez. Parti içinde birlik ve bütünlüğü sarsan davranışlardan bir an önce vazgeçilmesi gerekmektedir. Atatürk'ün kurduğu bu partiyi hak ettiği yerde tutmaya özen gösterme sorumluluğu herkese düşmektedir." 



</TEXT>
</DOC>
