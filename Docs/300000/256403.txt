<DOC>
<DOCNO> 256403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/siyaset/axsiy02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Profesörlük'te vekile kıyak tartışması... 
</HEADLINE>
<TEXT>


Bakanlar Kurulu ve TBMM üyeliğinde geçen süreyi, profesörlük unvanı için gereken akademik süreye sayan düzenleme tepki çekti 

ANKARA Milliyet 


Milletvekilliği ve bakanlık yapılan süreyi, profesörlük için geçirilmesi gereken akademik süreye sayan yasa değişikliği, "vekile kıyak" tartışmasına neden oldu. Düzenlemeden yararlanacak milletvekilleri, bilimsel çalışmalarını üniversite dışında sürdürenlere tanınan "başvuru" hakkının milletvekillere de tanındığını, profesör unvanı için gerekli tüm bilimsel kriterlerin yerine getirilmesi ve sınavların geçilmesi gerektiğini, bunun kıyak anlamına gelmeyeceğini savunuyor. 
AKP'li Doç. Dr. Ömer Özyılmaz, profesörlük başvurusunda bulunanların akademik bekleme sürelerini üniversitede geçirmeleri gerektiğini, bunun da üniversite dışında bilimsel çalışmalarını sürdüren doçentlerin emeklerinin boşa gitmesine neden olduğunu bildirdi. Özyılmaz, şunları söyledi "Şimdi başvuruyu yapma hakkı üniversite dışında görevlendirilenlerle milletvekillerine de getiriliyor. Bu kıyak değil, bilimsel çalışmanın önünü açacak bir düzenleme." 

Önergede ne var 
AKP Grup başkan vekilleri Faruk Çelik ve Salih Kapusuz ile İstanbul Milletvekili Prof. Dr. İrfan Gündüz imzasıyla verilen önergeyle, "Bakanlar Kurulu veya yasama organı üyeliğinde geçen sürelerin, akademik unvanların kazanılması için gerekli sürede değerlendirilmesi" istendi. 
Kabul edilen önergenin gerekçesinde, şöyle denildi "Üniversitede öğretim üyesi iken Bakanlar Kurulu'na veya yasama organı üyeliğine seçilenler bu görevleri bittikten sonra kadro koşulu aranmaksızın tekrar öğretim üyeliğine dönebilmektedirler. Ancak geçici süreyle üniversite dışında görevlendirilenlerin süreleri akademik bekleme süresinden sayıldığı halde, seçimle yasama organlarında ya da Bakanlar Kurulu'nda görev alan akademik personelin bu yasama ve icrada geçen süreleri akademik bekleme süresinden sayılmamaktadır. Önerge ile bu yanlışlık giderilmekte ve geçici görevle üniversite dışında görev alanlarla aralarındaki eşitsizliğin önlenmesi amaçlanmaktadır." Meclis'te halen akademik unvan taşıyan milletvekilleri arasında CHP lideri Deniz Baykal ile Başbakan Yardımcısı Abdüllatif Şener, Dışişleri Bakanı Abdulah Gül gibi birçok isim bulunuyor. 


</TEXT>
</DOC>
