<DOC>
<DOCNO> 282204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy22.html </URL>
<DATE> 2004/10/21/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Fransa'daki resmi temaslarını tamamlayan Başbakan Recep Tayyip Erdoğan, özel uçak ''Ata'' ile saat 20.00'de İstanbul'a geldi. 
     Başbakan Erdoğan'ı Atatürk Havalimanı Devlet Konukevi'nde Ulaştırma Bakanı Binali Yıldırım, İstanbul Valisi Muammer Güler ve öteki ilgililer karşıladı. 
     Erdoğan ile birlikte Devlet Bakanı Ali Babacan, Maliye Bakanı Kemal Unakıtan, Sanayi ve Ticaret Bakanı Ali Coşkun da İstanbul'a geldi. 
     
     17 ARALIK TAM ÜYELİK TARİHİ DEĞİL 

     Başbakan Recep Tayyip Erdoğan, Fransa'daki temaslarında 17 Aralık'ın Türkiye'nin Avrupa Birliği'ne AB tam üyelik tarihi olduğu yanılgısında olanları gördüğünü belirterek, ''17 Aralık tarihinin bir tam üyelik tarihi olmadığını, bunun müzakere sürecinin başlamasına yönelik onayın verildiği tarih olduğunu tekrar hatırlattık'' dedi. 
     Erdoğan, Atatürk Havalimanı Devlet Konukevi'nde Fransa'daki temaslarını değerlendirdi. 
     Fransa Uluslararası İlişkiler Enstitüsü'ndeki IFRİ konuşması sonrasında, özellikle Türkiye'nin AB sürecine ilişkin sorulara verdiği cevaplarla, Fransa halkının entellektüel kesiminin zihinlerindeki soru işaretlerine cevap bulduklarına inandığını vurgulayan Erdoğan, şöyle devam etti 
     ''Fransa'da şahit olduğumuz, ülkemizin üyelik sürecine ilişkin eksik bilgi ve bazı önyargılardan kaynaklanan kaygılara bu toplantı vesilesiyle cevap verme imkanını buldum. Diğer taraftan Fransa'nın önemli 2 televizyon kanalına ve 4 büyük gazetesine verdiğim röportajlarla da daha geniş halk kitlelerine ulaştım. Ayrıca ziyaretime gelen Fransa Maliye Bakanı Sarkozy ile gerek ikili ilişkilerimiz, gerekse AB konularında, ayrıntılı ve verimli bir görüşme yaptık. Gerçekleştirdiğim temasların Aralık ayına giden süreç içerisinde ülkemizle müzakerelerin açılması yönünde müspet bir sonuç alınması kararlılığımızı ortaya koyduğu ve ulus olarak AB ile bütünleşme hedefimizi bir kez daha teyit ettiği inancını taşımaktayım.'' Başbakan Erdoğan, ziyaretinde, Türkiye ile müzakerelere başlanması için Kopenhag siyasi kriterlerini karşılama hususunda artık bir kuşku kalmadığı hususunun AB Komisyonu İlerleme Raporu ve tavsiye belgesinde ortaya konulduğuna işaret ettiklerini ifade ederek, ''Tabii 17 aralık tarihinin bir tam üyelik tarihi olmadığını, bunun müzakere sürecinin başlamasına yönelik onayın verildiği bir tarih olduğunu tekrar hatırlattık. Çünkü yaptığımız görüşmelerde adeta 17 Aralık tarihinin tam üyelik tarihi olduğu yanılgısında olanları da maalesef gördüm. Bu nedenle Aralık Zirvesi'ni AB Devlet ve hükümet başkanlarına tarihi bir sorumluluk yüklediğini vurguladım'' diye konuştu. 
     
     TÜRKİYE-FRANSA İLİŞKİLERİ 

     Erdoğan, Türkiye'nin Fransa'yla tarih boyunca çok yakın ilişkileri olduğunu dile getirerek, şunları kaydetti 
     ''Aralık ayına giden süreç içerisinde Fransa'nın tarafımıza vereceği destek bizim açımızdan bu nedenle de büyük önem taşımaktadır. Fransa, Türkiye'de yatırım yapan firmaları itibariyle birinci sırada yer almaktadır. Sermaye yatırımı açısından ele aldığımızda da 5.5 milyar dolarla 5. sırada yer alan bir ülkedir. Aramızda siyasi, askeri, ekonomik, kültürel, ticari birçok yönlerden müşterek ortaklıklarımız, ittifakımız var. Fransa ile özellikle ekonomik işbirliğimiz ve diğer sahalarda mevcut yakınlığımız AB üyelik müzakerelerinin başlamasıyla birlikte daha canlı, daha yoğun ve daha kapsamlı bir sürece girecektir.'' Türkiye'nin de kurucu üyeleri arasında yer aldığı İktisadi İşbirliği ve Kalkınma Teşkilatı'nın OECD Daimi Delegeler Konseyi'nde bugün yaptığı konuşmaya da değinen Erdoğan, Türkiye'nin son yıllarda gerçekleştirdiği ekonomik büyüme ve istikrar hakkında kapsamlı bilgiler verdiğini ve 100'e yakın basın kuruluşu temsilcilerinin katıldığı basın toplantısında soruları yanıtlayarak Türkiye'nin ekonomik durumunu ve bu konudaki gelişmeleri anlattığını söyledi. 
     Erdoğan, ''Tabiatıyla dünyanın ekonomik anlamda en gelişmiş ülke temsilcilerine verdiğim bu bilgiler, ülkemizin izlediği ekonomik politikaların sağladığı başarı, İktisadi İşbirliği ve Kalkınma Teşkilatı açısından yönlendirici olacaktır'' dedi. 
     
     OECD'NİN TÜRKİYE RAPORU 

     Temasları çerçevesinde OECD Genel Sekreteri Donald Johnson ile de görüştüklerini hatırlatan Erdoğan, OECD'nin 18 ayda bir periyodik olarak yayınladığı Türkiye İncelemesi Raporu'nun da ziyareti sırasında basına açıklandığını kaydetti. 
     Bu raporun önemini vurgulayan Erdoğan, ''OECD'nin bu raporları başta Dünya Bankası ve IMF olmak üzere uluslararası kuruluşlar ve finans çevreleri bakımından referans olarak kullanılan son derece önemli belgelerdir. 2004 yılı Türkiye incelemesi ülkemizdeki ekonomik gelişmeleri yansıtan objektif ve dengeli bir rapor olarak çıkmış, yayınlanmıştır. Milletçe gerçekleştirdiğimiz ekonomik performansın yabancı yatırımcılar için çok önemli bir referans kaynağı olan bu rapora rakam rakam yansımış olması ayrıca memnuniyet vericidir. İnanıyorum ki önümüzdeki sürece bu rapor farklı, anlamlı bir ışık tutacaktır'' şeklinde konuştu. 
     Erdoğan, ziyarette kendisine Devlet Bakanı Ali Babacan, Maliye Bakanı Kemal Unakıtan, Sanayi ve Ticaret Bakanı Ali Coşkun ile milletvekilleri ve Dışişleri Bakanlığı mensuplarının eşlik ettiğini belirterek, ''Dolu dolu geçen bu programımızın Türkiye-Fransa arasında son zamanlarda estirilen olumsuz havaları olumlu istikamette geliştireceği inancındayım'' dedi. 
     Başbakan Erdoğan, bir hafta sonra Berlin'de Fransa Cumhurbaşkanı Jaques Chirac ve Almanya Başbakanı Gerhard Schröder ile biraraya geleceğini ve bu süreci değerlendirme fırsatını bulacaklarını bildirdi. 
     
     ERDOĞAN ''17 ARALIK BİR TESTTİR, BİR SINAVDIR'' 

     Başbakan Recep Tayyip Erdoğan, ''17 Aralık bir testtir, bir sınavdır. Bu sınav gününde de dostlarımızın 2002'de verdikleri karardan dönmeyeceklerine inanıyoruz'' dedi. 
     Başbakan Erdoğan, Atatürk Havalimanı Devlet Konukevi'nde Fransa'daki temaslarıyla ilgili düzenlediği basın toplantısında, gazetecilerin sorularını cevapladı. 
     Erdoğan, bir gazetecinin ''Temaslarınız sırasında Türkiye ile ilgili en çok ne konuşuldu Hangi noktada itirazlar vardı '' sorusu üzerine, ağırlıklı olarak Türkiye'nin gerek nüfus, gerekse coğrafi ve kültürel noktadaki derinliğinin gündeme geldiğini söyledi. 
     Türkiye'nin büyüklüğü ve nüfusu itibarıyla yapılan yaklaşımları rahat bir şekilde çürüttüklerini anlatan Erdoğan, şöyle dedi 
     ''Bunlar zaten tutarlı değil. Gerek Türkiye'nin büyüklüğü, nüfusu itibarıyla yaptıkları yaklaşımları rahat bir şekilde zaten çürütüyoruz. Türkiye 1959 yılından itibaren bu yolda. 1963 Ankara Anlaşması ile yasal bir sürece girmiş ve 1996'da Gümrük Birliği'ne kabul edilmiş. 1999 Helsinki Zirvesi'nde yine Türkiye adaylığı noktasında, adaylığının mukadder olduğu yazılı olarak tespit edilmiş. 2002 Kopenhag Zirvesi'nde ise aynı Türkiye, aynı büyüklükte. Nüfus itibarıyla Avrupa ülkeleri ile büyük olanlarıyla aynı noktada. Bu defa Kopenhag Zirvesi'nde söylenen ve kayıtlı olarak sonuç bildirgesine giren Kopenhag Siyasi Kriterleri'ni yerine getirmesi halinde Türkiye müzakere sürecine gecikmeksizin başlar ... Tüm bunların hepsi kayıtlara geçmiş. Türkiye bu haliyle biliniyor. Türkiye birkaç ay içerisinde büyümedi ki o günden bugüne bunlar var. 
     Devletlerarası, ülkelerarası ciddiyet, kriterlere bağlıdır. Bu işin bu noktada bir hukuku vardır. Bu kriterler çerçevesinde devletler hareket eder. Biz de Kopenhag Siyasi Kriterleri esas olmak kaydıyla son 2 yıldır iktidarıyla, muhalefetiyle, sivil toplum örgütleriyle yoğun bir çalışma içerisine girmişiz. Geceli gündüzlü çalışmak suretiyle bunları yerine getirmişiz.'' 
     
     ''GÖREV AB ÜYESİ ÜLKELERE DÜŞÜYOR'' 

     Başbakan Recep Tayyip Erdoğan, AB İlerleme Raporu'na Türkiye'nin Kopenhag siyasi kriterlerine yönelik olarak açık ve net şekilde bütün ödevini yerine getirdiği kaydının girdiğini ifade ederek, ''Şimdi düşen, gecikmeksizin müzakerenin başlamasıyla ilgili adımın atılmasıdır. Bu görev kime düşüyor Bu görev AB üyesi ülkelere düşüyor'' dedi. 
     ''17 Aralık bir testtir, bir sınavdır'' diyen Erdoğan, ''Bu sınav gününde de dostlarımızın 2002'de verdikleri karardan dönmeyeceklerine inanıyoruz'' şeklinde konuştu. 
     Erdoğan, ''Fransa'ya yaptığınız gibi diğer ülkelere de ziyaretler gerçekleştirecek misiniz '' sorusu üzerine, ay sonunda Roma'da AB Anayasası'nın imzalanacağını hatırlatarak, burada bütün liderlerle birarada olacağını ve ikili görüşmelerde bulunacağını söyledi. 
     
     ''OLUMSUZ HAVA OLUMLUYA DÖNDÜ'' 

     Bir gazetecinin, ''Ziyaretiniz sırasında Fransa'daki olumsuz havanın dağıldığını gördünüz mü '' sorusuna da Erdoğan, ''Özellikle IFRI'deki yemekte bunu çok açık ve net gördük'' yanıtını verdi. 
     Erdoğan, burada yaklaşık 2 saat süren soru-cevap faslından sonra havanın ciddi manada olumluya dönüştüğünü ifade ederek, şöyle konuştu 
     ''Bunu gerek yemeğe katılanlar, Fransa'nın en seçkin işadamları, entellektüel kesim, dağılırken hepsinin çok farklı bir noktada olduğunu, olumlu bir noktada olduğunu gördüm. Ve gayretlerinin bundan sonra çok daha farklı olacağını, tüm çevrelerine 'bu akşam aldıklarımızı aktaracağız' dediklerini gördüm. Bundan dolayı da mutlu olarak ayrıldık. 
     Aynı şekilde OECD'de de bunu yaşadık. Yaklaşık 17 ülkenin büyükelçisi, eski büyükelçiler burada görev yapıyorlar, onlarla soru-cevap faslından sonra yine yemekte birarada olduk. Onların da yine bu noktada tavrı çok çok olumluydu.'' 
     
</TEXT>
</DOC>
