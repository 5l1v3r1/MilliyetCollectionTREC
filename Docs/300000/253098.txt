<DOC>
<DOCNO> 253098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur14.html </URL>
<DATE> 2004/07/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Üniversitede bomba ihbarı asılsız çıktı 
</HEADLINE>
<TEXT>

     Anadolu Üniversitesi İktisadi ve İdari Bilimler Fakültesi İİBF binasında bomba olduğu yolundaki ihbar üzerine harekete geçen emniyet güçleri, ihbarın asılsız olduğunu belirledi. 
     AA muhabirinin aldığı bilgiye göre, İİBF sekreterliğini arayan bir kadın, binada bomba olduğunu ihbar etti. 
     Final ve mazeret sınavlarının sona ermesi nedeniyle sadece akademisyenler ile diğer çalışanların bulunduğu bina, üniversitenin güvenlik görevlilerince tahliye edildi. 
     Olay yerine gelen terörle mücadele ekipleri ile bomba imha uzmanlarının yaklaşık 45 dakika süren arama ve kontrolleri sonucunda, ihbarın asılsız olduğu belirlendi. 
     Akademisyenler ile diğer çalışanlar, kontrollerin ardından binaya tekrar girdi. 
     Olayla ilgili soruşturma başlatıldığı bildirildi. 
     
</TEXT>
</DOC>
