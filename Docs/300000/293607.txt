<DOC>
<DOCNO> 293607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas24.html </URL>
<DATE> 2004/11/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çocuklu ailelere YTL uyarısı... 
</HEADLINE>
<TEXT>

     SSK İstanbul Eğitim Hastanesi Başhekimi ve KBB Uzmanı Opt. Dr. Özgür Yiğit, Yeni Türk Lirası'na YTL geçişle birlikte piyasaya çıkacak madeni para sayısındaki artışa dikkat çekerek, çocukların bunları yutma tehlikesine karşı aileleri uyardı. 
     Başhekim Opt. Dr. Yiğit, yaptığı yazılı açıklamada, YTL ile birlikte çocuklarda para yutma riskinin de artacağını savundu. 
     ''Çocukların bozuk paralardan uzak tutulmasını'' isteyen Opt. Dr. Yiğit, ''Piyasaya çıkacak bozuk para sayısının artışı nedeniyle yutma tehlikesine karşı, özellikle küçük çocukları olan aileler dikkatli olmalı. Çocuklarına, para yuttuğu takdirde karşılaşabileceği tehlikeler anlayabileceği şekilde anlatılmalı'' dedi. 
     Madeni para yutmada en büyük riskin paranın nefes borusuna takılması olduğunu vurgulayan Opt. Dr. Yiğit, şunları kaydetti 
     ''Eğer çocuğunuz öksüremiyor, ağlayamıyor veya nefes alamıyorsa, öncelikle bu cismi çıkarıp çıkaramayacağınızı görmek için parmağınızla ağzını yoklayın. Çocuğunuz tamamen iyi görünse bile, her ihtimale karşın hemen bir kulak, burun, boğaz hekimine başvurun.'' 
     
</TEXT>
</DOC>
