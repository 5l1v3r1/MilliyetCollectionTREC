<DOC>
<DOCNO> 258890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/guncel/gun02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa rekoru 
</HEADLINE>
<TEXT>


Özel Okullar Sınavı'ndan sonra Ortaöğretim Kurumları Öğrenci Seçme Sınavı'na da Şanlıurfa damgasını vurdu 

SİBEL KAHRAMAN İstanbul 

Özel Okullar Sınavı'nda Viranşehir'de çobanlık yaparak okuyan Orhan Erboğan'ın Türkiye ikinciliğiyle gündeme gelen Şanlıurfa Çağlayan İlköğretim Okulu, Ortaöğretim Kurumları Sınavı'nda da Türkiye birincisi çıkardı. 
Türkiye birincisi Galiye Aylin Tolunay da, Orhan Erboğa gibi okulun burslu öğrencilerinden. İki öğrenci de, okulun yanı sıra Feza Dershanesi'nde ücretsiz olarak sınava hazırlandı. Her iki eğitim kurumunun da Sema Eğitim Kurumları'na ait olduğunu belirten Okul Müdürü Alparslan Kömüşcü, "Çocuklarımız 3 yıldır burslu okuyordu. Dershaneye de ücretsiz gittiler. Dershaneyle diyaloğumuz çok iyi. Eksiklerimizi telafi ederek, bir bütünü teşkil ediyoruz" dedi. 

Seçilmiş öğrenciler 
Okulun başarısını öğretmenlerin özel ilgisine borçlu olduklarını kaydeden belirten Kömüşcü, şöyle konuştu 
"Okulumuzda Milli Eğitim Bakanlığı'nın belirlediği müfredat görülüyor. Öğretmenlerimiz dersler bittikten sonra öğrencilerimizle çalışıyor. Öğrencilerimizi hafta sonu dershaneye gönderiyoruz ve orada da takip ediyoruz." 
Ümitli oldukları öğrencileri bireysel olarak da çalıştırdıklarını söyleyen Kömüşcü, "Bu öğrenciler için ekstra programlar uyguluyoruz. Ancak sadece ders çalışmakla kalmıyor, yüzmeye de, sinemaya da götürüyoruz. Öğrencilerimizi her yönüyle tatmin etme yoluna gidiyoruz" diye konuştu. 


</TEXT>
</DOC>
