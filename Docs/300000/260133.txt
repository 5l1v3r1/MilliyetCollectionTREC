<DOC>
<DOCNO> 260133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/spo03.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolun başındayız' 
</HEADLINE>
<TEXT>


Teknik Direktör Hagi, istenen kıvama gelmeye başladıklarını dile getirdi, "Bu takımla herşeyi kazanmak istiyorum" dedi 


Disiplini övdü 
GALATASARAY'IN, Şampiyonlar Ligi şampiyonu Porto'yu özel maçta 2 - 1'lik skorla devirmesinin yanı sıra sergilediği futbol Teknik Direktör Hagi'den tam puan aldı. Rumen hoca, daha yolun başında olduklarını belirterek, "Bizim için asıl maraton pazar günü başlayacak. Benim için önemli olan lig. Disiplini beğendim. Bu takımla herşeyi kazanmak istiyorum" diye konuştu. 

'Avrupa'ya layık' 
HAGİ, Sarı - Kırmızılı takımın Avrupa'ya layık bir performans gösterdiğini de iddia etti. Rumen çalıştırıcı şunları söyledi "Çok iyi durumdayız. Fizik gücümüz yerinde, taktik oturmaya başladı. Hatlar arasında bazı eksiklerimizin olduğu ortada. Bir hafta gibi bir zamanımız var. Bunu da çözeceğiz. Şampiyonluk yolunda herkese ihtiyacım olacak." 

Tomas büyülendi 

KAAN BORA 

Song'u övdü 
GALATASARAY'IN yeni transferi Tomas, Porto karşısında izlediği takım arkadaşlarının performansının kendisini büyülediğini açıkladı. Özellikle Song ve Hakan Şükür'ün çok kaliteli isimler olduğunu açıklayan Hırvat yıldız, "Takım arkadaşlarım lige hazır bir görüntü sergilediler. Fenerbahçe defterini artık kapattım. Tek düşüncem takıma girip, Galatasaray'a faydalı olmak" dedi. 

'Teklif çoktu' 
TOMAS, Fenerbahçe ile yollarını ayırdıktan sonra Werder Bremen, Benfica, Beşiktaş ve Trabzonspor'dan da teklifler aldığını açıkladı. Tecrübeli oyuncu, "Ancak bu kadar alternatif içinden ben Galatasaray'ı tercih ettim. Hagi ile daha önce konuşma şansım olmadı. Ancak istediklerini yerine getireceğime inanıyorum. Yeni sezon öncesinde fiziksel olarak hazırım" diye konuştu. 

'Bulsunlar alalım' 

GALATASARAY Futbol Şube Sorumluları'ndan Fatih Gökşen, 10 numara için uygun bir isim bulmanın kolay olmadığını söyledi. Gökşen, "Herkes 10 numara alın diye tutturdu. Kimi alalım Nerede İsim versinler. Şu anda alabileceğimiz, bize uygun bir futbolcu göremiyorum" dedi. Gökşen, Saidou ve Petre için teklifler aldıklarını, bu konuda son kararı Hagi'nin vereceğini de dile getirdi. 

Suat'a kokteyl 

RAŞİT ALTUN 

1905 Galatasaraylı Yönetici ve İşadamları Derneği, yarın jübilesini yapacak olan Suat Kaya'ya dernek merkezinde düzenlenen bir kokteylle plaket verdi. Geceye, Galatarasay Kulübü Başkanı Özhan Canaydın ve yöneticilerden Turgay Kıran ile Refik Arkan katıldı. Suat'ın kokteylde imzaladığı forma ise www.pazaryerim.com adresinde açık arttırmayla satılacak. 

GALATASARAY GÜNLÜĞÜ 
Dönüşe geçtiler 
2004-2005 sezonun hazırlıklarının son etabını Amerika'da tamamlayan Galatasaray bugün İstanbul'a dönecek. Bir gün izin yapacak olan Sarı-Kırmızılılar, yarın aktif futbol hayatını noktalayan Suat Kaya'nın jübile maçında Federasyon Karması ile karşılaşacak. 

Tebrik telefonu 
BAŞKAN Özhan Canaydın, Porto önünde elde edilen 2 - 1'lik galibiyet ardından Teknik Direktör Hagi'ye telefon açtı. Özhan Canaydın'ın sergilenen olumlu futbol nedeniyle Rumen teknik adamı tebrik ettiği öğrenildi. 

En güzel hediye 
HASAN Şaş, Porto galibiyetinin en güzel doğumgünü hediyesi olduğunu söyledi. Yıldız futbolcu, güçlü rakipleri karşısında takım oyununun en güzel örneklerini sergilediklerini ifade etti. 

Son şansları 
TEKNİK Direktör Hagi'nin, ligin başlamasına kısa bir süre kala üç oyuncu için kararsız olduğu öğrenildi. Rumen çalıştırıcının, Baliç, Petre ve Cihan'ı beklenen çıkışı yapamamaları durumunda kulübeye çekeceği bildirildi. 

Kartlar çıktı 
GALATASARAY'DA 2004-05 sezonu öncesi Ali Sami Yen ve Olimpiyat Stadı'na ait kombinelerin teslimatı dün başladı. Kombine alanlar, teslimat fişini ibraz ederek kartlarını alabilecek. 


</TEXT>
</DOC>
