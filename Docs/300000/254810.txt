<DOC>
<DOCNO> 254810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy10.html </URL>
<DATE> 2004/07/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bahçeli, MHP Genel Merkezi'ne döndü... Sevgi gösterileri ile karşılandı 
</HEADLINE>
<TEXT>

     MHP Genel Başkanı Devlet Bahçeli, geçirdiği kalp ameliyatının ardından bugün ilk kez geldiği parti genel merkezinde sevgi gösterileri ile karşılandı. 
     Bahçeli'yi karşılamak üzere genel merkez önünde toplanan partililer, Ceyhun Atıf Kansu Caddesi üzerinde karşılıklı sıra oldu. Bahçeli'nin, aracıyla caddeye girmesinin ardından Ülkü Ocakları üyeleri, ''Durma İlerle Gençlik Seninle'', ''Devletin Başına Devlet Gelecek'' ve ''Hareketin Lideri Devlet Bahçeli'' sloganları ile Bahçeli'nin aracının yanında, genel merkeze kadar koştular. 
     Bahçeli'yi, genel merkez önünde, Başkanlık Divanı üyeleri ve partililer çiçeklerle karşıladı. Duaların ardından kurban kesildi. 
     Devlet Bahçeli, genel merkez girişinde bekleyen basın mensuplarına açıklama yapmadan odasına çıktı ve bir süre dinlendi. Daha sonra zemin katta bulunan küçük salona inen Bahçeli, burada partililerin ''geçmiş olsun'' dileklerini kabul etti. 
     Partililerle ayakta tokalaşan Bahçeli, zaman zaman dinlendi. 
     Başkanlık Divanı üyeleri ile bugün biraraya gelecek olan Bahçeli'nin, gündemdeki konulara ilişkin görüş alışverişinde bulunacağı belirtildi. 
     
</TEXT>
</DOC>
