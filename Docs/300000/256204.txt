<DOC>
<DOCNO> 256204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/ekonomi/eko01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde umuda yolculuk 
</HEADLINE>
<TEXT>


Batı Karadeniz'de petrol ve doğalgaz aramak için başlatılan sondaj çalışmalarını inceleyen Enerji Bakanı ve genel müdürler platformdan sepetle indi 

AKÇAKOCA DHA 

Enerji ve Tabii Kaynaklar Bakanı Hilmi Güler, Türkiye Petrolleri Anonim Ortaklığı TPAO ve Madison Oil İnc'in üç yıldır sürdürdüğü doğalgaz ve petrol arama çalışmalarının ardından Düzce'nin Akçakoca İlçesi'nin 9 mil açığında başlatılan sondaj çalışmalarını yerinde inceledi. 
Sondaj çalışmaları kapsamında 25 gün içerisinde ilk bilgilere ulaşılacağını belirten Bakan Güler, "Yüzde 51'i Türkiye Petrolleri Anonim Ortaklığı'na, yüzde 49'u Madison Oil'in ortaklığında çalışmalara başladık. Doğalgaz ve petrol için umutluyuz" dedi. Romanya bandıralı platform ve destek gemisinde 24 saat aralıksız 3 vardiya olarak 73 uzman kişinin çalışmalarını sürdürdüğünü ifade eden Bakan Güler, şunları söyledi 
"Hem doğalgaz, hem petrol bekliyoruz. Amaç, Türkiye'nin yurtdışı bağımlılığını azaltmak. Çok önemli mesafeler katetmeyi planlıyoruz. İthalatımız 10 milyar dolar. Bunu azaltmak için TPAO çalışmalarını sürdürüyor. Sadece yurtiçi değil, yurtdışında da Kazakistan, Türkmenistan, Azerbaycan, Libya, Mısır ve Irak ile çalışmalar sürdürülüyor. Bir grup 'Türkiye'de petrol var', bir grup ise 'Yok' diyor. Var mı, yok mu bu çalışmalarla göreceğiz." 

Doğalgaz ve petrol aranıyor 
TPAO Genel Müdürü Osman Saim Dinç de Akçakoca açıklarına 9 mil uzaklığındaki Prometeu sondaj platformunun 80 metre su derinliğinde olduğunu anlatarak, konuyla ilgili şu bilgileri verdi 
""2 bin metrede doğalgaz, 2 bin 500 metrede ise petrol bulunması umut ediliyor. Burada geçen yıl çok yoğun iki boyutlu çalışmalar yapmıştık. Dolayısıyla, doğalgazın nerede olduğunu tespit etmeye çalıştık. Çok umutluyuz. Çok güzel beklentilerimiz var burada. İnşallah 4 - 5 hafta içinde sondaj beklenen hedefe ulaşacak. Ümit ediyorum sizlerle daha güzel haberleri paylaşacağız." 

Can yelekli, sepetli inceleme Ateş tanrısı anlamına gelen Prometeu isimli platforma helikopterle gelen Bakan Güler, Madison Oil Türkiye Genel Müdürü Roy Barker ve TPAO Genel Müdürü Osman Saim Dinç'den sondaj çalışmaları hakkında bilgi aldı. Diğer misafirler teknelerle platforma yanaştılar. Özel bot, eldiven, başlık ve can yeleği takan Güler ve diğer misafirler kıyıya çıkmak için 25 metre yüksekliğindeki platformdan vince bağlı sepet ile aşağıda bekleyen gemiye indi. Sondaj sonunda umudun artması halinde rezerv tespit kuyuları, rezerv ekonomik boyuttaysa üretim kuyuları açılacak. 


</TEXT>
</DOC>
