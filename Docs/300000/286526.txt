<DOC>
<DOCNO> 286526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/dunya/adun.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşamla ölüm arasında 
</HEADLINE>
<TEXT>


Beyin ölümünün gerçekleştiği öne sürülen Filistin lideri Arafat'ın komada olduğu açıklandı. Filistinli fraksiyonlar, İslami örgütleri de içine alacak kolektif bir liderlik çağrısında bulundu 

DIŞ HABERLER SERVİSİ 


Fransa'nın başkenti Paris yakınlarındaki Percy Askeri Hastanesi'nde önceki gün komaya girdiği açıklanan Filistin Devlet Başkanı Yaser Arafat'ın 75 durumu hakkındaki belirsizlik sürüyor. İsrail, beyin ölümünün gerçekleştiği konusunda ısrar ederken, Filistinli yetkililer, Arafat'ın komada olduğunu ve hatta komadan çıkma ihtimalinin bulunduğunu söylüyor. Percy Askeri Hastanesi Sözcüsü Christian Estripeau ise dün akşam yaptığı kısa açıklamada, "Arafat'ın durumu aynı, daha kötüye gitmedi" dedi. Estripeau, Filistin liderinin durumunda 24 saat öncesine göre farklılık olmadığını belirtti. 
Filistin'in Fransa'daki Temsilcisi Leyla Şahid, Arafat'ın "yaşamla ölüm arasında" olduğunu söyledi. Şahid, Arafat'ın komada olduğunu, komadan çıkma ihtimalinin bulunduğunu da kaydetti. Buna karşılık İsrailli yetkililer, Arafat'ın öldüğü yolundaki iddialarını tekrarladılar. İsrail Adalet Bakanı Yosef Lapid, "Arafat'ın klinik olarak öldüğü ve onu yapay olarak canlı tuttukları açık. Ne zaman yaşam destek ünitesini durduracaklarına karar vermeleri gerekecek" dedi. 
İsrail, Arafat'ın sağlık durumunun kötüleşmesi üzerine, ülke çapında güvenlik önlemlerini artırdı. İsrail hükümeti ve askeri yetkilileri, Arafat'ın sağlık durumunu yakından izlerken, İsrail polisi de ülke çapında güvenlik önlemlerini sıkılaştırdı. İsrail, Filistin liderinin ölümü halinde sokağa dökülmesi beklenen Filistin kentlerinde uygulayacağı güvenlik stratejisini de belirledi. İsrail birlikleri, gerilimi önlemek için Filistinlilerin yoğun yaşadığı yerleşim birimlerinin içine girmeyip yakınına konuşlanacak ve güvenlik ağı örecek. İsrailli hapishane yetkilileri de, muhtemel gelişmeleri dikkate alarak 4000 Filistinli tutuklunun bulunduğu İsrail hapishanelerinin güvenliği için ülke çapında alarma geçti. 

Birleşik liderlik önerisi 
Bu arada Filistinli gruplar Yaser Arafat'ın boşluğunu dolduracak bir "kolektif liderlik" çağrısı yaptılar. Filistin Halk Kurtuluş Cephesi Politbüro Üyesi Mahir Tahir, Filistin Kurtuluş Örgütü FKÖ çatısı dışında kalan İslami gruplar olduğunu belirterek, "Bu nedenle İslami ve ulusal güçleri, herkesi kapsayacak kolektif ve birleşik liderlik oluşturulması çağrısı yapıyoruz" dedi. Radikal örgüt HAMAS'ın Lübnan'daki Temsilcisi Usame Hamdan da, "kolektif liderliğin" şu anda zorunluluk olduğunu ve böyle bir yapı içinde yer alacaklarını söyledi. 

Denktaş'a, 'Gömülecek toprağım yok' demişti 

SİNAN TOROS İstanbul 

KKTC Cumhurbaşkanı Rauf Denktaş, Arafat'ın kendisine söylediği, "Benim gömülecek toprağım yok. Senin Türkiyen var" sözünü hiç unutmadığını belirterek, "Bu sözü bana çok battı" dedi. Denktaş, İstanbul Atatürk Havalimanı'nda yaptığı açıklamada, "Yıllar önce bir İslam Konferansı'nda buluştuğumuzda, 'Denktaş Bey, sen bana 'BM'de söz hakkı verildi' diye kıskanıyorsun. Şunu unutuyorsun, benim gömülecek toprağım yok henüz. Senin bir Türkiyen var. Benim bir Türkiyem olsaydı, şimdi bu çektiklerimi çekmezdim devletin var' demişti" ifadesini kullandı. 

Vasiyeti Kudüs'tü... 

DIŞ HABERLER SERVİSİ 

Kudüs Müftüsü İkrema Sabri, İsrail'in Kanal 2 TV'sine verdiği demeçte, Filistin lideri Yaser Arafat'ın son yıllarda yardımcılarıyla yaptığı özel görüşmelerde, "Kudüs'teki El Aksa Camii civarına gömülmek arzusunda olduğunu" ilettiğini açıkladı. Sabri, "Dini açıdan arzusunu yerine getirmeliyiz" çağrısında bulundu. İsrail ise Arafat'ın nasıl bir cenaze töreniyle nereye gömüleceğinin derdine düştü. İsrail Adalet Bakanı Yosef Lapid, AP TV'sine verdiği demeçte, Arafat'ın Gazze Şeridi'nde gömülmesine izin verileceğini, ancak "Yahudi krallarının gömüldüğü Kudüs'ten uzak tutulacağını" belirtti. Cenaze töreninin sorumluluğunu Savunma Bakanı Şaul Mofaz'a veren İsrail yönetimi, Gazze'ye gerekçe olarak, cenaze törenine katılması beklenen dünya liderlerinin güvenliğini daha rahat sağlayabilecek olmasını gösteriyor. 


</TEXT>
</DOC>
