<DOC>
<DOCNO> 287771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy15.html </URL>
<DATE> 2004/11/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Org. Tolon "Birileri bu günlerde sahte gözyaşlarıyla Atatürk'ü anıyor" 
</HEADLINE>
<TEXT>

     1. Ordu Komutanı Orgeneral Hurşit Tolon, ''Her ne kadar birileri böyle günlerde sahte gözyaşlarıyla, sıraladıkları sahte dizilerle büyük Atatürk'ü anmaya gayret ediyorlarsa da, çok büyük Türk milleti, birlik, beraberlik içerisinde onun açtığı aydınlık yolda sonsuza kadar yürüme azmi ve kararlılığı içindedir'' dedi. 
     Şişli Belediyesi ve İlçe Milli Eğitim Müdürlüğü tarafından, Büyük Önder Atatürk'ün 66. ölüm yıldönümü etkinlikleri kapsamında, Osmanbey'deki Atatürk Müzesi'nde ''Atatürk Yaşıyor'' başlıklı tören düzenlendi. 
     İlçedeki ilköğretim öğrencilerinin ellerinde Atatürk fotoğraflarıyla katıldığı tören, saygı duruşunun ardından İstiklal Marşı'nın okunmasıyla başladı. 
     Daha sonra İstanbul Valisi Muammer Güler, 1. Ordu Komutanı Orgeneral Hurşit Tolon, Büyükşehir Belediye Başkanı Kadir Topbaş, Emniyet Müdürü Celalettin Cerrah ve Şişli Belediye Başkanı Mustafa Sarıgül, müzeyi gezdi. 
     Orgeneral Tolon, müzedeki Sevr Anlaşması'nın öngördüğü harita önünde bir gazetecinin, ''Sevr Anlaşması'nın gündeme geldiğine dair görüşler var'' sözleri üzerine, ''Mümkün mü Yeniden gelmesi mümkün mü '' dedi. 
     Orgeneral Tolon, müzede Atatürk'ün elyazısının bulunduğu bazı belgelerin korunması için Harbiye Askeri Müze'den teknik anlamda destek verilebileceğini söyledi. 
     Gazetecilerin, ''10 Kasım Atatürk'ü Anma Günü'' ile ilgili düşüncelerini sorması üzerine Orgeneral Tolon, şunları kaydetti 
     ''Büyük Türk halkı, 66 yıl önce kaybettiği yüce Atatürk'ün kendisine armağan ettiği egemenliği ve bağımsızlığı sonsuza kadar koruma kararı içerisindedir. O'nun aydınlık yolunda yürümektedir. Her ne kadar birileri böyle günlerde sahte gözyaşlarıyla, sıraladıkları sahte dizilerle büyük Atatürk'ü anmaya gayret ediyorlarsa da, çok büyük Türk milleti, birlik, beraberlik içerisinde onun açtığı aydınlık yolda sonsuza kadar yürüme azmi ve kararlılığı içindedir.'' Etkinlik sırasında, Atatürk'ün sevdiği sanatçılardan Safiye Ayla'nın seslendirdiği şarkılar da dinletildi. 
     Bu arada, Şişli Belediye Başkanı Sarıgül, gazetecilerin Orgeneral Tolon'un sözlerini hatırlatmaları üzerine, ''Paşamızın görüşü, kendi görüşüdür. Türk toplumu vefalıdır. Türk toplumu, Atasına ihanet edenleri asla affetmez'' diye konuştu. 
     Atatürk'ün. vatanını en çok seven ve ülkesi için en çok çalışan kişi olduğunu vurgulayan Sarıgül, ''Türk halkından rica ediyorum, artık magazin ve televole kültürünü bırakalım, çok çalışalım'' dedi. 
     
</TEXT>
</DOC>
