<DOC>
<DOCNO> 281578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo05.html </URL>
<DATE> 2004/10/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fenerbahçe'nin bu akşamki rakibi Lyon'u tanıyalım... 
</HEADLINE>
<TEXT>

     Deplasmanlarda 4-5-1 oynayan Lyon'da Govou tek santrfor gibi gözükse de, Wiltord ile Malouda forveti üçlüyor ve taktik 4-3-3'e dönüşüyor. 
     Lyon, bu sezon oynadığı 10 resmi maçta 6 galibiyet, 4 beraberlik aldı. Yani henüz yenilgisi yok. Maç başına 1.5’lik bir gol ortalaması tutturmuş durumdalar. Ağırlıklı olarak siyahi oyunculardan kurulu bir takım olan Lyon’un fiziksel görüntüsüne bakarak, çok basit bir analiz yapılabilir Atletik, dayanıklı ve özellikle deplasmanlarda çok kısa zaman içinde bir anda rakip kaleci ile burun buruna gelebilecek kadar hızlı bir ekip. Son haftalarda çok formda. Ünlü Fransız spor gazetesi L’Equipe, geride bıraktığımız haftanın 11’ine Caen’i 4-0’la geçen Lyon’dan 5 oyuncuya yer verdi. Essien, Diarra, Abidal, Frau ve Malouda . 
     
     Fener savunması zorlanır 

     Teknik direktör Le Guen özellikle zorlu geçmesi beklenen deplasmanlarda 4-5-1 oynatıyor. Ancak bu sistem ilk bakıldığında sanıldığı gibi defansif bir anlayıştan oluşmuyor. Tek forvet Govou’yu sağdan Wiltord, soldan da Malouda destekliyor ve takım hücum ederken taktik 4-3-3’e dönüşüyor. Govou ile Wiltord’u futbolseverler çok iyi tanıyor. Ancak özellikle Malouda Fenerbahçe’nin hesaba katması gereken bir isim. Çok hareketli, teknik ve rakip savunmayı her an bozabilecek bir oyuncu. Bu üçlü, ağır Fener defansına zor anlar yaşatabilir. Daum ne düşünür bilinmez ama, Serkan arkaya sarkacak bu oyuncuları karşılama açısından iyi bir tercih olabilir. 
     
     Lyon’un herşeyi Juninho 

     Fransızlar içeride-dışarıda 4’lü savunma kurgusunu pek bozmuyor. Revelliere, Çaçapa ve Cris’ten oluşan savunma hattının solunda bu sefer sakat Berthod’un yerine Abidal forma giyecek. Defansın göbeğinde görev alan Cris Copa America’da Alex ile birlikte Brezilya Milli Takımı’nda yer aldı ileri çıkışlarda etkili ve gole yakın bir isim. Lyon’un beyni ve adeta herşeyi Juninho. Brezilyalı yıldız, frikiklerde ve duran toplarda en az Hooijdonk kadar tehlikeli. Diarra ile Essien daha çok savaşan futbolcular. Belki 11’de başlamayacaklar ama kesinlikle yabana atılmayacak iki forvet Frau ile Nilmar da en az oynayacaklar kadar etkili. Herşey bir yana Fenerbahçe bugün kendine çok ters gelen bir futbol anlayışını benimseyen, gerektiğinde hücuma dönük oynayan, gerektiğinde kapanan zorlu bir rakibe karşı mücadele edecek. 

     
</TEXT>
</DOC>
