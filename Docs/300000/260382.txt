<DOC>
<DOCNO> 260382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/gun03.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciye görgü kuralları 
</HEADLINE>
<TEXT>


Çağdaş bir eğitim modeli oluşturmak isteyen Milli Eğitim Bakanlığı'nın programına göre, öğrenciler derslerde selamlaşmayı, özür dilemeyi ve kutlamayı da öğrenecek 

BURCUM DEVREZ İstanbul 

Milli Eğitim Bakanlığı, eğitimde ezbercilikten uzak, çağdaş bir eğitim modeli oluşturmak için harekete geçti. Bakanlığın öğretmenlere yönelik hazırladığı kitaplara göre öğrenciler bundan sonra Barış Manço'nun "Eski bir fincan" adlı şarkısıyla "algılama" yeteneklerini geliştirecekler, evde yaptıkları limonatalarla çoklukları orantılayacaklar. 
MEB Talim Terbiye Kurulu Başkanlığı'nın hazırladığı "Öğretmenin El Kitabı Öğretim Programı" kitaplarına göre öğrencilere selamlaşma, özür dileme, kutlama, konuşanın sözünü kesmeme gibi görgü kuralları da öğretilecek. Ayrıca öğrencilerin konulara ilgisinin çekilmesi için renkli kalemler kullanılacak. Sorularda çikolata, fındık, meyve gibi çocukların çok sevdiği yiyeceklerin isimlerine yer verilecek. Öğrencilerin ilköğretimin ilk 5 yılında alacakları eğitimlerden bazıları şöyle 
Gereksiz kelime ve ses tekrarlarının, duraklamaların olmadığı konuşmaların yapılmasına dikkat edilecek.Konuşmacının sözünü bitirmesini bekleyip söz alarak büyüklerine, bayrağa, vatana, millete saygı göstererek konuşmayı öğrenecek.Öğrenciler konuşmaya cesaretlendirilecek. Konuşma sırasında sözü kesilmeyecek ve eleştirilmeyecek. 

Dildeki sesler bile... 
Selamlaşma, tanışma, arkadaşlarıyla ve yetişkinlerle konuşma, teşekkür etme, kutlama, özür dileme, telefonla konuşma gibi çalışmalar yapılacak.Hayvan, araç sesleri gibi dildeki sesler öğretilecek.Öğrencinin aile bireylerinin yerine geçip bu birey gibi konuşması istenecek.Oturuş, kalem tutma, defter tutma, el tercihi, el kol kaslarını geliştirme, çizgi ve boyama çalışmaları, serbest ve kurallı çizgilerle alıştırmalar yaptırılacak."Bir uçurtma olsaydınız nereye uçardınız " sorusuyla öğrenciler yazmaya yönlendirilecek."Çoklukları orantılayalım'" konusu işlenirken, öğrencilerin evlerinde yaptıkları limonatalar sınıfa getirilecek. Öğrenci böylece kaç limondan ne kadar limonata çıktığını öğrenecek. 

</TEXT>
</DOC>
