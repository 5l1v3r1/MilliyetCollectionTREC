<DOC>
<DOCNO> 279362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun17.html </URL>
<DATE> 2004/10/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bigley'in cesedi Bağdat yakınlarına atılmış 
</HEADLINE>
<TEXT>

     Irak'ta geçen hafta boğazı kesilerek öldürülen İngiliz rehine Kenneth Bigley'nin cesedinin Bağdat yakınlarında bir yere atıldığı öne sürüldü. 
     Direnişçilere yakın kaynaklar, Bigley'nin geçen hafta, başkentin 35 kilometre kadar güneybatısındaki Latifiye'de öldürüldüğünü ve cesedinin buralarda olduğunu söyledi. 
     Kenneth Bigley, Tevhid ve Cihad örgütü militanlarınca 16 Eylül'de Bağdat'taki evinden 2 Amerikalıyla birlikte kaçırılmıştı. 
     Amerikalıların denetimindeki Ebu Garip ve Ümmü Kasr cezaevlerinde tutulan bütün kadın mahpusların 48 saat içinde bırakılmasını isteyen örgüt üyeleri, talepleri yerine gelmeyince Amerikalı rehineleri öldürmüştü. 
     
     SADDAM SARAYLARINDA PATLAMA 
     Irak'ın güneyindeki Basra kentinde, ABD ve İngiltere konsolosluklarının bulunduğu, devrik Devlet Başkanı Saddam Hüseyin'in saraylarından birinin dışında bomba patladığı bildirildi. 
     Polis, patlayıcının, sarayın dışındaki bir çöp bidonuna yerleştirildiğini kaydetti. 
     Bombanın, İngiliz sivil araç konvoyunun saraydan çıktığı sırada patlatıldığını belirten polis, patlamada yaralanan ya da ölen olmadığını söyledi. 
     Basra'daki ABD konsolosluğu yakınlarında bir patlama olduğu bildirilmişti. Nedeni belirtilmeyen patlamada birkaç kişinin yaralandığı kaydedilmişti. 
     
</TEXT>
</DOC>
