<DOC>
<DOCNO> 296582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy01.html </URL>
<DATE> 2004/12/10/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Erdoğan canlı yayında 17 Aralık bizim için kıyamet değildir 
</HEADLINE>
<TEXT>

     Başbakan Recep Tayyip Erdoğan, Türkiye'nin hedefinin, Avrupa Birliği'ne AB ''kesin, tartışmasız, koşulsuz üyelik'' olduğunu belirterek, ''Bunu gölgeleyecek, sulandıracak bir ifadeye tahammülümüz yok'' dedi. 
     Erdoğan, ''17 Aralık bizim için kıyamet değildir. Bunun da bilinmesi lazım'' görüşünü dile getirdi. 
     Başbakan Erdoğan, Kanal D'de Fatih Altaylı'nın ''Teke Tek'' programına katılarak soruları cevaplandırdı. 
     AB Dönem Başkanı Hollanda Başbakanı Jan-Peter Balkenende ile görüşmesine ilişkin izlenimlerini aktaran Başbakan Erdoğan, bu akşamki görüşmenin ''bir final görüşmesi'' olmadığını, sürekli irtibat içinde olacaklarını söyledi. 
     Liderlerle yoğun görüşme trafiğinin süreceğini dile getiren Erdoğan, şunları kaydetti 
     ''Bu akşam, bir süreci değerlendirdik. Türkiye'nin hassasiyetleri nelerdir, bunlar üzerinde durma gereğini hissettik. Bu da şudur kesin tartışmasız, koşulsuz bir üyelik. Bu bizim bir hedefimizdir. Bu işin amacı bu. Bunu gölgeleyecek, sulandıracak bir ifadeye tahammülümüz yok. Siz, 'Türkiye üye olacak' diyorsanız, bu işin nihayetinde aramızda da bir pürüz kalmaz. 
     Biz, burada, sizden, herhangi bir zaman istemiyoruz. Diyoruz ki 'bunu müzakere süreci belirlesin. Bu müzakere süreci içerisinde bizler sizlerin de onaylayacağı, razı olacağı bir noktaya geldiğimizde o zaman üyelik gerçekleşir'. Ancak, bu müzakere süreci bize verilirken, ikinci bir karara ihtiyaç duyulmaksızın, bize müzakere süreci verilmelidir. Bu müzakere süreci de sene olmamalıdır, ayıyla, günüyle bu bize verilmelidir. 
     Biz Kopenhang Zirvesi'nde sizlerden yayınlanan sonuç bildirgesinde bir ifade aldık 'Gecikmeksizin Türkiye müzakerelere başlar'. Bu gecikmeksizin ne Bu, parantez açıp kapadığımız zaman, 2 yıl demiyor, hemen yarın, bir hafta sonra, bir ay sonradır.'' 
     
     ''DAİMİ KORUMACILIK'' 
     Başbakan Recep Tayyip Erdoğan, ''daimi korumacılığın'' ifade edildiğini dile getirerek, ''Kalkıp, bir daimi korumacılıkla, adeta sınırsız olarak bu işi koruma altına almak olacak iş değil. Belki geçici olarak, belli zamanlamalar burada konulabilir. Ama daimi dediğiniz zaman, biz o zaman niçin bu işte varız, niçin geldik buraya O zaman bir anlamı kalmaz'' dedi. 
     Bunun AB hukukuyla da da çatıştığını belirten Erdoğan, görüşmede bunu müzakere olanağını da bulduklarını söyledi. 
     Kopenhag siyasi kriterlerinde olmadığı halde Kıbrıs gibi bir siyasi dayatmanın da Türkiye'nin önüne konulamayacağını kaydeden Başbakan Erdoğan, ''Peki ne olur 17 Aralık aşılır, geçilir, Birleşmiş Milletler bu işi tekrar gündeme getirebilir. O zaman bu iş BM'nin gündemidir. Bu gündem içinde biz de Türkiye olarak neler yapabileceksek bunu müzakere eder, daha önce yaptığımız gibi yine bu yapmaya gayret ederiz'' diye konuştu. 
     
     İŞKENCE 
     Bugünlerde işkence konusunun da gündeme getirildiğini kaydeden Başbakan Erdoğan, ''Bu konulara da değinme imkanımız oldu. Dedik, 'bakın biz bunları duyduğumuz zaman asıl biz işkence çekiyoruz'. Çünkü, Türkiye sistematik işkenceyi bitirmiştir. İşkenceye sıfır tolerans vermiştir'' dedi. 
     Erdoğan, Kopenhag siyasi kriterlerinin ''kırmızı bir çerçeve'' çizdiğini belirterek, bu kriterler içinde olmayan şartın Türkiye'nin önüne getirilmemesi gerektiğini söyledi. Erdoğan, ''Öyle şeyler önümüze gelir ki bu gelenler özünü bozmaz. Ama özü bozuyorsa ona 'evet' dememiz mümkün değil. Biz onlardan ne zam, ne tenzilat istiyoruz. Üzerinde anlaştığımız fiyatı ödeyelim'' diye konuştu. 
     
     ''KIYAMET DEĞİL'' 
     Başbakan Erdoğan, ''AB konusunda umutlu musunuz Masadan kalkmanızı gerektirecek bir gelişme olmaz mı '' şeklindeki soru üzerine, umutlu olmamaları için herhangi bir gerekçenin olmadığını ifade etti. 
     Erdoğan, ''Ama şunu da söyleyeyim 17 Aralık, bizim için kıyamet değildir. Bunun da bilinmesi lazım. Eğer AB ülkeleri, Türkiye'yi kendi aralarında görmek istemiyorlarsa, bizim ille, zorla, ne olursa olsun, hangi şartlarda olursa olsun, böyle bir şeyimiz yok'' diye konuştu. 
     Erdoğan, ''17 Aralık'ta AB ile meseleyi çözemezsek, AB defterini kapatır mıyız '' sorusu üzerine de, ''Kopenhag siyasi kriterlerini Ankara kriterleri yaparız, yolumuza devam ederiz'' görüşünü yineledi. 
     
</TEXT>
</DOC>
