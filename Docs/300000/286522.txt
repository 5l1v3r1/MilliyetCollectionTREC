<DOC>
<DOCNO> 286522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas19.html </URL>
<DATE> 2004/11/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Pfizer'dan Celebrex açıklaması Risk oluşturan bir bulguya rastlanmadı 
</HEADLINE>
<TEXT>

     Pfizer Inc, Celebrex adlı ilaçla ilgili iddialar üzerine, ilacın kalp ve damar sistemindeki güvenilirliği açısından risk artışını gösteren herhangi bir bulguya rastlanmadığını bildirdi. 
     Pfizer Türkiye'den yapılan açıklamada, Celebrex ile ilgili iddiaların, sağlık otoriteleri tarafından doğrulanmadığı belirtildi. 
     Kanada Sağlık Bakanlığı'nın, ilaçla ilgili herhangi bir önlem alınmasına gerek olmadığını açıkladığı dile getirilen açıklamada, Celebrex'in Türkiye'de de Sağlık Bakanlığı tarafından ruhsatlandırıldığı 2000 yılından beri güvenle kullanılmaya devam edildiği kaydedildi. 
     Açıklamada, Pfizer Inc.'in Kanada'da yayınlanan National Post gazetesine dayandırılan haberlere ilişkin açıklamasına da yer verildi. 
     Pfizer Inc'in açıklamasında, haberin, Kanada sağlık mercilerine yapılan bireysel hasta bildirimlerine dayandırılan ve herhangi klinik veya epidemiolojik bir çalışmayla kanıtlanmamış bilgiler içerdiği, hastalarda ve doktorlarda yersiz kuşkular yaratabilecek, yanlış yönlendirici nitelik taşıdığı kaydedildi. 
     Kanada Sağlık Bakanlığı'nın, bu bilgilerin yetersizliğini kabul ettiği ve ilacın söz konusu vakalarla herhangi bir sebep-sonuç ilişkisinin kanıtlanmadığını bildirdiği dile getirilen açıklamada, ''1998 yılında onaylandığından bu yana, Celebrex, milyonlarca hasta tarafından kullanılmıştır ve süresi dört yıla ulaşan kapsamlı klinik çalışmalarda, kalp ve damar sistemindeki güvenilirliği açısından risk artışını gösteren herhangi bir bulguya rastlanmamıştır'' görüşüne yer verildi. 
     
</TEXT>
</DOC>
