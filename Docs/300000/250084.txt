<DOC>
<DOCNO> 250084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/dunya/axdun02.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüklerin Harry Potter'ı 
</HEADLINE>
<TEXT>


DIŞ HABERLER SERVİSİ 


ABD'nin eski başkanlarından Bill Clinton'ın merakla beklenen "My Life" Hayatım adlı kitabı önceki gece yarısı New York ve Clinton'ın valilik yaptığı Arkansas'ta kitapçı raflarına çıktı. Kitabevleri önünde uzun kuyruklar oluşurken, gösterilen yoğun ilgiyi yorumlayan kitapçılar, "Büyüklerin Harry Potter çılgınlığı gibi" benzetmesini yaptılar. 937 sayfalık kitabı için yayıncıdan 12 milyon dolar avans alan Clinton ise "My Life"ın promosyonu için New York Metropolitan Sanat Müzesi'nde 1000 seçkin davetlinin katıldığı bir parti verdi. 
Kitabının hacimli oluşuna atıfta bulunan eski Başkan, aldığı telif ücretine değinerek, "Neredeyse asgari ücretle çalıştırdılar beni" diye espri yaptı. Kitap eleştirmenleri ise, Clinton'ın eserini "özensiz, kendisine seslenen ve sıkıcı" olarak niteledi. New York Times'ta çıkan bir eleştiride, "Eski Başkan okuyucu için değil kendisi için yazmış" denildi. Eleştirilerde, kitabın derinlikten yoksun oluşuna vurgu yapılırken, "Kazıyorsunuz, kazıyorsunuz hiçbir şey bulamıyorsunuz" görüşü dile getirildi. 



</TEXT>
</DOC>
