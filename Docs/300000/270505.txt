<DOC>
<DOCNO> 270505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas10.html </URL>
<DATE> 2004/09/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Briç, Onsekiz Mart Üniversitesi'nde ders oldu... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Senatosu, briç oyununun, 2004-2005 eğitim öğretim yılında üniversitede seçmeli ders olarak okutulmasını kararlaştırdı. 
     ÇOMÜ Senato Üyesi Prof. Dr. Kenan Kaynaş, AA muhabirine yaptığı açıklamada, ''Briç''in, üniversitenin genel eğitim sistemi içinde, öğrencilerin almakla yükümlü oldukları alan dışı seçmeli dersler kapsamına girdiğini kaydetti. 
     Senato kararıyla öğrencilerin haftada 2 saat 2 kredilik ''Briç'' dersi alacaklarını belirten Prof.Dr. Kaynaş, şunları söyledi 
     ''Briç, ülkemizdeki çeşitli üniversitelerde kültürel bir ders olarak okutuluyor. Matematik, istatistik, mantık, muhakeme ve strateji konularını içeren bu ders, bir beyin sporu olmasına rağmen sadece beyin için yapılan bir spor değil. Öğrencilerimiz bu ders sayesinde, hızlı ve doğru karar vermeyi öğrenecekler. Genç beyinler, bir takım anlamsız oyunlar yerine, kendilerine katkıda bulunacak bu tür etkinliklerle, zamanlarını daha iyi değerlendireceklerdir.'' 
     
</TEXT>
</DOC>
