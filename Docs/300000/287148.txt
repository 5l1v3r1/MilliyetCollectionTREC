<DOC>
<DOCNO> 287148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy18.html </URL>
<DATE> 2004/11/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Milli Savunma Bakanlığı'nın 2005 yılı bütçesi 10.9 milyar YTL... 
</HEADLINE>
<TEXT>

     Milli Savunma Bakanı Vecdi Gönül, ''Askeri Şura kararları yargıya götürülmediği için burada alınan ihraç kararları ile Askeri Şura'ya gelmeden alınan ihraç kararları arasında eşitsizlik, adaletsizlik olduğu düşüncesiyle şerh konulmaktadır'' dedi. 
     Milli Savunma Bakanlığı'nın bütçesi, TBMM Plan ve Bütçe Komisyonu'nda kabul edildi. Milli Savunma Bakanı Gönül, milletvekillerinin konuşmalarını değerlendirdi, sorularını yanıtladı. 
     Bakanlığın bütçesinin geçmiş yıllara göre düştüğüne işaret eden Gönül, soğuk savaş sonrasında Avrupa ülkelerinin milli savunma bütçesinin dörtte bire kadar indiğini ve rasyonel harcama yapıldığını belirtti. Gönül, gelecekte milli savunma bütçesini daha da küçültmesinin, Türkiye'nin önündeki hedef olarak durduğunu kaydetti. 
     Gönül, AB ile ilişkilerinin, diğer kurum ve kuruluşlarla ilişkilerinin çok önünde olduğuna işaret ederek, şöyle konuştu 
     ''Bugün, Silahlı Kuvvetler ve Milli Savunma Bakanlığı olarak biz neredeyse AB'ye girmişiz denecek kadar fiilen beraber hareket ediyoruz. Başlangıçta sıkıntılar vardı ama meseleler çözüldü. Bosna Hersek'te NATO kapsamında bulunan güçlerimizin aynen AB güçleriyle birlikte kalması, bu sözlerimizin en güzel işaretidir. Sıkıntılar yok mu var. Biz karar mekanizmalarında da bulunmak istiyoruz ama gözlemci olarak bulunuyoruz. Oysa biz karara iştirak etmek istiyoruz. Oy hakkımız yok, söz hakkımız var. NATO-AB ilişkileri de hassas bir noktaya gelmiştir. AB üyesi olmayan 3 ülkeydik, buna şimdi Romanya ve Bulgaristan da katıldı. Şimdi sesimizi duyurabilecek noktaya geldik.'' AB İlerleme Raporu'ndaki asker-sivil ifadelerine dikkati çeken Gönül, raporun sonuç bölümünde bu konuda bir şart olmadığını kaydetti. Gönül, ''Müzakereler başlar ve biz de bu konuda tavrımızı belirleriz. Zaten o günler geldiğinde sizlerle bunları konuşacağız. Milli iradenin sahibi olan sizlerle konuşacağız'' dedi. 
     
     ''DOĞUDAKİ BAŞKALDIRMA'' İFADESİNE İTİRAZ 
     Gönül, CHP İstanbul Milletvekili Şükrü Elekdağ'ın konuşmasındaki ''doğudaki başkaldırma'' ifadesine itiraz ederek, ''Başkaldırmayı bir isyan olarak alırsak, Doğu'da bir isyanın varlığını kabul etmiyoruz. Esasen gerilla harbini bile kabul etmiyoruz. Terörist aktivitedir diyoruz'' dedi. 
     CHP'li Elekdağ'ın, ''hatamı kabul ediyorum, yanlış bir ifadeydi'' demesi üzerine Gönül, gerilla savaşına halkın da katıldığını, oysa PKK'nın, Barzani ya da Talabani'de olduğu gibi bir aşireti olmadığını söyledi. 
     Gönül, ''Gerilla harbinde beynelminel standartlara göre, bir gerilla tasfiye edilmesi karşılığında nizami kuvvetlerin 5-7 zayiat vermesi normal sayılır. ABD'nin Vietnam'daki zayiatı bundan fazladır. Bizde ise tam tersidir. 5 bin zayiatımıza karşılık 20 bin küsur terörist ölmüştür. Etkisiz hale getirilen daha fazladır'' diye konuştu. 
     
     AFGANİSTAN'DAKİ TÜRK GÜCÜ 
     Gönül, milletvekillerinin sorularıyla ''Biz, ABD'ye Afganistan'da yardım ederken ABD, PKK konusunda bize niye yardım etmiyor'' görüşünü ifade ettiklerini belirterek, Türkiye'nin Afganistan'da 290 askeri ve 3 genel amaçlı helikopteri bulunduğunu hatırlattı. Kabil civarında bulunan bu gücün ABD'nin yürüttüğü operasyona katılmadığını belirten Gönül, Türkiye'nin buna katılmadığını vurguladı. 
     ABD'nin orada yardım aldığı ülkeler olduğunu ancak, bunun arasında Türkiye'nin bulunmadığına işaret eden Gönül, ''Bizim orada katıldığımız, NATO'nun bir gereği olan harekattır. NATO, orada bir sivil düzeninin kurulması için başlattığı harekatın bir parçasıyız. Bu, terörle alakalı bir şey değildir'' dedi. 
     Afgan halkının, Türk askerlerine sempati duyduğunu vurgulayan Gönül, karmaşa sırasında Türk Büyükelçiliği dışında tahrip edilmeyen ülke büyükelçiliği olmadığını söyledi. 
     
     SAVUNMA İHALELERİ 
     Gönül, İhale Kanunu uyarınca 2003 yılında 6 bin 529 ihale yapıldığını, bunların binde 4'ü hakkında şikayet geldiğini belirterek, 2004 yılında ise 4 bin 383 ihale yapıldığını ve bunların binde 6'sı hakkında şikayet geldiğini ve 3 ihalenin iptal edildiğini bildirdi. 
     97 askerlik şubesinin kapatılmasıyla 10 trilyon lira tasarruf edildiğini belirten Gönül, kapatılan şubelerde günde birden az başvuru olduğunu söyledi. 
     
     MUHALEFET ŞERHİ 
     Gönül, CHP'li milletvekillerinin, ''YAŞ kararlarına neden muhalefet şerhi konulduğu'' sorularını yanıtlarken, Başbakan ve Mili Savunma Bakanı'nın Askeri Şura üyesi olduğunu belirterek, ''Şahsi kanaatim, buraya İçişleri Bakanı'nın da dahil edilmesidir. Askerin bulunduğu başka yer de orasıdır, jandarma ve sahil güvenlik nedeniyle...'' dedi. 
     Her şeyin bir gerekçesi olduğunu, sicil verilen insanların terfisi için de oy kullanıldığını söyleyen Gönül, şunları kaydetti 
     ''Muhalefet şerhi, terfilerle alakalı değildir. Hiçbir terfiye muhalefet şerhi konulmamıştır. Hiçbir terfi de ittifak olmadan oradan geçmemiştir. 
     Muhalefet şerhi, sadece ordudan ihraçlarla ilgilidir. Ordudan ihraçlar 2 şekilde yapılmaktadır Birincisi Askeri Şura'ya gelmeden her rütbede ihraçlar yapılmaktadır. Bunlar imzaya bana geliyor. Bugüne kadar tereddüde mahal olmamıştır, hepsini imzalamışımdır. 
     Askeri Şura'ya gelen ihraçlar ile bunlar arasındaki fark, benim imzaladığım ihraçlar, Askeri İdare Mahkemesi'ne gidilmekte, hatta iptal edilmekte ve bunun sorumluluğu bana sorulabilmektedir. Ama Askeri Şura kararları yargıya götürülmediği için burada alınan ihraç kararları ile Askeri Şura'ya gelmeden alınan ihraç kararları arasında eşitsizlik, adaletsizlik olduğu düşüncesiyle şerh konulmaktadır.'' Gönül, CHP Mersin Milletvekili Mustafa Özyürek'in, ''Yasadan mı kaynaklanıyor '' sorusuna, ''Takdirden kaynaklanıyor. Bir kısmı oraya, bir kısmı buraya sevk ediliyor'' yanıtını verdi. 
     
     ''FÜZE DENENDİĞİNİ DUYARSANIZ...'' 
     Dünyadaki 18 çatışma noktasının 13'ünün Türkiye'nin etrafında olduğunu hatırlatan Gönül, bu hassasiyete göre hareket edildiğini söyledi. 
     Gönül, füze çalışmalarıyla ilgili soru üzerine, bu konuda elden gelenin yapıldığını, füze teknolojisinin en ileri teknolojinin uygulandığı alan olduğunu belirterek, ''Burada mühendislerimiz bile bildiklerini birbirlerine söylemiyorlar. İzin verirseniz bu konu da burada kalsın. Bazı yerlerde bazı füzelerin denendiğini duyarsanız, bunun gerçek olduğunu, hikaye olmadığını bilin'' dedi. 
     Gönül, Türkiye'nin, ABD'nin ''herhangi bir yerde tehdit olacaksa bunu önceden önleme hakkına sahibim'' gibi bir politikaya sahip olmadığını ifade etti. Gönül, Türkiye'nin, tüm ülkelerle istikrarlı şekilde, barış içinde ve kesin tehdit oluşuncaya kadar diplomasi yoluyla sorunların çözümünden yana olduğunu söyledi. 
     ABD-Türkiye ilişkilerinin yapılan anlaşmalar kapsamında sürdüğünü belirterek, ''Bu anlaşmaların imkan verdiği ölçüde bu ilişkiler, ülkenin menfaatlerine en uygun şekilde kullanılmaktadır'' diye konuştu. 
     Gönül, Albayrak Şirketler Grubu'nun pijama, gömlek ve terlik konusundaki ihaleyi, en iyi teklifi vererek aldığını söyledi. 
     Görüşmelerin ardından Milli Savunma Bakanlığı'nın bütçesi kabul edildi. Bakanlığın 2005 yılı bütçesi, 10 milyar 977.1 milyon YTL oldu. 
     
</TEXT>
</DOC>
