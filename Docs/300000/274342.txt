<DOC>
<DOCNO> 274342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur11.html </URL>
<DATE> 2004/09/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dolandırıcılığın böylesi 
</HEADLINE>
<TEXT>

     Muhammet KAÇAR RİZE, DHA 
RİZE'de bir mahallede küçük bir dükkan açan kişiler, kadınlara 5 milyon liradan 10 dantel ipliği sattı. İpliklerden yapılan el örgülerini, 55 milyon lira karşılığında geri alacaklarını söyleyen kişiler, 20 günde iş yerindeki tüm iplikleri satıp ortadan kayboldular. 
     İlginç dolandırıcılık olayı Rize'nin Eminettin Mahallesi'nde yaşandı. İddialara göre olay şöyle gelişti Kısa süre önce mahallede, Buket İplik adı altında küçük bir iplikçi dükkanı açıldı. Dükkanda iplik satışı yapan kişi, kadınlara 5 milyon liraya sattığı 10 iplikten oluşan paketten masa örtüsü ve havlu örtüsü kenarı gibi dantel el işleri yapmalarını istedi. 
     İş yeri sahibi, kadınlara ördükleri el işlerini 55 milyon lira karşılığında geri alacağını söyledi. Alacağı el işlemelerini Denizli'deki firmalarından yurt dışına satacaklarını belirten işyeri sahibinin ünü kısa sürede mahalle sınırlarını aştı. 
     Çevre mahallelerden de çok sayıda ev kadını iplik almak için işyerine akın etti. 20 gün boyunca ev kadınlarına milyarlar değerinde iplik satan işletmeci, bazı kadınların el işi dokumalarını alıp ödemeyi 25 eylül tarihinde yapacağını söyledi. Ancak işletmeci, iş yerindeki ipliklerin tamamını bitirdikten sonra ortadan kayboldu. 
     Ortalama 20 günde tamamlanabilen el işlelerini bitirip 55 milyon lirayı alma umuduyla iplikçi dükkanına gelmeye başlayan ev kadınları işyerinin bir haftadır kapalı ve içinin boş olduğunu görünce şaşkına döndüler. Yüzlerce kadın gün boyu işyerine akın ederek el emeklerinin karşılığını almayı düşünürken kandırıldıklarını anlayınca, çaresiz geri dönmek zorunda kaldılar. 
     Rizeli kadınlar, ''Bize yurt dışına dantel ihraç ettiklerini anlattılar. 5 milyon liradan iplik satıp, örgüleri 55 milyon liradan alacaklarını söylediler. Ama ortada kimse yok. Adam kapatmış gitmiş. Kısacası farklı bir yoldan dolandırıldık'' dediler. Kimi ev kadınları ise ''Bir çok arkadaşımız el işlerini tamamlayıp teslim etti. Parayı 25 Eylül'de alacakları söylendi. Ama adam kaçıp gitmiş. Arkadaşlarımız ördüklerinin dahi parasını alamamış'' dediler. 
     20 gün boyunca açık duran Buket İplik adlı iş yerine komşu olan esnaflar ise, ''Biz kadınlara olayı anlatmaya çalıştık. Bu adamda bir tuhaflık olduğunu anlamıştık. Ama bizi dinlemediler. 20 günde binlerce kişi iplik aldı. Bu insanları güzel bir şekilde aldattı. Buraya gelen öyle insanlar vardı ki cebinde 5 milyon lirası dahi yoktu. Bu kişi Rizeli'lerin gururu ile oynadı. Büyük bir ticari ahlaksızlık yapıp ortadan kayboldu'' diyerek tepki gösterdiler. 
     Olayla ilgili olarak Rize Emniyet Müdürlüğü'ne başvuran bazı kadınların verdiği ifadeler doğrultusunda Asayiş şubesi ekipleri inceleme başlattı. Ekipler dolandırıcıların peşine düştü. 
     
</TEXT>
</DOC>
