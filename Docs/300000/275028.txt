<DOC>
<DOCNO> 275028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun06.html </URL>
<DATE> 2004/09/26/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Cat Stevens ABD'ye neden alınmadı 
</HEADLINE>
<TEXT>

     Ünlü İngiliz folk şarkıcısı Cat Stevens'ın Yusuf İslam Salı günü ABD'ye girişine ulusal güvenlik gerekçesiyle izin verilmemesinin, şarkıcının isminin yanlış okunmasından kaynaklandığı ortaya çıktı. 
     Time dergisinin internet sayfasında yer alan habere göre, ABD'de terörle bağlantılı olduklarından kuşkulanılan isimlerin bulunduğu kara listeye ulaşabilen kaynaklar, uçağa binmelerine izin verilmeyecek kişiler listesinde, ''Yusuf Islam'' değil, bu yaz listeye eklenen ''Youssouf Islam'' isminin bulunduğunu belirttiler. 
     İngiliz şarkıcının pasaportunda ''Yusuf Islam'' adının bulunması nedeniyle İngiliz makamlarının Stevens'ın Londra'dan Washington'a giden uçağa binmesine doğal olarak izin verdikleri kaydedildi. 
     1997'de İslamiyeti benimsedikten sonra Yusuf İslam adını alan Stevens'a, Salı günü ABD'ye ulusal güvenlik gerekçesiyle girişine izin verilmemiş, içinde bulunduğu uçak Washington'ın Dulles havaalanı yerine Maine eyaletindeki küçük bir havaalanına indirilmişti. 
     FBI ajanlarınca sorgulanan Stevens, iki gün sonra Londra'ya döndüğünde kendisine yapılan haksızlık nedeniyle adli yollara başvuracağını açıklamıştı. 
     
     ABD'NİN KARA LİSTESİ 
     Bu arada, ünlü şarkıcının başına gelenler, özellikle Müslüman ismi taşıyanların ABD'ye girişinde yaşayabilecekleri zorlukları da gözler önüne seriyor. 
     Özellikle Arap adları taşıyanların, isimlerinin İngilizcede çeşitli biçimlerde yazılması, uçuş yasağı listesindeki isimlerin doğru anlaşılması önündeki en büyük sıkıntıyı oluşturuyor. 
     Ayrıca bu listenin uzunluğu ve son aylarda çok sayıda yeni isim eklenmesi de bir başka zorluk noktası. 
     Time'ın haberine göre, ABD'nin terör şüphelilerinin isimlerinin bulunduğu kara listesinde 19 binden fazla isim bulunuyor. 
     Son altı ayda, kara listede isim benzerliğinden ve yanlış okumadan kaynaklanan hatalar sonucu birçok kişinin ABD'ye girişine yanlışlık sonucu izin verilmediği belirtiliyor. 
     
</TEXT>
</DOC>
