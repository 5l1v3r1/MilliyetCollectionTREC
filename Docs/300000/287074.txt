<DOC>
<DOCNO> 287074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun48.html </URL>
<DATE> 2004/11/08/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Bosna Sırp hükümeti, 7800 Boşnağın öldürüldüğünü kabul etti 
</HEADLINE>
<TEXT>

     Bosna Sırp hükümetinin, geçen ay sonunda yayımlanan bir resmi raporda, 1995'te ülkenin doğusundaki Srebrenitsa'da 7800'den fazla Boşnağın, Sırp güçlerince öldürüldüğünü kabul ettiği bildirildi. 
     Uluslararası topluluğun Bosna Yüksek Temsilci Yardımcısı Bernard Fassier, basına yaptığı açıklamada, resmi raporda, 7800'den fazla kayıp kişinin isimlerinin yer aldığını ve listenin kamuoyuna açıklanmadan önce güncelleştirilmesi gerektiğini söyledi. 
     Bu raporun, Srebrenitsa'daki ölü sayısı konusundaki çelişkiye son verebileceğini belirten Fassier, ''Raporun, Bosna Sırp hükümetinin bu konudaki gerçeği inkar eden tavrındaki değişikliği gösterdiğini'' söyledi. 
     Bosnalı Sırp yetkililer, bugüne dek Srebrenitsa katliamında öldürülenlerin sayısının daha az olduğunu ileri sürmüş, bu tutum katliam kurbanlarının yakınlarının ve uluslararası topluluğun tepkisini çekmişti. 
     Fassier, raporda, binlerce Boşnağın Sırp güçlerince planlı şekilde öldürülmesinin ayrıntılarının yer aldığını ve Boşnakların öldürüldüğünün kabul edildiğini belirtti. 
     Bernard Fassier, uluslararası topluluğun Bosna Sırp Cumhuriyeti'nin Uluslararası Savaş Suçları Mahkemesi'nce aranan kişileri yakalamasını istediğini de hatırlattı. 
     Sırp General Ratko Mladiç'in komutasındaki Sırp güçlerinin 1995 Temmuz ayında Srebrenitsa'ya saldırması sonucu, binlerce Boşnak öldürülmüştü. 
     Srebrenitsa kıyımı, Avrupa'da İkinci Dünya Savaşı'ndan beri en büyük katliam olarak kabul ediliyor. 
     
</TEXT>
</DOC>
