<DOC>
<DOCNO> 269742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko24.html </URL>
<DATE> 2004/09/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB, EPDK'nın eşleşmesine fonlarıyla destek olacak... 
</HEADLINE>
<TEXT>

     Avrupa Birliği AB , Enerji Piyasası Düzenleme Kurumu'nun EPDK kurumsal kapasitesinin artırılmasına yönelik eşleştirme projesine fonlarıyla destek sağlayacak. 
     Avrupa Birliği Avrupa Komisyonu Türkiye Yetkili Kurulu'ndan yapılan açıklamada, enerji piyasalarının düzenlenmesine yönelik olarak Türkiye'nin attığı adımları desteklemek üzere AB finansmanlı proje, Temmuz ayında başlayan ancak projenin resmi başlangıç toplantısı 10 Eylül'de gerçekleşeceği belirtildi. 
     Türkiye Hükümeti'nin AB'ye uyum sürecinde kurumların AB standart ve normlarına uygun hale gelebilmesi için çalışmalarını aktif bir şekilde sürdürdüğü belirtilen açıklamada, bu çerçevede Türkiye'nin, EPDK ile İtalyan Elektrik ve Gaz Düzenleme Kurumu arasında kurulacak ortaklık yoluyla destekleneceği vurgulandı. 
     AB'nin direktifleri doğrultusunda Türkiye'nin elektrik ve doğal gaz piyasalarını düzenlemek zorunda olduğuna dikkat çekilen açıklamada, mevzuatın AB ile uyumlu bir şekilde ve etkin olarak uygulanmasını teminen eğitim ve kurumsal deneyimlerin paylaşılmasının önemi vurgulandı. 
     
     ''MEVZUAT GÖZDEN GEÇİRİLMELİ'' 
     Mevzuatın doğru uygulanmasını sağlamak üzere EPDK personelinin bilgi ve beceri düzeyinin arttırılması gerektiği ifade edilen açıklamada, ''bunun yanı sıra mevcut mevzuat gözden geçirilmeli veya AB iç pazarıyla uyumlu yeni düzenlemeler ve uygulamalara gidilmeli, AB üye ülkelerdik düzenleyici otoritelerin en iyi uygulamaları, eğitimler ve know-how sır eldesi yoluyla aktarılmalı'' dendi. 
     Eşleştirme Projesi'nin aday ülkelerin topluluk mevzuatını uygulamasına yönelik idari kapasitelerinin artırılması için kullanılan bir araç olduğu belirtilen açıklamada, uygulamanın bir aday ülke ile bir üye ülke arasındaki idari ortaklığa dayandığı kaydedildi. 
     Açıklamaya göre, bu projelerde üye ülkelerden gelen uzun, orta ve kısa dönem uzmanlar, aday ülke kurumlarında görev yapıyor. Bu bağlamda Türkiye ile İtalya arasında varılan ve 29 Haziran 2004 tarihinde onaylanan eşleştirme anlaşmasının uygulanması için Avrupa Topluluğu bütçesinden 984 bin euroluk bir kaynak ayrıldı. 
     Projenin katılım öncesi uzmanı İtalya'dan gelecek ve bu uzman 12 ay kadar bir süre ile EPDK'da görev yapacak. Bu süre içinde, EPDK'nın uygulamalarında topluluk müktesebatı ile uyumunun temini için ve AB'nin enerji iç pazarına ve uygulamalarına ilişkin konularda gerekli olan teknik yardım, tavsiye ve açıklamalar da yine bu uzman tarafından yapılacak. 
     Proje, düzenleyici çerçevenin know-how sır eldesi yoluyla geliştirilmesi, EPDK'nın kapasitesinin eğitim yoluyla geliştirilmesi ve teşkilat yapısının ve uygulamalarının daha ileriye götürülmesinden oluşuyor. 
     Bu amaçlara ulaşmak üzere, EPDK personeline yönelik eğitim programlarının oluşturulacak, çalışma ziyaretleri ile bu alanda çalışan uzmanların vereceği seminerler ve eğitimler düzenlenecek. 
     Proje uyarınca, projenin sonuçlarının devamlılığını sağlamak amacıyla, EPDK bünyesinde bir personel eğitim merkezi kurulması öngörülüyor. 
     
</TEXT>
</DOC>
