<DOC>
<DOCNO> 296301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo24.html </URL>
<DATE> 2004/12/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Galatasaray'dan açıklama Brezilyalı basketçimiz kaçmadı, biz izin verdik 
</HEADLINE>
<TEXT>

     Türkiye Basketbol Ligi'nde son haftalarda aldığı galibiyetlerle çıkış yakalayan Galatasaray'ın menajeri Turabi Genç, kaçtığı yönünde haberler çıkan Brezilyalı oyuncu Estewam Ferreirra'ya, gitmesi konusunda kendilerinin izin verdiğini söyledi. 
     Turabi Genç, A.A muhabirine yaptığı açıklamada, Brezilyalı oyuncu Estewam Ferreirra'nın kaçmadığını belirterek, ''Ailesindeki sıkıntılar nedeniyle biz kendisine izin verdik'' dedi. 
     Ferreira'nın artık dönmeyeceğini kaydeden Genç, şunları söyledi 
     ''Bu oyuncunun annesi çok ciddi bir hastalığa yakalanmıştı. Buraya geldiğinde annesi nerdeyse ölecekti. Daha önce bizden izin istemişti. Biz de vermiştik. Ancak dönüşünde performansını bir türlü yükseltemedi. Kendisi bize 'Aklım hep annemde. Ben gitmek istiyorum' dedi. Biz de bu konuda kolaylık yapacağımızı kendisine ilettik. Ferreirra da gitmek istediğini söyledi. Biz biletini aldık ve iznini verdik. Kendisiyle ilişkimizi kestik. Bizden alacağı bir maaşı var. Onu tamamlayıp ilişkimizi bitireceğiz.'' Takımda yaşadıkları sıkıntıların olduğunu, ancak takımın antrenmana çıkmadığı yönünde çıkan haberlerin doğru olmadığını ifade eden Genç, ''Yarın da diğer oyuncularımızın parasını vereceğiz. Oyuncuların 3 veya 5 aydır para almadıkları doğru değil. Oyuncularımız antrenmana da çıkıyor. Biz sponsor bulmak istiyoruz. Ancak bu tür haberler bizi bu konuda zorluyor. Takımda çok sayıda yeni oyuncu var. Yabancıları en son almıştık. Bu nedenle ilk haftalarda zorlanmıştık. Şimdi ise son 4 haftada 3 galibiyet aldık. Bu takımın sıkıntıları olmasına rağmen daha da düzelecek'' diye konuştu. 
     Genç, takımdan ayrılan Ferreirra'nın yerine yabancı oyuncu arayışlarına girdiklerini vurgulayarak, ''ABD'li pivot Steven Scolun'u denemek üzere İstanbul'a getireceğiz. 2.10 metre boyundaki bu oyuncuyu beğenmemiz halinde kendisiyle sözleşme imzalayacağız'' dedi. 
     Genç, son olarak hafta sonunda Erdemirspor ile yapacakları maçın da kendileri için büyük önem taşıdığını dile getirerek, ''Taraftarlarımızı salona bekliyoruz. Son haftalarda iyi bir performans ortaya koyduk. Desteğe ihtiyacımız var. Kulüp yönetimini de maça bekliyoruz. Bize verecekleri destekle Erdemirspor'u yenmeyi amaçlıyoruz'' diye konuştu. 
     
</TEXT>
</DOC>
