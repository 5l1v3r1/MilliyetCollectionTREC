<DOC>
<DOCNO> 297487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun15.html </URL>
<DATE> 2004/12/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Barnier 'Ermeni soykırımını tanıma' koşul değil 
</HEADLINE>
<TEXT>

     Fransa Dışişleri Bakanı Michel Barnier, sözde Ermeni soykırımının Türkiye tarafından tanınmasının, Ankara ile AB üyelik müzakerelerinin başlatılması için öne sürdükleri bir koşul olmadığını söyledi. 
     Dışişleri Bakanı Barnier, France 2 televizyonuna yaptığı açıklamada, ''Bu özellikle görüşmelerin başlatılması için Fransa'nın koyduğu bir şart değil. Hukuki açıdan bu mümkün değil'' diye konuştu. 
     Sözde Ermeni soykırımının Türkiye tarafından tanınmasının görüşmeler sırasında ortaya koyacakları bir mesele olduğunu söyleyen Barnier, ''Bunu gündeme getirmek için 10 yıl kadar bir süremiz var'' dedi. 
     Barnier, televizyon kanalına demecinde şöyle konuştu 
     ''Avrupa projesi uzlaşma düşüncesine dayanır. Yeni Avrupa'yı inşa etmek için Fransız ve Almanlar bunu yaptılar. Diğerleriyle uzlaşabilmek için önce kendinle kendi tarihinle uzlaşman gerekir. Zamanı geldiğinde sanırım Türkiye de yüzlerce ve yüzbinlerce Ermeni'yi etkileyen yüzyılın başındaki bu trajediyle ilgili bu hafıza çalışmasını yapacaktır.'' 

     
</TEXT>
</DOC>
