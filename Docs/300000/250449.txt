<DOC>
<DOCNO> 250449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/yasam/axyas02.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Dolu geliyor 
</HEADLINE>
<TEXT>


Yurdun çeşitli bölgelerinde etkili olan sağanak yağış, birçok ilde hayatı felç etti. Meteoroloji uyarıyor "Yağışlar bugün doluya dönüşebilir.." 

DOĞAN HABER AJANSI İSTANBUL Milliyet 

Sağanak yağış, dün Marmara Bölgesi ve yurdun bazı kesimlerinde etkili oldu. Ardahan ve Konya Ermenek'te sel ve yıldırım düşmesi sonucu iki kişi yaşamını yitirirken, karanlığa gömülen İstanbul ve Bursa'da çok sayıda ev ve işyerini su bastı. 
İstanbul'da sağanak yağış nedeniyle 755 su baskını ihbarı alındı. Su baskınları, özellikle çukur bölgelerdeki bodrum katlarda bulunan ev ve iş yerlerinde etkili oldu. 
Alibeyköy İlköğretim Okulu'nda yaz eğitimi alan öğrenci ve öğretmenler, okulun bahçesini ve alt katlarının suyla dolması sonucu mahsur kaldı. 
İtfaiye ekipleri, arka kapıdan ulaşarak mahsur kalanları kurtardı. Sürücüler, göle dönen yollara isyan ederken, ev ve işyerleri sualtında kalan vatandaşlar ise çaresizlik içinde yetkililerin yardımını bekledi. İstanbul Büyükşehir Belediyesi'nin, ana arterlerde tıkanması muhtemel mazgalların başına nöbetçi dikti. 

Bursa'da da hayat durdu 
Bursa'da da aniden bastıran sağanak yağış yüzünden kentin alçak kesimlerindeki bazı ev ve işyerlerini su bastı. Yağışa hazırlıksız yakalanan vatandaşlar, otobüs durakları veya çatı altlarında korunmaya çalışırken, trafik akışı da bazı arterlerde kilitlendi. 
Meteoroloji yetkilileri bugün yağışın doluya dönüşebileceği uyarısında bulundu. Devlet Meteoroloji İşleri Genel Müdürlüğü de, İstanbul'da dün akşam itibaren hafifleyen yağışların Tekirdağ, Yalova, Bursa ve Bandırma çevrelerinde etkisini sürdüreceğini kaydetti. 


</TEXT>
</DOC>
