<DOC>
<DOCNO> 289272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo16.html </URL>
<DATE> 2004/11/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Milli Takım'ın 'en'leri 
</HEADLINE>
<TEXT>

     18. Dünya Kupası Avrupa Elemeleri 2. Grup 5. maçında yarın Ukrayna ile karşılaşacak A Milli Futbol Takımı, bugüne dek 77 ülkenin milli takımıyla resmi ve özel maçlar yaptı. 
     Ukrayna'ya karşı, 81 yıllık tarihinde 406. maçına çıkacak olan millilerin maç yaptığı ülkeler arasında Etiyopya, Malezya, Pakistan, Kosta Rika, Senegal, Libya, Honduras, Yeni Zelanda, Şili, Paraguay, Ekvador, Liechtenstein ve Faroe Adaları da bulunuyor. 
     A Milli Futbol Takımı ayrıca Macaristan, eski SSCB, Fransa, İtalya B ve ümit milli takımlarıyla da özel maçlar yaptı. 
     
     ''GOL KRALI'' HAKAN ŞÜKÜR 
     A Milli Futbol Takımı'nın 81 yıllık tarihinde en fazla gol atan futbolcu, son 3 maçın aday kadrosuna çağrılmayan Galatasaraylı Hakan Şükür. 
     Ay-yıldızlı formayla çıktığı 97 maçta toplam 46 gole imza atan Hakan Şükür'ü, Fenerbahçe'nin eski futbolcusu Lefter Küçükandonyadis 20 golle izliyor. Galatasaraylı Metin Oktay ile Fenerbahçeli Cemil Turan da 19'ar golle 3. sırayı paylaşıyorlar. 
     
     BİR MAÇTA 4 GOL ATANLAR 
     A Milli Futbol Takımı'nda bugüne dek bir maçta 4 gol atan 3 futbolcu bulunuyor. 
     Milli takımın, 17 Haziran 1924 tarihinde Finlandiya'yı 4-2 yendiği özel maçta Fenerbahçeli Zeki Rıza Sporel, 10 Kasım 1996 tarihinde San Marino'yu 7-0 yendiği Dünya Kupası Eleme Grubu maçında Beşiktaşlı Oktay Derelioğlu, 20 Ağustos 1997'de de Galler ile yapılan ve 6-4 Türkiye'nin galibiyetiyle sonuçlanan Dünya Kupası Eleme Grubu maçında da Galatasaraylı Hakan Şükür, 4'er gol atma başarısını gösterdi. 
     
     EN ÇOK OYNAMA REKORU BÜLENT KORKMAZ'DA 
     A Milli Futbol Takımı formasını en çok giyen futbolcu unvanı Galatasaraylı Bülent Korkmaz'a ait bulunuyor. 
     Milli formayı 100 kez giyen Bülent'i, 98 kezle Rüştü Reçber, 97 kezle Hakan Şükür, 92 kezle de Tugay Kerimoğlu izliyor. 
     
     81 YILDA 38 TEKNİK ADAM 
     A Milli Futbol Takımı'nın 81 yıllık tarihinde 17'si yabancı, toplam 38 teknik adam görev yaptı. 
     Milli takımın başında en uzun süre görev yapan isim Coşkun Özarı oldu. 
     Çeşitli dönemlerde millilerin başına getirilen Coşkun Özarı, toplam 54 maçta görev yaptı. 
     
     KAPTANLIK REKORU TURGAY ŞEREN'İN 
     A Milli Futbol Takımı'nda en fazla kaptanlık yapan futbolcu ise Galatasaray'ın efsane kalecilerinden Turgay Şeren. 
     46 kez milli takımın kalesini koruyan Turgay Şeren, bunların 35'inde kaptanlık pazubandıyla sahaya çıktı. 
     Ay-yıldızlı ekipte ayrıca Fatih Terim ve Oğuz Çetin 32, Ogün Temizkanoğlu ve Bülent Korkmaz da 25 kez sahada kaptan olarak yer aldı. 
     
     EN FARKLI SKORLU GALİBİYETLER 
     Milli Takım, tarihindeki en farklı skorlu galibiyetleri Suriye, Güney Kore ve San Marino karşısında 7-0'lık sonuçlarla aldı. 
     
     EN FARKLI SKORLU YENİLGİLER 
     Türkiye, en farklı skorlu yenilgileri 2 kez İngiltere, 1 kez de Polonya'ya karşı 8-0 kaybederek tattı. 
     
     EN ÇOK İSVİÇRE'Yİ YENDİ 
     A Milli Futbol Takımı, tarihindeki en fazla galibiyeti İsviçre karşısında aldı. 
     İsviçre ile yaptığı 12 maçtan 6'sını kazanan ay-yıldızlı ekip, ayrıca Bulgaristan, Yunanistan, Makedonya ve Moldova'yı da 5'er kez yendi. 
     
     EN ÇOK ESKİ SSCB'YE YENİLDİ 
     Milli Takım, 81 yıllık tarihinde en çok yenilgiyi ise 12 kezle eski SSCB'ye karşı aldı. 
     Milliler ayrıca, Almanya birleşmeden önce Doğu ve Batı Almanya da dahil , Romanya ve Polonya'ya karşı 11'er kez maç kaybetti. 
     
     EN ÇOK GOLÜ BULGARİSTAN'A ATTI 
     A Milli Futbol Takımı, şimdiye dek oynadığı toplam 405 maçta en çok golü ise 29 kezle komşusu Bulgaristan'a attı. 
     Ay-yıldızlı ekip ayrıca Romanya'ya 20, Pakistan, San Marino ve Finlandiya'ya da 16'şar gol kaydetti. 
     
     EN ÇOK GOLÜ ROMANYA'DAN YEDİ 
     Ay-yıldızlı ekip, geride kalan 405 maçta en çok golü 44 kezle Romanya'dan yedi. 
     Türkiye ayrıca Bulgaristan karşısında 40, Almanya ve Polonya karşısında da 39'ar golü kalesinde gördü. 
     
     EN ÇOK MAÇI ROMANYA İLE YAPTI 
     Türk Milli Futbol Takımı, 81 yıllık tarihinde en çok Romanya ile maç yaptı. 
     Romanya ile 21 kez karşılaşan A Milliler, Bulgaristan ile 20, Polonya ile de 17 kez karşı karşıya geldi. 
     
     EN GOLLÜ MAÇLAR 
     Türkiye, en gollü maçını ise 28 Kasım 1967 tarihinde Pakistan ile oynadı. 
     Dakka'da yapılan karşılaşmayı 7-4 Türkiye kazanırken, toplam 11 gollü bu maç, millilerin oynadığı toplam 405 milli maç içinde en gollü mücadele olarak tarihe geçti. 
     Millilerin 20 Ağustos 1997'de İstanbul'da Galler'i 6-4 yendiği Dünya Kupası Eleme Grubu maçında da sporseverler toplam 10 gol izledi. 
     
</TEXT>
</DOC>
