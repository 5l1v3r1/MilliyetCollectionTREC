<DOC>
<DOCNO> 286836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun04.html </URL>
<DATE> 2004/11/07/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Irak'ta karakol baskınında 21 polis öldürüldü... 
</HEADLINE>
<TEXT>

     Irak'ta direniş bölgesi El Anbar'da sabaha karşı bir polis karakoluna saldırı düzenleyen silahlı kişiler, 21 polis memurunu kurşuna dizdiler. 
     El Anbar eyaleti emniyet müdürlüğünden adının açıklanmasını istemeyen bir polis memuru, silahlı saldırganların, Hadita bölgesinin en büyük polis karakoluna, bu sabah gün doğumunda baskın düzenlediğini belirtti. 
     Saldırganların polislerin ellerinden silahlarını aldıklarını ve sonrasında soğukkanlılıkla kurşuna dizdiklerini bildiren Iraklı polis, baskını düzenleyenlerin, Irak polisine ait silah ve araçları alarak kaçtıklarını kaydetti. 
     Baskına uğrayan polis karakolunda, normalde 40 kadar polis bulunduğu belirtildi. 
     
     FELLUCE HEDEF 
     Bu arada, bölgede direnişin kalesi Felluce, gece boyunca Amerikan topçusunun ve uçaklarının bombardımanına hedef oldu. 
     14 Ekim'den bu yana kent üzerindeki baskısını arttıran Amerikan ordusu, Felluce'deki hedeflere gece boyunca 7 hava akını düzenlendiğini ve çok sayıda silah deposunun imha edildiğini belirtti. 
     Görgü tanıkları, Amerikan topçusunun, direnişin merkezi konumundaki Şüheyda ve Askeri semtlerini hedeflediğini kaydettiler. 
     
</TEXT>
</DOC>
