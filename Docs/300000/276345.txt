<DOC>
<DOCNO> 276345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/dunya/adun.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes kazanacak 
</HEADLINE>
<TEXT>


Türkiye'nin AB'ye katılımının yaratacağı etkiler konusunda bir rapor hazırlayan Komisyon, bunun bir 'win - win' kaybeden yok projesi olduğunu vurguladı 

Güven Özalp 


Avrupa Birliği AB Komisyonu tarafından hazırlanan ve Türkiye'nin olası üyeliğinin etkilerini masaya yatıran "Etki Raporu", her iki tarafa da olumlu mesajlar verdi. Türkiye'nin katılımının olası etkilerini 7 başlık altında inceleyen 56 sayfalık rapor, "İyi hazırlanması halinde bu katılım, her iki taraf için de yarar sağlar" sonucuna vardı. 
"İlerleme Raporu" ve Komisyon'un müzakerelerin başlayıp başlamayacağına ilişkin olarak yayımlayacağı "tavsiye kararı"nın yanında 6 Ekim'de açıklanacak 3. belge olma niteliğindeki "Etki Raporu"nda, Türkiye'nin AB'ye katılımıyla ilgili şu değerlendirmeler yapılıyor 
ÇOK FARKLI AB'nin Türkiye'ye yönelik genişlemesi bu ülkenin nüfusu, ekonomik ağırlığı ve jeopolitik konumu nedeniyle diğer genişlemelerden farklı olacak. Türkiye gelişmesini sürdürürse bölgede istikrar sağlayıcı bir rol oynayacak. Türkiye'nin Avrupa entegrasyonuna dahil edilmesi, Müslüman dünyasına, dini inanışlarının AB değerleriyle uyumlu olduğunu gösteren açık bir kanıt olur. AB üyesi olarak Türkiye askeri gücüyle AB'nin güvenlik ve savunma politikasına belirgin bir katkı yapacak. EKONOMİK YARARI Türkiye'nin büyümesindeki artış AB'nin ihracatına olumlu katkı yapar. AB şirketleri açısından yeni yatırım olanakları gündeme gelir. Türkiye'den göçle gündeme gelebilecek işgücü arzında olası artış büyümeye katkı yapabilir. Gelir düzeyinin düşük olması ise bölgesel farklılıkların artmasına neden olabilir. AB'Yİ GENÇLEŞTİRECEK İşgücünün serbest dolaşımının etkisi konusunda öngörüde bulunmak zor. Eğer olası göçün boyutu büyük olursa AB uzun geçiş süreleri ve koruma yöntemleri gibi bazı önlemler alabilir. Türkiye'nin nüfus dinamikleri AB toplumlarının yaşlanmasını dengeleyebilir. TARIMDA BAŞROL Türkiye'nin AB tarımı açısından baş aktör olma potansiyeli var. Türkiye, tarım sektörünü rekabet edebilir hale getirebilmek için zamana ihtiyaç duyacak. Mevcut politikalar çerçevesinde Türkiye yardımlardan yararlanabilecek durumda. n YAPISAL DEĞİŞİM Yapısal problemler ana zorlukları oluşturuyor. AB'nin istihdam ve gelir düzeyini yakalayabilmesi için Türkiye altyapısını güncelleştirmeli, eğitim sistemini modernize etmeli ve yatırıma uygun iş ortamı yaratmalı. TERÖRE DARBE AB, özgürlük, güvenlik ve adalet alanındaki standartlarını Türkiye'ye genişletecek. Bu da organize suçlar, terör ve kaçakçılık konusunda işbirliğini güçlendirecek. HASILANIN BİNDE BİRİ Türkiye'nin AB bütçesine maliyeti belirsiz olsa da bunun etkisinin büyük olacağı açık. 2004 rakamlarıyla Türkiye'nin AB bütçesi açısından 2025'teki net maliyeti 17 milyar euro ile 28 milyar euro arasında olacak. Türkiye'nin maliyeti 2025'te AB'nin gayri safi milli hasılasının yüzde 0.1'yle yüzde 0.17'sine denk düşecek. 

'Kaniş akıllı bir köpektir' 

BRÜKSEL Milliyet 

Türkiye'ye verdiği destek nedeniyle eleştirilen AB Komisyonu'nun Genişlemeden Sorumlu Üyesi Günter Verheugen, dün Avrupa Parlamentosu AP üyelerinin sorularını yanıtladı. Verheugen, "Yetkinizi aşıyorsunuz" suçlamasıyla karşı karşıya kalırken, Komisyon'daki meslektaşı Hollandalı üye Frits Bolkestein'ın kendisi için "Berlin kanişi" ifadesini kullandığını söyledi. Verheugen, "İç pazardan sorumlu Komisyon üyesi Frits Bolkestein'ın benim için 'Berlin kanişi' dediğini okudum. Bilin ki, kaniş özellikle çabuk öğrenen, akıllı ve güzel bir köpektir. Bunlar önemli değil. AB Komisyonu üyelerinin bağımsızlığına Almanya kadar saygı gösteren başka bir üye yoktur" dedi. 

Hesaplaşma zamanı geldi 

LONDRA Milliyet 

İngiltere'de yayımlanan Financial Times, "AB içinde büyük hesaplaşma zamanının geldiğini" yazdı. Türkiye ile ilgili alınacak kararın önemine dikkat çekilen yazıda, "Burada kararı verilecek tek şey, Birlik'in çok büyük, fakir ve nüfusu ezici çoğunlukla Müslüman olan bir ülkeyi içine sindirip sindiremeyeceği değil. Burada verilecek karar, aynı zamanda AB'nin 21. yüzyılda nasıl bir global oyuncu olacağının kararıdır" ifadesi yer aldı. Yazıda, "Türkiye'nin AB üyeliğine itiraz edenlerin Avrupa'nın Müslümanlaştırılması ve Avrupa entegrasyonunun göreceği zarar gibi 2 sebep ortaya koydukları" belirtildi. 

AB Türkiye Yüzölçümü 3892000 km2 781000 km2 Nüfus 453 milyon 70 milyon İstihdam 199.6 milyon 21.3 milyon İstihdam oranı yüzde 62.9 yüzde 43.2 Tarımın istihdama oranı yüzde 5 yüzde 33 Gayri safi yurtiçi hasıla GYİH 9716 milyar euro 211 milyar euro Kişi başına GYİH 22.300 euro 6300 euro 



</TEXT>
</DOC>
