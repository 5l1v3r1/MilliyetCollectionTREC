<DOC>
<DOCNO> 266718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/guncel/axgun02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı öğrencinin son adresi Ukrayna 
</HEADLINE>
<TEXT>


Ukrayna'daki üniversitelere türbanlı öğrenci akını var. Tıp ve diş hekimliğini tercih eden öğrenciler, üniversitede mescit bile açtırdı 

Şükran Pakkan İstanbul 

Başbakan Recep Tayyip Erdoğan'ın geçen nisanda fahri doktora unvanı aldığı Kiev Teknik Üniversitesi'nin de aralarında bulunduğu Ukrayna'daki üniversiteler, türbanlı Türk öğrencilerin yeni gözdesi oldu. 
Ukrayna'ya öğrenci gönderme hakkına, Taşdemir Şirketler Grubu'na bağlı Kota Eğitim sahip bulunuyor. Şirket, turizm ve inşaat yatırımlarına devlet desteği alabilmek amacıyla Ukrayna Eğitim Bakanlığı ile özel bir stütü anlaşmasına imza atmış. Böylece, ülkedeki 45 üniversiteye her yıl 550 öğrenciyi 'kayıtsız şartsız' gönderme hakkına sahip olmuş. 
2000'den bu yana Türkiye'den bini aşkın öğrenciyi tıp, ekonomi gibi dallarda Ukrayna'ya eğitime gönderen Kota Eğitim, İslami basına ilanlar verdi. 
Türbanlı kız silueti olan ilanlarda, Ukrayna'daki eğitim imk nı anlatılarak öğrenci çekmeye çalışılıyor. 

Notlara bakılmıyor 
Taşdemir Eğitim Grubu Başkan Yardımcısı ve Medya Planlama Uzmanı Emre Ünal'ın verdiği bilgiye göre, yapılan özel statü anlaşmasına göre, kayıt sırasında birçok bölümde Türk öğrencilerin notlarına dahi bakılmıyor. Aslında bu üniversiteler, diğer ülkelerden gelen öğrencileri, lise başarı ortalamalarına göre seçiyor. Ünal, bu anlaşmayla Türk öğrencilerin istedikleri dalda eğitim alma şansını yakaladıklarını vurguluyor. 

Kurumlar AB'ye uyumlu 

Güzel Sanatlar Bölümü için bile yetenek sınavına girilmiyor. Yıllık eğitimin bedeli ise yurt, kayıt, danışmanlık hizmetleri dahil 2500-4000 bin dolar arasında değişiyor. 
YÖK tarafından denkliğe sahip tek üniversite, KİEV Teknik Üniversitesi olmasına rağmen, diğer tüm kurumlar Avrupa Birliği'ne uyumlu. Bu nedenle, öğrencilerin Avrupa'daki üniversitelere geçiş hakkı bulunuyor. 

En gözde bölüm tıp fakütlesi 

Ünal'ın verdiği bilgiye göre, 2000'den bu yana gönderilen binin üzerindeki öğrencinin yüzde 30'u kız ve neredeyse tümü türbanlı. Öğrenciler, kıyafet zorunluluğu olmaması nedeniyle tercih ettikleri üniversitelerde, dini inançlarını uygulamak amacıyla tıp fakültesi 3. sınıf öğrencisi bir kız öğrencinin girişimiyle mescit bile açtırılmış. 
Ünal, "Ukrayna'ya gidenlerin yüzde 90'ı başörtülü. Genellikle tıp ve diş hekimliğini tercih ediyorlar. Yurtlarda çok rahat ediyorlar. Genellikle Arap ülkelerinden gelen öğrenciler de orada" dedi. Ünal, bu sene kayıtlara büyük ilgi olduğunu söyledi. 


</TEXT>
</DOC>
