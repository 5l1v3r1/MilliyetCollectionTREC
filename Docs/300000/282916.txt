<DOC>
<DOCNO> 282916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun28.html </URL>
<DATE> 2004/10/24/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Washington Post, Kerry'yi destekliyor 
</HEADLINE>
<TEXT>

     ABD'nin saygın ve önemli gazetelerinden The Washington Post, 2 Kasım'da yapılacak başkanlık seçimlerinde Demokrat Parti'nin adayı Senatör John Kerry'i desteklediğini açıkladı. 
     The Washington Post'un başyazısında, Cumhuriyetçi Başkan George W. Bush'a karşı Kerry'nin desteklenmesinde bazı riskler olmasına karşın Demokrat adayın yine de üstünlüklerinin bulunduğu savunuldu. 
     Yazıda, ''Kerry'nin getireceği kayda değer güçlü noktalar var. Kerry, Irak'ta hem savaşma, müttefiklerin desteğini alma, teröristleri avlama, hem de küstahça olmayan yollarla İslam dünyasıyla diyaloga girme vaadinde bulunuyor. Bunlar doğru amaçlar ve biz Kerry'nin bu hedeflere daha fazla ulaşacağını düşünüyoruz'' denildi. 
     ABD'nin kayda değer yerel gazeteleri arasında sayılan The Chicago Sun-Times ve Newsday de Kerry'i desteklediklerini duyururken, The Houston Chronicle, The Denver Post ve The Cincinnati Post, tercihlerinin Bush olduğunu bildirdi. 
     İlginç bir duyuru yapan The Detroit News gazetesi ise geçmişte geleneksel şekilde Cumhuriyetçi adayları desteklemesine karşın bu defa Bush ile Kerry'nin ''eşit derecede kötü'' olduğunu savunarak iki adaya da destek vermeyeceğini açıkladı. 
     Dünyanın birçok ülkesinin tersine ABD'deki gazeteler, başkanlık seçimlerinden önce kazanmasını istedikleri adayı açıklıyor. 
     
</TEXT>
</DOC>
