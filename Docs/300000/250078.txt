<DOC>
<DOCNO> 250078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas16.html </URL>
<DATE> 2004/06/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Sinemalarda korsan kayıt yapanları yakalayanlara ödül 
</HEADLINE>
<TEXT>

     ABD'de vizyona yeni giren filmlerin korsan kayıtlarını önlemeye yönelik yeni bir uygulama çerçevesinde, sinema salonlarında korsan kayıt yapan kişileri yakalayan çalışanlara ödül verilecek. 
     Belli başlı film stüdyolarını temsil eden Amerika Sinema Derneği MPAA ve Ulusal Sinema Salonu Sahipleri Derneği NATO tarafından açıklanan Korsan Kayıda Karşı Ödül Programı çerçevesinde, sinema çalışanları, yakaladıkları kişi başına 500 dolar alacak. 
     Sinema salonlarında gösterilen filmlerin yasadışı yoldan kopyalanmasının en yaygın korsanlık yöntemi olduğu kaydedilirken, MPAA sözcüsü Matt Grossman, internet üzerinden pazarlanan filmlerin çoğunun da kopya olduğunu ifade etti. 
     Vizyona yeni giren filmlerin sinema salonlarında çekilen kopyalarının dünya çapında bir ağa sahip şebekelerce dağıtıldığı, bu filmlerin DVD'lerinin üretilerek her sokak başında alıcıya sunulduğu kaydediliyor. 
     MPAA'nın girişimleri sonucu 2003 yılında tüm dünyada düzenlenen operasyonlarda değeri 3,5 milyar doları bulan 52 milyon adet film kopyasına el konulmuştu. 
     
</TEXT>
</DOC>
