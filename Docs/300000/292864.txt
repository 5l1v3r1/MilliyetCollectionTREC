<DOC>
<DOCNO> 292864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo23.html </URL>
<DATE> 2004/11/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kocaman İçeride oynadığımız maçlarda bir gariplik var... 
</HEADLINE>
<TEXT>

     Malatyaspor Teknik Direktörü Aykut Kocaman, kendi sahalarında yaptıkları maçlarda başarılı olamadıklarını söyledi. 
     Aykut Kocaman, yaptığı açıklamada, takımının bugün bireysel ve takım olarak hücumda etkili olmadığını bildirdi. 
     Bunda rakip savunmanın sağlam oyunculardan kurulu olmasının da etkisi olduğunu ifade eden Kocaman, ''İçeride yaptığımız maçlarda bir gariplik var. Son haftalarda bunu hep yaşıyoruz. Rakip takımlar ilk 1-2 ataklarında gol buluyor. Adeta garip garip goller yiyiyoruz, daha sonra da bunları çıkaramıyoruz. Bugün Gençlerbirliği karşısında kötüydük, artık önümüzdeki Denizlispor maçına bakıyoruz'' dedi. 
     
     GENÇLERBİRLİĞİ CEPHESİ 
     Gençlerbirliği Teknik Direktörü Oğuz Çetin de göreve başladıktan sonra bir hedef çizdiklerini söyledi. 
     Bu hedeflerindeki ilk maçın Malatyaspor ile yapacakları karşılaşma olduğunu anlatan Çetin, şöyle konuştu 
     ''Buraya galibiyet için gelmiştik ve bu hedefimize de ulaştık. Malatyaspor ve Denizlispor gibi üst sıralardaki takımlar arasında yer alabilmemiz için bu maçtan mutlak 3 puan almamız gerekiyordu. Futbolcularımız iyi bir mücadele ortaya koydular. Bizim de bir takım eksikliklerimiz vardı, daha iyi olup Gençlerbirliği'ni layık olduğu yere getirmek istiyoruz.'' 
     
</TEXT>
</DOC>
