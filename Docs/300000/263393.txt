<DOC>
<DOCNO> 263393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun19.html </URL>
<DATE> 2004/08/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sadr, BM gücünü kabul etmeye hazır 
</HEADLINE>
<TEXT>

     Irak'ta radikal Şii lider Mukteda El Sadr yanlıları, kutsal kenti Necef'te Amerikan askerleri ve Irak polisiyle Şii milisler arasındaki çatışmaları sona erdirmek için yapılan görüşmelerin başarısız olmasından Irak Başbakanı İyad Allavi'yi sorumlu tuttu. 
     Sadr'ın siyasi temsilcisi Ali Samsem, El Cezire televizyonuna yaptığı açıklamada, Irak Ulusal Güvenlik Danışmanı Muvaffak Rubai'yle yapılan konuşmalarda her konuda anlaşmaya varıldığını, ancak Allavi'nin Rubai'yi geri çağırdığını ve konunun kapandığını söyledi. 
     Bu arada Irak'ta işgal kuvvetlerine direnen El Sadr'ın, ''BM güçlerini kabul etmeye hazır olduğu'' bildirildi. 
     Sadr'ın sözcüsü Ahmed Şaybani, ''BM'yi Amerikan işgal kuvvetlerine tercih ediyoruz. Çünkü Irak BM'nin üyesidir. BM gücüyle işgal gücü arasında büyük bir fark var'' dedi. 
     Şaybani, dün BM Genel Sekreteri tarafından Irak Ulusal Konferansına katılması için Irak'a gönderilen BM özel temsilcisi Eşref Cihangir Gazi'nin istemesi durumunda, Sadr'ın onunla görüşmeyi kabul edeceğini belirtti. 
     
</TEXT>
</DOC>
