<DOC>
<DOCNO> 271271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/siyaset/siy04.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'den Zana'ya 'ödül' daveti 
</HEADLINE>
<TEXT>


GÜVEN ÖZALP 


Avrupa Parlamentosu AP , eski DEP milletvekili Leyla Zana'yı kendisine verilen Sakharov Ödülü'nü almak ve genel kurula hitaben bir konuşma yapmak üzere Brüksel'e davet etmeye hazırlanıyor. AP'nin insan hakları alanında her yıl verdiği Sakharov Ödülü'ne 1995'te layık görülen ancak tutuklu olduğu için ödülünü doğrudan teslim alamayan Zana'nın ekimde Brüksel'e gelerek ödülünü alması bekleniyor. 732 üyeli genel kurula hitaben konuşma yapacak olan Zana'nın AP içindeki tüm siyasi grup başkanlarını bir araya getiren Başkanlar Konferansı'na da davet edilerek bir çalışma yemeğinde ağırlanması öngörülüyor. Zana'nın geleceği tarih olarak ise 13 - 14 Ekim'deki AP genel kurul toplantısı öne çıkıyor. Zana'nın tutukluluk halini Türkiye'ye karşı her fırsatta gündeme getiren ve baskı unsuru olarak kullanan AP'nin bu daveti sembolik bir anlam taşıyor. Ancak ziyareti Türkiye açısından sembolik olmanın ötesine taşıyabilecek olan unsuru ise Zana'nın vereceği olumlu ya da olumsuz mesajlar oluşturacak. 



</TEXT>
</DOC>
