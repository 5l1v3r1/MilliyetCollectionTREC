<DOC>
<DOCNO> 283640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/spo08.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de sürpriz kriz 
</HEADLINE>
<TEXT>


Şampiyonadan daha fazla pay isteyen Ferrari, BMW, Mercedes ve Renault'un kurduğu yeni organizasyonun 2008'de başlayacağı açıklandı. İstanbul'un geleceğini kara bulutlar kapladı 

MURAT AĞCA 


TÜRKİYE'NİN DE İstanbul'da 2005'ten itibaren ev sahipliği yapacağı Formula 1'in geleceği tehlikeye girdi. Şampiyonanın toplam 810 milyon doları bulan yıllık gelirlerinden daha fazla pay isteyen dört büyük otomobil üreticisi Ferrari, BMW, Mercedes ve Renault'nun, F1'e alternatif olarak kurduğu Grand Prix World Championship GPWC konsorsiyumu, 2008'den itibaren yarışların başlamasının planlandığını açıkladı. 
FORMULA 1'İN ticari haklarını yönlendiren ve Bernie Ecclestone'un kurduğu SLEC ile geçen aralıkta yaptığı pazarlık sonrası bu planı rafa kaldıran dörtlü konsorsiyum, gerekli şartların yerine getirilmemesi üzerine Nisan'da yeniden isyan bayrağını açmıştı. GPWC konsorsiyumu, dün yaptığı açıklamada da, yeni Grand Prix organizasyonunun ticari hakları konusunda, bu alanda önde gelen bir şirketle anlaşıldığını duyurdu. 
HALEN yürürlükte olan Concorde Anlaşması'nın biteceği 2007'den sonra parçalanma ihtimali oldukça yükselen Formula 1'de, büyük yatırımla gerçekleştirilen İstanbul pistinin üç yıl sonraki akıbetinin ne olacağı ise şimdilik belli değil. Dört büyük üreticinin çekilmesiyle oldukça zayıflayacak Formula 1'in nasıl süreceği veya yeni oluşumda Türkiye gibi yeni pistlerin yer alıp almayacağı belirsizliğini koruyor. 


</TEXT>
</DOC>
