<DOC>
<DOCNO> 267361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy07.html </URL>
<DATE> 2004/08/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP Genel Başkanı Deniz Baykal'ın bayram mesajı... 
</HEADLINE>
<TEXT>

     CHP Genel Başkanı Deniz Baykal, ''30 Ağustos bağımsızlığın, özgürlüğün, laik Cumhuriyet'in ve demokrasinin müjdecisi, günümüzün onurlu mirası, geleceğimizin güvencesidir'' dedi. 
     Baykal, 30 Ağustos Zafer Bayramı dolayısıyla yayınlandığı kutlama mesajında, 30 Ağustos'un Gazi Mustafa Kemal Atatürk ve silah arkadaşlarının emperyalizme karşı verdiği ulusal kurtuluş mücadelesinin zaferle taçlandırdığı gün olduğunu vurguladı. 
     Zafer Bayramı'nı coşkuyla, mutlulukla, gururla kutladıklarını belirten Deniz Baykal, mesajında şunları kaydetti 
     ''30 Ağustos, tüm mazlum milletlere örnek olan Ulusal Kurtuluş Savaşımız'a son noktanın konulduğu tarihi bir gündür. Bu gün, bağımsızlığın, özgürlüğün, laik Cumhuriyet'in ve demokrasinin müjdecisi, günümüzün onurlu mirası ve geleceğimizin güvencesidir. 
     Günümüzün en önemli ve vazgeçilemez görevi bağımsızlığımızı, özgürlüğümüzü, laik Cumhuriyetimiz'i ve sosyal hukuk devletini savunmak, korumak ve sonsuza kadar yaşatmaktır. Cumhuriyeti kuran parti olmanın onurunu taşıyan CHP, dün olduğu gibi bugün de yarın da aynı sorumluluk, aynı kararlılık ve aynı inançla mücadelesini sürdürecektir. 
     Bağımsızlığından ve özgürlüğünden ödün vermeyen, bu uğurda canı pahasına savaşan, tarihte eşi görülmemiş kahramanlık destanına imza atan, bu nedenle gönüllerimizde çok özel bir yere sahip bulunan Kurtuluş Savaşımız'ın Başkomutanı Gazi Mustafa Kemal Atatürk'ü, silah arkadaşlarını, rütbelerini söküp atmış Mustafa Kemal'in önderliğinde düşmanı yurttan söküp atmış kahraman ordumuzun mensuplarını saygıyla anıyor, şehitlerimize rahmet diliyor, gazilerimize şükranlarımızı ve saygılarımızı sunuyorum.'' 
     
</TEXT>
</DOC>
