<DOC>
<DOCNO> 261377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonsiy05.html </URL>
<DATE> 2004/08/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
CHP YDK, ihracı istenen 3 milletvekilinin "tedbir"e itirazını reddetti 
</HEADLINE>
<TEXT>

     CHP Yüksek Disiplin Kurulu YDK , Parti Meclisi'nin PM kesin ihraç talebiyle tedbirli olarak sevkettiği 3 milletvekilinin ''Tedbir'' kararına itirazlarını reddetti. 
     YDK, Ankara Milletvekili İsmet Çanakçı başkanlığında CHP Genel Merkezi'nde 3 milletvekilinin tedbire ilişkin itirazlarını değerlendirmek üzere toplandı. 
     Basına kapalı olarak gerçekleştirilen toplantı yaklaşık 2,5 saat sürdü. 
     Alınan bilgiye göre, toplantıda kesin ihracı istenen İstanbul Milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ın ''tedbir'' kararına ilişkin itirazları oybirliği ile reddedildi. 
     Toplantıya 15 YDK üyesinden 11'nin katıldığı bildirildi. 
     YDK'nın bu kararının milletvekillerine tebliğ edileceği, Kurulun 15 Ağustos Pazar günü yapılacak toplantısında da milletvekillerinin yazılı ve sözlü savunmalarının alınacağı belirtildi. 
     
</TEXT>
</DOC>
