<DOC>
<DOCNO> 266645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur11.html </URL>
<DATE> 2004/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kamu kurumlarına atama yapılacak... 
</HEADLINE>
<TEXT>

     Kamu kurum ve kuruluşlarına ilk defa atanacak adaylar için başvuru süresi 1 Eylül Çarşamba günü başlayacak, 10 Eylül Cuma günü sona erecek. 
     2004-Tercih formunu doldurmak suretiyle ilk defa kamu kurum ve kuruluşlarına atanmak isteyen adayların, şu sınavların en az birine girmiş ve yeterli puan almış olması gerekiyor 
     - 10-11 Temmuz 2004 tarihlerinde yapılan Kamu Personel Seçme Sınavı 2004-KPSS 
     - 23 Kasım 2004 tarihlerinde yapılan Kamu Personel Seçme Sınavı-Sağlık Bakanlığı KPSS-SB 
     17 Ekim 1999 ve 12 Aralık 1999 tarihlerinde yapılan İlk Defa Devlet Memuru Olarak Atanacaklar İçin Seçme Sınavı DMS , 7-8 Temmuz 2001 tarihlerinde yapılan Kurumlar İçin Merkezi Eleme Sınavı KMS ile 6-7 Temmuz 2002 tarihlerinde yapılan Kamu Personel Seçme Sınavı KPSS sonuçları geçerliliğini yitirdiğinden adayların bu sonuçlar ile bu yerleştirme işlemlerine kesinlikle başvurmamaları istendi. 
     Adaylar, Öğrenci Seçme ve Yerleştirme Merkezi ÖSYM yöneticiliklerinin açacakları başvuru bürolarından 3 milyon lira karşılığında kılavuz ve tercih formu alabilecekler. 
     Tercih formunu kılavuzda yer alan kurallara göre dolduracak olan adaylar, yerleştirme ücreti olan 5 milyon lirayı Ziraat, Yapı ve Kredi, Vakıflar ve Halk bankalarından birinin herhangi bir şubesine yatırabilecekler. 
     2004-KPSS Tercih Kılavuzu'nda yer alan her kadronun birden fazla koşulu bulunuyor. Adayların bu koşulları titizlikle incelemeleri, koşullarını karşılayamadıkları kadroları kesinlikle tercih formunda göstermemeleri isteniyor. ÖSYM tarafından yerleştirilen adayların yerleştirildikleri kadroların koşullarını karşılayamadıkları takdirde kamu kurum ve kuruluşlarınca atamaları yapılmayacak. 
     ÖSYM'nin söz konusu kararı, Resmi Gazete'de yayımlandı. 
     
</TEXT>
</DOC>
