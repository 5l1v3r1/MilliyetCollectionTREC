<DOC>
<DOCNO> 284615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun23.html </URL>
<DATE> 2004/10/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Japon rehinenin öldürüldüğü iddiası... "Ceset rehineye ait değil" 
</HEADLINE>
<TEXT>

     Irak'ta Amerikan askerleri tarafından bulunan cesedin, Japon rehine Şosei Koda'ya ait olmadığı bildirildi. 
     Japonya Dışişleri Bakan Yardımcısı Şuzen Tanigava, Amman'da düzenlediği basın toplantısında, ''Irak'tan Kuveyt'e bir ceset getirildi. Ancak bu ceset Japonunki değil'' dedi. 
     Tanigava, ''cesedin Japon rehineye ait olmadığının, getirildiği Japonya'nın Kuveyt Büyükelçiliği'ndeki bir doktor tarafından da doğrulandığını'' söyledi. 
     Japonya Dışişleri Bakanlığı, ''Amerikan askeri kaynaklarına'' dayanarak, Irak'ta bulunan cesedin kaybolan Japona benzediğini duyurmuştu. 
     Dışişleri Bakanlığı'ndan bir yetkili ise cesedin 50'li yaşlarda bir kişiye ait olduğunu, rehinenin 24 yaşında olduğunu belirtmişti. 
     Japon hükümet sözcüsü Hiroyuki Hosoda da, daha önce yaptığı açıklamada, incelenmesi için Kuveyt'teki uzmanlara gönderilen cesedin Koda'ya ait olmayabileceğini söylemişti. 
     El Kaide terör örgütünün Irak'taki yandaşı Ebu Musab Zerkavi'ye bağlı militanlar, çarşamba günü bir internet sitesinde yayımladıkları video kaydında, Japonya'nın Irak'taki askerlerini 48 saat içinde çekmemesi durumunda 24 yaşındaki Koda'nın öldürüleceğini bildirmiş, Japonya Başbakanı Yuniçiro Koizumi bu talebi reddetmişti. 
     Koda 24 , ''olup bitenleri kendi gözleriyle görmek ve Irak halkına destek vermek için'' Irak'a gitmişti. 
     
</TEXT>
</DOC>
