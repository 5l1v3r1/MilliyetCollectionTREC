<DOC>
<DOCNO> 260895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur06.html </URL>
<DATE> 2004/08/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Genç kız yatağında ölü bulundu 
</HEADLINE>
<TEXT>

     Ali ÖZKAYA - İZMİR DHA 
İZMİR'in Buca İlçesi'nde ailesiyle birlikte yaşayan İsmihan Vatansever yatağında ölü bulundu. 
     Önceki gün sabah erkenden kalkan 20 yaşındaki İsmihan Vatansever, işe gidecek olan babası Ahmet Vatansever'e kahvaltı hazırladı. Babasını uğurladıktan sonra tekrar yatan genç kız bir süre sonra kardeşleri tarafından odasında hareketsiz yatarken bulundu. 
     2 yıldır üniversiteye girmeye çalışan, ancak bu yıl da yüksek puan alamadığı belirtilen genç kız, hemen SSK Buca Hastanesi'ne kaldırıldı. Yapılan kontrolde Vatansever'in öldüğü anlaşıldı. 
     Vücudunda herhangi bir darp ya da yara izine rastlanmayan Vatansever'e, nöbetçi savcının talimatıyla İzmir Adli Tıp Kurumu'nda otopsi yapıldı. 
     İlk incelemede herhangi bir bulgu elde edilemedi. Kesin ölüm nedeninin saptanması için detaylı otopsi yapılmasına karar verildi. 

     
</TEXT>
</DOC>
