<DOC>
<DOCNO> 288237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/siyaset/siy02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül'le ipler kopuyor 
</HEADLINE>
<TEXT>


CHP MYK, hakkındaki yolsuzluk iddiaları gerekçesiyle Mustafa Sarıgül'ü kesin ihraç istemiyle Yüksek Disiplin Kurulu'na sevk etti. Sarıgül, bundan sonra mitinglerde CHP amblemini kullanamayacak 

EZELHAN ÜSTÜNKAYA Ankara 


CHP Merkez Yönetim Kurulu MYK , Şişli Belediye Başkanı Mustafa Sarıgül'ü, hakkında yolsuzluk iddiaları bulunduğu iddiasıyla tedbirli olarak kesin ihraç istemiyle Yüksek Disiplin Kurulu'na YDK sevk etti. CHP'nin hukukçu kökenli İstanbul milletvekilleri Mehmet Ali Özpolat, İsmet Atalay ve Sırrı Özbek tarafından hazırlanan 60 sayfalık raporda, Sarıgül'ün kaçak kat karşılığı 250 bin dolar aldığı iddiasının belgelendiği belirtildi. 
İstanbul Emniyet Müdürlüğü'nden alınan telefon dinleme kayıtları ve İstanbul Büyükşehir Belediye Başkanlığı'ndan sağlanan ruhsat bilgilerine yer verilen raporda, şirket isimleri açıklanmadı. Baykal'ın sunumundan sonra Sarıgül, tedbirli olarak ihraç istemiyle YDK'ya, hakkında aynı suçlamalar bulunan belediye Başkan Vekili Bayram Özata da yine tedbirli olarak İstanbul İl Disiplin Kurulu'na sevk edildi. 
Sarıgül, MYK kararından sonra CHP üyesi sıfatıyla miting düzenleyemeyecek, mitinglerde CHP amblemi, bayrağı, flaması kullanamayacak. 
CHP Genel Başkanı Baykal, "Ciddi iddialar var ve bu tümü belgelere dayanıyor. Raporda, şimdi destek veren çoğu çevrenin, adı geçen arkadaşı sahiplenemeyecek ölçüde ciddi iddialar. Gereği yapılacak" dedi. Sarıgül ise parti tüzüğünün 70. maddesinde yazılı disiplin kovuşturmasını gerektirecek hiçbir eylemde bulunmadığını savunarak, "Bu hareket halkımızın bize gösterdiği sevgi ve teveccühü kırma hareketidir. K ğıt üzerinde alınan kararlar, halk hareketini engellemez" diye konuştu. 

İşte iddialar... 

Büyük bir gruba ait binanın 4 katının kaçak yapıldığı ve belediye tarafından 250 bin dolar karşılığı 4 kaçak kata ruhsat verildiği tespit edildi. Para hareketi, "Sarıgül'e verilmek üzere ...bin dolar alındı" ifadeleri bulunan belgelerde de saptandı. Ruhsatlarda tahrifat yapılarak, bir şirkete 60 bin metrekare ek inşaat alanı verildi. 


</TEXT>
</DOC>
