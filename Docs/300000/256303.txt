<DOC>
<DOCNO> 256303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko06.html </URL>
<DATE> 2004/07/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Doğalgaz Karadeniz yolunda... 
</HEADLINE>
<TEXT>

     Türkiye'de, 1987 yılından bu yana kullanılmaya başlayan ithal doğalgazın yeni yerleşim bölgelerine götürülmesi çerçevesinde gündeme alınan projeler hızla hayata geçiriliyor. 
     BOTAŞ Genel Müdürlüğü'nce Doğu Karadeniz Doğalgaz Boru Hattı Projesi kapsamında, Erzincan-Gümüşhane-Bayburt Faz I , Gümüşhane-Trabzon Faz II , Bayburt-Rize Faz III güzergahlarını kapsayan üç ayrı ''anahtar teslim'' yapım ihale ilanı yapıldı. 
     
     ÇELİK BORU HATLARI DÖŞENECEK 
     ''FAZ I'' kapsamında Erzincan-Gümüşhane-Bayburt illerini içine alan ihaleye ilişkin teklifler 18 Ağustos 2004 tarihinde alınacak. Bu proje kapsamında Erzincan ile Gümüşhane arasında 24 inç çapında yaklaşık 68 bin 275 metre uzunluğunda çelik boru hattı ile Bayburt take-off vanasına kadar 18.7 inç çapında yaklaşık 27 bin 874 metre uzunluğunda çelik boru hattı ve 1 adet 24 inç pig atma istasyonu yapımı yer alacak. 
     ''Faz II'' kapsamında yer alan Gümüşhane-Trabzon illerini içine alan ihalenin teklifleri ise 17 Ağustos 2004 tarihinde alınacak. Bu program kapsamında Faz I'in bitiş noktası ile Trabzon pig istasyonu arasında 24 inç çapında yaklaşık 72 bin 696 metre uzunluğunda çelik boru hattı yapılacak. Ayrıca Gümüşhane'ye kadar 12 inç çapında yaklaşık 22 bin 632 metre uzunluğunda çelik boru hattı ile pig atma istasyonu yapılacak. 
     ''FAZ III' kapsamında ise Bayburt-Rize illerini içine alan ihale 18 Ağustos 2004 tarihinde yapılacak. Bu proje kapsamında Faz I'in bitiş noktası ile Rize arasında 18 inç çapında yaklaşık 114 bin 198 metre uzunluğunda çelik boru hattı ve 1 adet 18 inç çapında pig alma istasyonu ile 1 adet 18 inç çapında take-off vanası işleri yer alacak. 
     
</TEXT>
</DOC>
