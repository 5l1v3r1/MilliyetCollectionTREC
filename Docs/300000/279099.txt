<DOC>
<DOCNO> 279099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko17.html </URL>
<DATE> 2004/10/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Borsa, IMF ile yapılacak ekonomik programa odaklandı... 
</HEADLINE>
<TEXT>

     Yatırımcılar, Avrupa Birliği'nin 17 Aralık'taki zirvesi ve IMF ile yapılacak yeni ekonomik programa odaklandı. 
     Gedik Yatırım Haftalık Strateji Raporu'nda, Borsa endeksinin AB Komisyonu İlerleme Raporu'nun açıklandığı geçen hafta rekor kırarak 22,951.36 puandan kapandığı hatırlatılarak, önceki hafta 587 milyon dolar civarında olan günlük ortalama işlem hacminin 728 milyon dolara yükseldiği kaydedildi. 
     IMF ile hazırlanmakta olan yeni ekonomik programın 10 milyar doların üzerinde yeni kaynak kullanımı içerdiği yönünde yayılan haberler ve bu beklentinin etkisiyle bono faizlerinde yaşanan düşüşün hisse senetleri piyasasını desteklediğinin söylenebileceği de ifade edilen raporda, şu görüşlere yer verildi 
     ''6 Ekim'de açıklanan AB Komisyonu İlerleme Raporu bir takım koşullar içermesine rağmen Türkiye için yeni bir dönemin başlangıcı olduğu bir gerçek. 17 Aralık tarihine kadar bazı düzenlemelerin tamamlanacağını varsayarak, Avrupa liderlerinin daha önce verdiği sözler göz önüne alındığında, 2005 yılı ortalarında müzakerelerin başlayabileceğini düşünüyoruz. 
     17 Aralık'ta müzakere tarihinin açıklanması ile gerek finansal piyasalara gerekse de reel sektöre önceki yıllarla kıyaslandığında önemli ölçüde yabancı sermaye akışının artacağını tahmin ediyoruz.'' 
     Bununla birlikte turizm sektörü önderliğinde hizmetler sektörünün de müzakere sürecinde katma değerini artırmasının beklendiği dile getirilen raporda, şöyle denildi 
     ''Aralık ayına kadar olağanüstü olumsuz bir durum yaşanması ve Avrupa liderlerinin Türkiye'ye tarih vermekten kaçınması durumunda ciddi ölçüde moraller bozulabilir ki bunun sonucunda döviz bazlı yatırım araçlarına dönüş olacaktır. 
     Piyasalar için ikinci önemli beklenti IMF ile yapılacak olan yeni ekonomik program. Eğer program gerçekten 10 milyar doların üzerinde yeni kaynak kullanımını içeriyorsa, bu durumda bono faizlerinde yüzde 20 bileşik seviyesine doğru bir hareket yaşanabilir ve bu durumdan hisse senetleri piyasası olumlu yönde etkilenecektir.'' 
     
</TEXT>
</DOC>
