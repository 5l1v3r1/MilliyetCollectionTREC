<DOC>
<DOCNO> 281271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo15.html </URL>
<DATE> 2004/10/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bulak Kendi kendimizi sabote ediyoruz... 
</HEADLINE>
<TEXT>

     Denizlispor Teknik Direktörü Giray Bulak, kulübün tesisle ilgili probleminin henüz çözülemediğine işaret ederek, ''Kendi kendimizi sabote ediyoruz'' dedi. 
     Bulak, son haftalarda sakatlıkları nedeniyle oynamayan Timuçin, Ömer Rıza, Botha, Mehmet Öncan gibi oyuncuların eksikliğini birçok maçta çektiklerini, buna rağmen oynadıkları son 4 maçta Diyarbakırspor, Ankaragücü ve Konyaspor'u yendiklerini, sadece Fenerbahçe'ye kaybettiklerini söyledi. 
     Bu sezon futbolcuların sık sık sakatlanmasında dert yanan Bulak, ''Bu sakatlıkların nedeni oynadığımız hazırlık maçları ya da futbolcuların güçsüzlüğü değil, antrenman yaptığımız saha. Gümüşler'deki sahanın zemini dolgu. Futbolcu bastığında ayağı gömülüyor. İnanın yürümeye korkuyoruz. Bu sahayla kendi kendimizi sabote ediyoruz. En son Botha buradaki antrenmanda sakatlandı'' diye konuştu. 
     Konyaspor maçına Güven'in iğneyle çıktığını, Ender'in ise henüz istenilen düzeye gelmediğini kaydeden Bulak, bu maçın son 23 dakikasında forma giyen Mehmet Türkmehmet'in ise çabuk bir oyuncu olmasına karşın panik halinde toplar kaybettiğine, bunlardan ikisinin gol tehlikesi yarattığına dikkati çekti. 
     
     KÜFÜRE TEPKİ 
     Öte yandan, Denizlispor-Konyaspor maçında ikinci yarıya çıkarken yeşil-beyazlı takımın taraftarlarının kendisine küfretmesine tepki gösteren Bulak, ''Ben Konyaspor'u çalıştırırken çok güzel günlerim oldu. Trabzonspor'a ağlayarak gittim ve kendi memleketimde mutsuz olduğumu açık yüreklilikle söyledim. Ama Denizlispor maçına gelen bir grup Konyaspor taraftarının ölmüş anneme küfretmesine dayanamadım'' dedi. 
     
     BOTHA'NIN DURUMU 
     Bu arada, Konyaspor maçı öncesi antrenmanda sakatlanan Botha'nın MR'ı çekildi. Net bir şey saptayamayan doktorlar, koşmakta zorlanan bu futbolcunun çapraz bağlarındaki rahatsızlığı giderebilmek için tedaviyi sürdürüyor. 
     
</TEXT>
</DOC>
