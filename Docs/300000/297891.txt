<DOC>
<DOCNO> 297891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko28.html </URL>
<DATE> 2004/12/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
YUKOS, ABD'de iflasını istedi... 
</HEADLINE>
<TEXT>

     Nihat Dağdelen AA 

Rus petrol devi Yukos'un, ABD'de, Amerikan yasalarına göre iflasını istediği bildirildi. 
     Radyo Eko Moskova, Yukos şirketinin internet sitesine dayandırarak verdiği haberde, şirketin ABD'nin Teksas eyaletindeki Houston kentinde mahkemeye başvurarak Amerikan yasalarına göre iflasını ve şirketin yönetim yapısının yeniden düzenlenmesini istediğini duyurdu. 
     Şirket, en büyük üretim tesisleri olan Yuganskneftegaz'ın açık artırma yoluyla satılmasının önlenmesini isterken, Yuganskneftegaz'ın satılması halinde bunun Yukos'a çok büyük zarar vereceğini kaydetti. 
     Yukos'un avukatları, herhangi bir ülkedeki bir mahkemenin uluslararası karar alabileceğini, ancak Rusya'nın bu kararları genellikle tanımadığını belirtti. 
     Şirketin iflas başvurusu, savunmada son nokta şeklinde değerlendirilirken, Yukos yönetim kurulundaki 3 yabancı istifa etti. 
     Yukos'ta 3 yöneticinin istifa haberi ve Teksas'daki iflas başvurusu haberlerinden sonra şirketin hisselerinde yüzde 10 düşüş oldu. 
     
</TEXT>
</DOC>
