<DOC>
<DOCNO> 298962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur18.html </URL>
<DATE> 2004/12/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Doğu buz tuttu, batı ve güneyi lodos vurdu 
</HEADLINE>
<TEXT>

     DHA 

Tüm yurtta hissedilen kış mevsimi doğu bölgelerimizde dondurucu soğuklar yaşatırken, batı ve güney bölgelerimizde lodosla gelen şiddetli yağış hayatı felç etti. 
     
     Erzurum ve Ağrı - 32 derece 

     DOĞU Anadolu Bölgesi'ni etkisi altına alan kötü hava koşulları devam ediyor. Doğu'da en düşük hava sıcaklığı sıfırın altında 32 dereceyle Erzurum ve Ağrı'da oldu. 
     Meteoroloji Bölge Müdürlüğü'nden alınan bilgiye göre, hava sıcaklıklarının önümüzdeki günlerde düzelmesi bekleniyor. Gecenin en düşük sıcaklığı, sıfırın altında Erzurum ve Ağrı'da 32, Ardahan'da 29, Kars'ta 25, Erzincan'da 15, Iğdır'da 13 derece olarak ölçüldü. 
     Erzurum ve Ağrı'da günün en yüksek sıcaklığı ise sıfırın altında 14 derece olarak saptandı. Erzincan'da eski belediye binası önünde yeralan Türk büyükleri heykellerinin bulunduğu çevredeki binalardan sarkan buzların boyu bir metreyi aştı. Gündüzleri güneşin etkisiyle az da olsa eriyen buz sarkıtlar ilginç görüntüler oluşturdu. 
     Soğuk havadan Orta Anadolu da etkilendi. Hava sıcaklığının sıfırın altında 18 dereceye kadar düştüğü Kayseri'de, evlerin su tesisatları dondu, motorinle çalışanlar başta olmak üzere, bir çok araç çalışmadı. 
     Meteoroloji uzmanları, Orta Anadolu'da yarından itibaren yağmur beklendiğini, hava sıcaklıklarının artacağını belirtti. 
     
     Sağanak yağmur dershaneleri tatil ettirdi 

     ANTALYA'da sabah saatlerinde başlayan sağanak yağış ve kötü hava şartları, yaşamı olumsuz etkiledi. Bugün özel derhaneler tatil edildi. 
     Orta Akdeniz üzerinden gelen etkili yağış ve saatte hızı 80 kilometreyi bulan fırtına nedeniyle dünyaca ünlü Konyaaltı Sahili'nde boyu 4 metreyi aşan dalgalar görüldü. Dalgaların oluşturduğu köpükler, sahildeki gençler için oyun aracı oldu. Lodosun etkisini artırmasıyla dalga boyunun 5 metreyi aşacağı ifade edildi. 
     Antalya Valiliği'nde dün Vali Alaaddin Yüksel başkanlığında toplanan kriz masası ise, sağanak yağmura karşı önlemleri ele aldı. Toplantıya, itfaiye, jandarma, emniyet, sivil savunma, köy hizmetleri, meteoroloji, karayolları, milli eğitim, TEDAŞ, DSİ ve belediyeden yetkililer katıldı. Dünden itibaren şiddetli fırtınanın etkili olacağını belirten kriz masası yetkileleri, bugün özel dershaneleri ve kursları 1 gün süreyle tatil etti. 
     Soğuk ve yağışlı havanın pazartesi gününden itibaren bölgeyi terk edeceği kaydedildi. 
     
     Marmaris'i şiddetli lodos vurdu 

     MARMARİS'te hızı giderek artan lodos, hayatı olumsuz etkilemeye başladı, 17 metrelik bir yelkenli karaya oturdu. 
     İlçede önceki gece yarısından sonra başlayan, sabah saatlerinden itibaren etkisini artıran şiddetli lodos ve yağış nedeniyle, kent sokakları boşaldı. Marmaris Liman İşletme Müdürlüğü'nden edinilen bilgiye göre 17 metrelik bir yelkenli tekne koy içinde karaya oturdu. Sahibi, bayrağı ve adı henüz öğrenilemeyen tekneyle ilgili, kimsenin Liman Başkanılğı'na başvuruda bulunmadığı belirtildi. 
     Teknenin kime ait olduğunu belirlemek için belediye ve emniyet ekipleri araştırma başlattı. Öte yandan saatteki hızı 63 kilometreye ulaşan lodos nedeniyle Yıldız Adası açıklarında İngiliz bandralı Smara S' isimi özel bir teknenin de Liman Başkanlığı'ndan yardım istediği bildirildi. 
     Marmaris Meteoroloji Müdürlüğü yetkilileri fırtına ve lodosun bugün etkisini kaybedeceğini belirterek, "Şu anda bölgemizde yapılan ölçümlerde kaydedilen en yüksek rüzgar hızı saatte 63 kilometre. Tahminlere göre rüzgarın kıble ve lodostan 80 kilometre hıza kadar yükselmesi bekleniyor. Denizlerde rüzgar 6 ile 8 kuvvetinde. Dalga boyu 3.5 metreye kadar çıkması bekleniyor. Yağış bir hafta daha devam edecek'' dedi. 
     
     Çanakkale'de lodos uyarısı 

     ÇANAKKALE Valiliği, haftasonunda etkili olması beklenen lodos fırtınasına karşı, ilgili kurum ve kuruluşların yanısıra vatandaşları da uyardı. Çevre ve Orman İl Müdürlüğü de lodosun baca gazı tepmelerine yol açabileceğine dikkat çekti. 
     Çanakkale Valisi Süleyman Kamçı, Meteoroloji Genel Müdürlüğü'nden yapılan uyarı doğrultusunda yazılı açıklama yaptı. Açıklamada, lodos fırtınasının, bugün yağışla beraber etkisini arttırarak Çanakkale ve çevresinde etkili olmasının beklendiği bildirildi. 
     Pazar günü akşam saatlerine doğru etkisini kaybedeceği sanılan fırtına ve yağışın oluşturabileceği olumsuz şartlara karşı ilgili kurum ve kuruluşların gerekli önlemleri almaları için talimat verildiği belirtilen Valilik açıklamasında, "Vatandaşlarımızın da lodos fırtınasına ve yağışa karşı gerekli önlemleri almalarını istiyoruz'' denildi. Lodos fırtınası nedeniyle soba zehirlenmelerinin meydana gelebileceğini belirten İl Çevre ve Orman Müdürü Mahmut Ustabaş, şu açıklamayı yaptı 
     "Lodoslu kış aylarında sıcaklığın artması ile hava sıcaklığı baca gazı sıcaklığına yaklaşır. Bunun sonucu bacanın çekim gücü düşer. Baca gazı, soba ve boruların üzerindeki boşluklardan ve çatlaklardan sızmaya başlar. Bu da oda içerisinde duman oluşturur. Lodoslu günlerde rüzgar hızı baca gazı hızından daha yüksek olabilir. Bu durum sobalarda sık sık baca gazı tepmesine neden olur.'' "Soba zehirlenmesini önlemek için herkesin yatmadan önce sobasını söndürmesi gerekir'' diyen Ustabaş, şu önerilerde bulundu 
     "Sobayı söndürmek için kesinlikle yanmakta olan kor üzerine su dökülmemelidir. Çünkü bu durumda çok zehirli gazlar oluşur. Özellikle rüzgarlı günlerde soba ve boru boşluklarından sızan gazlar zehirlenmelere neden olur. Lodoslu günlerde bacalarda iyi bir gaz çekişi elde etmek çok zordur. Baca gazları yükselmek yerine aşağı doğru gitmek ister. Soba içerisinde yanma olayı daha zor gerçekleşir. Çünkü atmosferik şartlar baca gazının yukarı doğru değil de aşağı doğru gitmeye zorlar.'' 
     
</TEXT>
</DOC>
