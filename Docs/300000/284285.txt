<DOC>
<DOCNO> 284285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yasam/ayas.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şöhretlerden kitaba teşvik 
</HEADLINE>
<TEXT>


Okuyan Us Yayınları'nın, TÜYAP 23. Kitap Fuarı'ndaki standına tanınmış isimlerin kitap okurken görüntülendiği bir afiş asıldı 

KÜLTÜR SANAT SERVİSİ 

Milli Eğitim Bakanlığı'nın "6 Türk'e, yılda 1 kitap düşüyor" açıklamasının ardından Okuyan Us Yayınları, TÜYAP 23. İstanbul Kitap Fuarı'na insanları okumaya özendirmeyi hedefleyen bir projeyle katıldı. 
Yayınevinin standına basın, spor ve sanat dünyasından isimlerin kitap okurken görüntülendiği bir afiş asıldı. 'Okuyan Uslanmaz' adlı proje kapsamında fotoğraf sanatçısı Ali Kabaş ile birlikte hazırlanan afişte Lale Müldür, Sinan Çetin, Gökdeniz Karadeniz, Okan Bayülgen, Cem Yılmaz, Ece Temelkuran, Teoman, Bahar Korçan, Komet ve Mustafa Altıoklar gibi kitapla ilişkisi sıkı olan tanınmış kişilerin kitap okurken çekilmiş fotoğrafları yer aldı. Afişte ayrıca şu ifadelere yer verildi "Hepsi farklı kesimlere hitap eden bu ünlüler, geniş kitlelerce seviliyor, örnek alınıyorlar. Neden onların kitapla ilişkilerini de örnek almayalım Okumak öyle bir şeydir ki, keyif verir, düşündürür, eğlendirir, öğretir... Ama her şeyin ötesinde bir de uçurur. Okumak kışkırtır. Okumak rahatsız eder. Okuyan yerinde duramaz, okuyan heyecanlanır, okuyan yaratır, okuyan farklı olur... Okuyan uslanmaz. Bu harika bir şeydir ve her zaman her şeyi daha iyiye doğru değiştirir." 

Mumcu ve Bayülgen 
Okuyan Us Yayınları'ndan eylülde 'Makber' adlı kitabı çıkan yazar Cem Mumcu ve Okan Bayülgen, bugün 16.15 - 17.15 saatleri arasında Karadeniz Salonu'nda gerçekleştirecekleri panelde, kutuplardan, sosyal ve kültürel uçurumlardan söz edecekler. 




</TEXT>
</DOC>
