<DOC>
<DOCNO> 261605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur19.html </URL>
<DATE> 2004/08/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kaçırılan Türk Şoförün eşi Militanlar sözlerinde durup, eşimi bıraksınlar 
</HEADLINE>
<TEXT>

     Irak'ta rehin alınan Türk TIR şoförü Tahsin Top'un eşi Fatma Top, kocasını rehin alanların isteği üzerine Atahan Taşımacılık Şirketi'nin Irak'taki tüm faaliyetlerini durdurduğunu anımsatarak, ''Militanların istekleri yerine geldi. Şimdi kendilerinden sözlerinde durmalarını ve eşimi serbest bırakmalarını istiyoruz'' dedi. 
     Halkkent Mahallesi'ndeki evinde 3 çocuğuyla yaşayan Fatma Top, eşinden 15 gündür haber alamadığını, yetkililerden de gerekli duyarlılığı göremediğini istedi. 
     Borçlarından dolayı eşinden ayrı yaşadığını, eşi Irak'tan dönünce barışıp yeniden aynı evi paylaşmaya karar verdiklerini anlatan Fatma Top, şunları söyledi 
     ''Eşimi televizyonda görünce fenalık geçirdim. Daha sonra, eşimin bağlı olduğu taşımacılık şirketinin Irak'taki faaliyetlerini durdurduğunu açıklaması yüreğimi rahatlattı. Yine de içimde bazı endişeler taşıyorum. Dileğim, militanların verdikleri sözü hatırlayarak, Tahsin'i serbest bırakmalarıdır.'' Fatma Top, bugüne kadar gazetecilerin dışında kendilerini arayanın olmadığını ifade ederek, ''Eşimin gitmeden önce bıraktığı para ile kesik olan elektrik ve suyu açtırmıştım. Şu anda 3 çocuğumla geçim sıkıntısı çekiyoruz. Eşim sağlıkla Mersin'e dönsün, ben bu sıkıntıları çekmeye razıyım'' dedi. 
     Tahsin Top'un, Gülnar İlçesi'nde yaşayan ağabeyi Orhan Soydan Top ise kardeşinin 10 yıldır TIR şoförlüğü yaptığını belirterek, şunları kaydetti 
     ''Borcu vardı, çalışmak zorundaydı. Ancak Irak'a gitmesini hiçbirimiz istemedik, çünkü gidenlerin kötü olaylar yaşadığını televizyonlarda görüyorduk. Bizi dinlemedi. Olayı duyan annem hasta oldu. Şirket isabetli karar alarak militanların isteklerini yerine getirdi. Kardeşimin, bugün-yarın serbest bırakılmasını umut ediyoruz.'' 
     
</TEXT>
</DOC>
