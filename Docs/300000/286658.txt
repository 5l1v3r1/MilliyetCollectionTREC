<DOC>
<DOCNO> 286658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonsiy05.html </URL>
<DATE> 2004/11/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AKP'li Tosun Erdoğan'dan bakanlık talebim espiriydi 
</HEADLINE>
<TEXT>

     AKP Tokat Milletvekili Resul Tosun, AKP milletvekillerinin "yağcılık" eleştirilerine neden olan AKP Grup toplantısındaki Başbakan Recep Tayyip Erdoğan'ı överek Bakanlık talebinde bulunduğu konuşması için kendisini, "espri yaptım" diye savundu. 
     Tosun, Başbakan Erdoğan'ın bazı milletvekillerini azarlayarak söz vermediği salı günkü Grup toplantısında, "Sayın Başbakanım kızmazsanız söz alabilir miyim " diyerek yaptığı konuşmada, Erdoğan'a büyük övgüler yağdırdıktan sonra bakanlık talep etmesiyle ilgili Yeni Şafak'taki köşe yazısında açıklamada bulundu. 
     DUA ALARAK BAKAN OLMALIYIZ 
     Tosun, konuşmasında 3 Kasım seçimlerinde halkın Erdoğan'a olan büyük sevgisi sayesinde AKP'nin büyük başarı elde ettiğini, Erdoğan'ın belediye başkanlığı döneminde binlerce öğrenciye burs vermesinin, milyonlarca fukaraya yardım etmesinin, özellikle Ramazanlar'da fukara evlerine gitmesinin bu sevginin oluşmasında büyük katkıları olduğunu anlattığını belirtti. Tosun, "Havayı biraz yumuşatmak için, 'Tayyip Bey, fukara duası ala ala Başbakan oldu. Biz de fukara duası almaya çalışalım, kimbilir belki biz de bu dualar sayesinde bakan oluruz' diye apolitik bir espri yaptım" dedi. 
     O KADAR ACEMİ DEĞİLİM 
     Tosun, konuşmasının, "Erdoğan'dan bakanlık istedi" diye yansıtıldığını belirtirken de, "Bakanlığın isteyene verilmediği, kürsüden hiç istenmeyeceğini, hele benim gibi 30 yıllık siyasi geçmişi olan ve hangi sözün hangi anlama 
     geldiğini bilen birinin böylesi acemice bir söz sarfetmeyeceğinin bilinmesi gerekir" diye yazdı. 
     YAĞCILIK TARTIŞMASI 
     Tosun, kendisinin Erdoğan'ı öven konuşmasına tepki olarak Grup toplantısını terkeden milletvekilleri olduğuna ilişkin haberlerin de gerçeği yansıtmadığını savundu. 
     Edinilen bilgilere göre ise Erdoğan'ın Denizli Milletvekili Mehmet Yüksektepe ve Gaziantep Milletvekili Nurettin Aktaş'ı azarlayarak konuşmalarına izin vermemesinden sonra söz alıp Erdoğan'a övgüler yağdıran Tosun'un konuşması sırrasında ağırlıkla Milli Görüş kökenli bazı milletvekilleri toplantıdan ayrıldı. Bu milletvekilleri, Tosun'un konuşmasına, "Bu kadar yağcılık geçmişte Erbakan Hoca'ya bile yapılmadı" diye tepki gösterdi. 
     
</TEXT>
</DOC>
