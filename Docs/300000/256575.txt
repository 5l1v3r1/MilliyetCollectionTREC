<DOC>
<DOCNO> 256575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo27.html </URL>
<DATE> 2004/07/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fenerbahçe, naklen yayın ihalesinin iptali için başvuruyor... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Futbol Federasyonu ile Digitürk arasında imzalanan naklen yayın ihalesinin iptali için hukuki yollara başvuracaklarını söyledi. 
     Nihat Özdemir, AA muhabirine yaptığı açıklamada, Fenerbahçe ve diğer Birinci Süper Lig takımlarının kaybolan hakkını aramak için hukuki her türlü yola başvuracaklarını belirterek, ''Bu ihaleye sadece Fenerbahçe, Beşiktaş, Galatasaray karşı çıkmıyor. Çaykur Rizespor da, Trabzonspor da, diğer kulüpler de ihaledeki rakamın düşüklüğünden yakınıyor. Kaybolan hakkımızın teslim edilmesini istiyoruz. Hukukçularımız bu konuda çalışıyor ve en kısa sürede ihalenin iptali için mahkemeye başvuracağız'' diye konuştu. 
     Kulüplerle konuşulup, bu bedelin belirlendiğinin söylendiğini hatırlatan Özdemir, ''Kulüplerle konuşulmuşsa, bu bedelden memnun olan kim var Bütün kulüpler bedelin düşük olduğundan yakınıyor'' dedi. 
     Özdemir, Beşiktaş ve Galatasaray Kulübü yöneticileriyle bu konuyu sürekli görüştüklerini, ihalenin iptali için hukuki başvuruyu birlikte de yapabileceklerini anlatarak, ''Bu tüm kulüplerin sorunu. 'Gelin hep beraber başvuralım' diyoruz. Biz sadece kendi hakkımızı aramıyoruz. Beraber müracaat etmemiz halinde daha güçlü oluruz. Türkiye'de hukukun olduğuna ve hukuktan çıkacak karara herkesin saygılı olacağına inanıyoruz'' şeklinde konuştu. 

     
</TEXT>
</DOC>
