<DOC>
<DOCNO> 255317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun20.html </URL>
<DATE> 2004/07/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Berlusconi zorda, İtalya'da hükümet krizi kapıda... 
</HEADLINE>
<TEXT>

     İtalya Başbakanı Silvio Berlusconi, Ekonomi Bakanı Giulio Tremonti'nin istifası sonrasında muhalefet ve koalisyon ortaklarından gelen istek üzerine, parlamentoya bilgi vermek üzere bugün Senato'da yaptığı konuşmada siyasi gerilimi yumuşatmaya özen gösterdi. 
     Tremonti'den övgüyle söz eden Berlusconi, koalisyon ortağı Hıristiyan Demokratlar ve Merkez Demokratlar Birliği'nin HDMDB seçim sistemini değiştirme önerisini de değerlendireceklerini söyledi. 
     Berlusconi, istifa eden Ekonomi Bakanı için, ''Tremonti gayet iyi çalışmıştır. Avrupa Ekonomi ve Maliye Bakanları Konseyi ECOFIN de bu çalışmaları takdirle karşılamıştır. Kamu harcamaları açısından bugün İtalya'nın herhangi bir problemi yoktur. Arkadaşımızın istifası, koalisyon dahilindeki bir partiyle anlaşmazlıktan kaynaklanmıştır'' dedi. 
     Dünya ekonomisindeki krizin İtalya'ya da yansımalarının olmasının doğal olduğunu söyleyen Berlusconi, ''sorumluluk gereği'' geçici olarak Ekonomi Bakanlığı'nı da üstlendiğini hatırlatmakla birlikte, yeni bakanın kim olacağı veya ne zaman atanacağı konusunda ise bilgi vermedi. 
     Berlusconi'nin, Senato'daki konuşmasında, son günlerde ilişkileri gerilimli olan koalisyon ortağı HDMDB'ye de olumlu mesajlar vermesi dikkat çekti. 
     Berlusconi, İtalya'da partilerin seçim öncesinde ittifaka girerek iktidara talip olmaları şeklindeki iki kutuplu yapıyı bozmamak koşuluyla nisbi sisteme geri dönülmesi önerisini değerlendirerek seçim sistemini iyileştirebileceklerini ifade etti. 
     Berlusconi, ''İki kutupluluk anlayışından geri dönülemez. Ama 2006'daki genel seçimlere kadar, seçim sisteminde koalisyon ortaklarımızı memnun edebilecek bazı iyileştirmeler yapmamız mümkün'' dedi. 
     Berlusconi'nin Senato'daki konuşması sırasında polemiklerden uzak durması ve uzlaşıcı tavır takınması dikkat çekiyordu. Senato'da Berlusconi'nin muhalefetin protestolarına muhatap olması ya da müttefiklerinden coşkulu alkışlar alması gibi sahneler bu kez yaşanmadı. Sakin ve yumuşak bir ses tonuyla konuşan Berlusconi, sadece 4 kez alkışlandı. 
     Senato'da söz alan muhalefet yetkilileri ise hükümetin İtalyan seçmenlere verdiği sözleri tutamadığını belirttiler. 
     Berlusconi'nin parlamentoya bilgi vermek amacıyla bugün TSİ 16.30'da Meclis'te de konuşma yapması bekleniyor. 
     
</TEXT>
</DOC>
