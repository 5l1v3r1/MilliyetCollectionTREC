<DOC>
<DOCNO> 253771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun03.html </URL>
<DATE> 2004/07/08/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD'de başkanlık yarışı kızışıyor... 
</HEADLINE>
<TEXT>

     ABD Başkanı George Bush, kasım ayında karşısına çıkacak Demokrat aday John Kerry'nin yardımcılığa seçtiği John Edwards'ın yeterli deneyimi olmadığını belirtti. 
     Bush, Kuzey Carolina eyaletindeki açıklamasında, bir gazetecinin sorusuna cevaben kendi yardımcısı içinse ''Dick Cheney, başkan olabilir'' ifadesini kullandı. 
     ABD Başkanı Bush, Kerry için de güneylilerle aynı değerlere sahip olmadığını söyledi. Bush, ''seçmenin başkana oy vermek üzere sandığa gittiği zaman, Kerry'nin kendileriyle aynı değerleri paylaşmadığını anlayacağını'' belirtti. 
     Bu arada, Edwards'ın Demokratların başkanlık yarışında ortak olmasının ardından salı gecesi yapılan anketlerde, bu seçimin olumlu karşılandığı görüldü. 
     CNN-USA Today-Gallup anketinde, Edwards'ın seçilmesini iyi ya da mükemmel karşılayanların oranı yüzde 64 çıktı. CBS News'ın anketinde de, bu seçimden her 10 Demokrat'tan 9'unun ve 10 seçmenden 7'sinin memnun olduğu belirtildi. 
     Zengin adaylar yarışıyor... 
     Demokrat Parti başkan adayı John F. Kerry'nin muhtemel başkan yardımcısı olarak John Edwards'ı seçmesiyle kasım ayındaki seçimlerde yarışacak başkan ve başkan yardımcısı adaylarının, ABD tarihinin en zengin adayları olduğu bildirildi. 
     ABD'de ekonomi çevrelerine hitap eden Forbes dergisinin web sitesinde yer alan bir habere göre, başarılı bir avukat olan Edwards, senatörlük için bulunduğu mal beyanında 60 milyon dolarlık bir mali güce sahip olduğunu açıkladı. 
     Öte yandan seçilmesi halinde Kerry'nin, karısı Teresa Heinz Kerry'nin 500 milyon doları aşan mal varlığının da hesaba katılması durumunda, ABD tarihinin üçüncü en zengin başkanı olacağı ifade ediliyor. 
     Kerry ve Edwards ikilisi, kasım ayında yapılacak başkanlık seçimlerinde yine kendileri gibi zengin olan iki adaya karşı yarışacak. 
     ABD Başkan Yardımcısı Dick Cheney, 4 yıl önce Bush tarafından başkan yardımcısı olarak tercih edildiğinde, Halliburton şirketindeki hisseleri ve aldığı maaşla 50 milyon dolarlık bir servetin sahibi durumundaydı. 
     Başkan ve başkan yardımcıları arasında en fakir durumunda olan ABD Başkanı George Bush'un ise Texas Rangers'taki hisselerinin satışından elde ettiği kabaca 15 milyon dolarlık bir serveti bulunuyor. 
     Bütün başkan ve başkan yardımcılarının milyon dolarlarla ifade edilen servetleriyle 2004 başkanlık seçimlerinin ABD tarihinin tamamı zenginlerden oluşan adaylar arasındaki ilk başkanlık seçimlerine sahne olacağı kaydediliyor. 
     
</TEXT>
</DOC>
