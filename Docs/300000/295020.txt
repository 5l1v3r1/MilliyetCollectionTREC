<DOC>
<DOCNO> 295020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas05.html </URL>
<DATE> 2004/12/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Park problemi ev değiştirtiyor 
</HEADLINE>
<TEXT>

     İngiltere'de giderek daha büyük problem haline gelen park yeri yüzünden sürücülerin 3'te 1'inin evini satmak gibi son derece önemli adımlar atmak zorunda kaldıkları bildirildi. 
     Sürücülere kaza veya arıza halinde hizmet vermek üzere kurulmuş RAC adlı örgüt tarafından yapılan araştırmanın sonuçları, sürücülerin yüzde 17'sinin otomobilini kendi evinin önüne park etmekte güçlükler yaşadığını ortaya koydu. Bu nedenle birçoğunun evini satıp bir başka eve taşınmak zorunda kaldıklarına dikkat çeken RAC, kalanların da evlerinin bahçelerini park yerine çevirdiklerini belirtti. 
     500 sürücü arasında yapılan anketin sonuçları, sürücülerin yüzde 14'ünün yasak olmasına rağmen, oturdukları bölgede bulunan ve engelliler için düzenlenmiş park alanlarını kullandıklarını ortaya koydu. 
     Sürücülerin yüzde 29'unun, yapılması gereken işleri park sorunu yüzünden iptal edip evlerine döndüklerini de gösteren RAC anketi, bu oranın Londra için yüzde 40'a kadar yükseldiğini belirledi. 
     Sürücülerin yüzde 28'i, 20 dakikadan fazla park yeri aradıklarını belirtirken, yüzde 27'si de zaman zaman da olsa park etmenin kesinlikle yasak olduğu yerlere otomobillerini bırakmak zorunda kaldıklarını itiraf etti. 
     Otomobil sayısının giderek artmasının sorunu içinden çıkılmaz hale getireceğini de belirten RAC yöneticileri, otomobil sayısının 2030 yılı itibariyle yüzde 45 daha artacağına dikkat çekti. 
     
</TEXT>
</DOC>
