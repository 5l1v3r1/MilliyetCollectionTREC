<DOC>
<DOCNO> 286697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo35.html </URL>
<DATE> 2004/11/06/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Fenerbahçe maçının ardından... 
</HEADLINE>
<TEXT>

     Fenerbahçe Teknik Direktörü Christoph Daum, Büyükşehir Belediyesi Ankaraspor karşısında alınan 1-0'lık galibiyetle takımının ekstra bir övgüyü hakettiğini söyledi. 
     Daum, maçtan sonra yaptığı basın toplantısında, son iki maçlarında yaşadıkları düş kırıklığının ardından başkent ekibiyle zorlu bir mücadeleye çıktıklarını kaydederek, ''Bugünkü zor maçı kazanan takımımı tebrik ediyorum, ekstra övgüyü hakettiler'' dedi. 
     Birinci Süper Lig'deki şampiyonluk mücadelesinin çok zor geçeceğinin bu maçta da görüldüğünü anlatan Daum, şunları kaydetti 
     ''Türkiye Ligi'ndeki mücadelenin zor olduğu bugün de görüldü. Bu mücadelede detaylar da önemli. Bugün detaylarda rakibimize karşı üstündük. Bazı kesimlerin şampiyonluk yarışının da zor olduğunu göreceği günü bekliyorum. 10 kişi kaldıktan sonra Rüştü'nün bir kurtarışı da özel bir övgüyü hakediyor. Rakibimiz de iyi oynadı.'' Zorlu bir Şampiyonlar Ligi maç serisinin ardından, ligdeki zorlu mücadelede galip ayrılmanın kendisini sevindirdiğini ifade eden Alman çalıştırıcı, ''Ligin diğer maçlarında da aynı bilinç ile sahaya çıkıp, mücadele ederek kazanmak istiyoruz'' diye konuştu. 
     Daum, futbolcularının sağlık durumu hakkında da bilgi vererek, Serhat'a dün grip teşhisi konulduğunu, bu futbolcunun iğne ve serumla maça yetiştirildiğini belirtti. Sakatlığı nedeniyle bu sabah MR'ı çekilen Tuncay'ı acil bir ihtiyaç halini düşünerek kadroya aldığını belirten Christoph Daum, Luciano'nun ise maçtan önce rahatsızlandığını söyledi. 
     
     AYBABA ''ÇOK KÖTÜ OYNADIK'' 
     Büyükşehir Belediyesi Ankaraspor Teknik Direktörü Samet Aybaba, takımının istediği oyunu sergileyemediğini belirterek, ''Gerçekten çok kötü oynadık'' dedi. 
     Çabuk oyunculardan kurulu bir takım olduklarını anlatan Aybaba, ''Ancak, bu futbolcularımıza ne çabuk top atabildik, ne de bu oyuncularımız günündeydi. Fenerbahçe galibiyeti haketti. Rakip 10 kişi kaldıktan sonra pozisyon yakaladık, ancak değerlendiremedik. Yeni bir takımız. Ara transfer döneminde takviye yapıp, takımı daha da güçlendirmeye çalışacağız'' şeklinde konuştu. 
     
     SELÇUK-SERKAN CEZALI 
     Bu akşam oynanan maçta, ligdeki 4. sarı kartını gören Serkan ile kırmızı kartla oyun dışı kalan Selçuk, Fenerbahçe'nin 13. haftadaki Trabzonspor maçında cezalı duruma düştüler. 
     -Bugün 25 yaşına giren Nobre, attığı golle takımını galibiyete taşıyarak büyük bir sevinç yaşadı. 
     -Maçın bitimiyle birlikte Fenerbahçeli taraftarlar maç sırasında da verdiği birçok kararda tepki gösterdikleri hakem Bülent Demirlek'e uzun süre olumsuz tezahürat yaptılar. 
     -Maçın hakemi karşılaşmada 10 sarı, 1 de kırmızı kart çıkarttı. 
     -Maçın ilk yarısının bitimiyle futbolcular soyunma odasına giderken, konuk takım oyuncularından Wederson, Alex'ten, Tita da Aurelio'dan formasını aldı. Alex maç sonunda da yedek kaleci Oliveria'ya formasını verdi. Wederson, devre arasında forma değiştirme nedenini, bunun Brezilya'da gelenek olduğunu söyleyerek açıkladı. 
     -Fenerbahçe, maçın ardından kısa süreli antrenman yaparken, Daum futbolcularına 3 gün izin verdi. 
     -Fenerbahçe maçta 50 top kaybı yaparken, Büyükşehir Belediyesi Ankaraspor ise 63 top kaybı yaşadı. 
     -Fenerbahçe orta sahada 22 top kazandı. Alex, Aurelio, Serkan Selçuk 
     
</TEXT>
</DOC>
