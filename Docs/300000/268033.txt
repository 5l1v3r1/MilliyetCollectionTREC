<DOC>
<DOCNO> 268033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/spo03.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aslan' parçası 
</HEADLINE>
<TEXT>


Galatasaray ile Kamerun'un sembollerinin "Aslan" olması, Song'u Cim-Bom'a daha çok bağladı. Kulübün resmi dergisine konuşan yıldız oyuncu, birçok teklife rağmen "efsane"yi seçtiğini söyledi 


Çakışma noktası 
GALATASARAY savunmasına ilaç gibi gelen, Sarı - Kırmızılı formayı giydiği günden itibaren Cim - Bom taraftarının sevgilisi olan Song, bugün piyasaya çıkacak Galatasaray Dergisi'ne konuştu, ilginç açıklamalar yaptı. Kamerun Milli Takımı'nda kaptanlık pazubandını da takan Song için Cim - Bom'un yeri çok ayrı... Öncelikle, Galatasaray'ın da, Kamerun'un da sembolü aynı "Aslan" Ayrıca, Fransa'dan geldiği Lens ile Cim - Bom'un renkleri de aynı "Sarı - Kırmızı" 

"Majlan" diyorlar 
FRANSA, İtalya, İngiltere gibi Avrupa'nın üst düzey liglerinde top koşturan ve Galatasaray'ın en tecrübeli isimleri arasında yer alan "Majlan Büyük ağabey " lakaplı Song'un dergiye yaptığı konuşmalardan bazı pasajlar ise şöyle 
Pek çok teklif aldım. Ancak efsane bir kulüp ve Avrupa'da her zaman ismi olan bir sembol olması nedeniyle Galatasaray'ı tercih ettim.Burada insanların maça kalpten geldiklerini görüyor ve hissediyorsunuz. Çünkü zor şartlarda hayat sürmelerine, yeterli gelirleri olmamalarına karşın maç günü statta olabilmek için inanılmaz şekilde çabalıyorlar.Avrupa'da futbol, genelde bir bayramdır, eğlencedir. Türkiye'de ise gerçek aşk. 'Galatasaraylıyım' diyen bir taraftarın gururunu, gözlerinden okuyabilirsiniz.Kafamın içinde kapalı, din yüzünden bastırılmış, kadınların yüzleri kapalı dolaştığı bir Türkiye vardı. Fakat İstanbul'a geldiğimde hepsinin yanlış olduğunu gördüm. Arkadaşlarımla konuştuğumda, onlara 'Cennette yaşıyorum' diyorum. 

Petre kaldı Hagi yattı 

ERHAN TELLİ 

'Gitmiyorum' dedi 
CİM - BOM'DA yönetim kurulu tarafından başka bir takıma gönderilmesine karar verilen Rumen oyuncu Petre, gitmemekte direnince Sarı - Kırmızılı takımın elinde kaldı. Kulüp bulması için baskı kurulan futbolcu, dün arayarak gitmeyeceğini bir kez daha bildirdi. Petre'nin milli takım dönüşünde yeniden Florya'da antrenmanlara çıkacağı, Sportif Direktör Mustafa Turgun tarafından açıklandı. 

Hesaplar tutmadı 
GALATASARAY'DA gündeme bomba gibi düşen "Hagi'ye yeniden 10 numaralı formayı giydirme planı" da Petre gitmeyince suya düştü. Sarı - Kırmızılı yönetim, 48 saat boyunca tüm uğraşlarına rağmen Rumen oyuncusu Petre'yi bir başka kulübe gönderemeyince, ne Hagi'ye Ocak ayına kadar Menajer - Oyuncu olarak görev verme düşüncesi de gerçekleştirilebildi, ne de yabancı transferi yapılabildi. 

Cim-Bom'dan işbaşı 

GALATASARAY, iki günlük iznin ardından Samsunspor maçının hazırlıklarına dün başladı. Kondisyon ve şut çalışması şeklinde geçen antrenmana, milli takımlarda yer alan 9 futbolcu katılamadı. Öte yandan Cim - Bomlu oyuncular, Futbol AŞ Genel Sekreter Yardımcısı Turgay Vardar'ın doğumgününü pasta keserek kutladı. 


</TEXT>
</DOC>
