<DOC>
<DOCNO> 268642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/spo03.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Petre'ye rahat yok 
</HEADLINE>
<TEXT>


Galatasaray yönetimi, menajer Popescu'yu apar topar İstanbul'a çağırdı ve elinden çıkaramadığı Rumen futbolcuya Ocak ayına kadar kulüp bulunması talimatını verdi 

ERHAN TELLİ 


Masaya oturdular 
TRANSFER sezonunun son günlerinde yabancı kontenjanını açabilmek için Petre'yi göndermenin yollarını arayan ancak başarılı olamayan Galatasaray Yönetimi, bu futbolcunun menajeri Gheorghe Popescu'yu dün apar topar İstanbul'a çağırdı. Sportif A.Ş. binasında Rumen menajerle masaya oturan Sarı - Kırmızılı yöneticiler, Petre'yi devre arasında mutlaka elden çıkarmak istediklerini ilettiler. 

Kolaylık sağlanacak 
GÖRÜŞMEDE Galatasaraylı yöneticilerin, "Kadroyu yeni bir yabancıyla takviye etmeyi planlıyoruz. Bu fırsatı şimdilik kaçırdık. Ancak ocak ayında ne olursa olsun yeni bir oyuncu alacağız. Bu nedenle Petre'yi tutmayı düşünmüyoruz. Devre sonuna kadar bu işi halletmelisin. Biz de gereken kolaylığı sağlayacağız" ifadelerini kullandılar. Popescu da sorunu mutlaka çözeceğini bildirdi. 

Aslan'ın fuar gezisi 

SARI - Kırmızılı futbolcular ile Teknik Direktör Hagi, Beylikdüzü TÜYAP'taki CeBIT Bilişim Eurasia Fuarı'nı ziyaret etti. Oyuncular, Galatasaray Kulübü'nün sponsorlarından Avea ile Milli Takımlar Eski Sorumlusu Ayhan Bermek'in sahibi olduğu Panasonic firmasının standında etkinliklere katıldı. 

"Sadece iddia" 

GALATASARAY Başkanı Özhan Canaydın, eski başkanlarla ilgili iddiaların camiadan kendilerine duyum şeklinde geldiğini, ellerinde belge olmadığını söyledi. Başkan, "Galatasaray etiği ve bizim Galatasaraylılık anlayışımızda, bir belgeye dayanmadan, bu kulübe hizmet etmiş kişileri karalamak yer almaz. Galatasaray'ın haklarını korumak bir Başkan olarak benim öncelikli görevim. Böyle bir belge elime ulaşırsa, bunu açıklamaktan çekinmeyeceğimi herkesin bilmesini isterim" dedi. 

Dreamcard feshedildi 

GALATASARAY, geçtiğimiz günlerde Dreamcard'ın sahibi Iwan Postel'in karıştığı yolsuzluklar nedeniyle bu firma ile yapılan sponsorluk anlaşmasının feshedildiğini açıkladı. Sözleşmeden doğan haklar için hukuki girişimlerin başlatıldığı ifade edildi. 

National sınavı 

MİLLİ maçlar nedeniyle lige verilen arayı en iyi şekilde değerlendirmeye çalışan Galatasaray dünü tek antrenmanla geçirdi. Teknik Direktör Hagi yönetiminde 1 saat 15 dakika süren idmanda futbolcular, istasyon ve tek pas çalışmasının ardından 3 kaleli maç yaptılar. Rumen çalıştırıcının antrenmanda bir hayli gergin olduğu gözlendi. 
İSTEDİKLERİNİ yapmayan oyuncuları sert bir dille uyaran Hagi, "Niçin hepiniz bir tarafa gidiyorsunuz Çabuk oynayın" diyerek futbolculara çıkıştı. Rumen hoca, çalışma sonunda takıma ceza alanı dışından şut attırdı. Galatasaray bugün Romanya'nın National Bükreş takımı ile Ali Sami Yen Stadı'nda 20.30'da özel bir maç yapacak. 


</TEXT>
</DOC>
