<DOC>
<DOCNO> 256158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur09.html </URL>
<DATE> 2004/07/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gelibolu'daki kaza... TÜBİTAK'a ait araçların sürücüleri tutuklandı 
</HEADLINE>
<TEXT>

     Çanakkale'nin Gelibolu İlçesi'nde önceki gece meydana gelen trafik kazasına karışan, TÜBİTAK'a ait minibüsün ve traktörün sürücüleri tutuklandı. 
     Çanakkale'nin Gelibolu İlçesi'nde dün sabaha karşı meydana gelen TÜBİTAK görevlisi 3 kişinin öldüğü, 6 kişinin yaralandığı trafik kazasının ardından, jandarma tarafından gözaltına alınan minibüs sürücüsü Sezer Soysal ile olay yerinden kaçtıktan bir süre sonra teslim olan traktör sürücüsü Cemal Elmas, ilk ifadelerinin ardından mahkemeye sevk edildi. 
     Minibüs sürücüsü Sezer, duruşmada, kaza sırasında minibüste bulunan yolcuların uyuduklarını ve kendisinin de normal süratle yoluna devam ettiğini ifade ederek, ''Karanlık içinde traktörü bir anda fark ettim ve direksiyonu kırdım. Karşı yönden gelen aracı hiç hatırlamıyorum'' diye konuştu. 
     Traktör sürücüsü Elmas ise, traktörüyle yolun kenarında gittiğini, römorkörün arka sağ ve sol tarafları ile saman balyalarının tepesinde reflektör olduğunu ileri sürerek, sadece römorkörün park ve stop lambalarının olmadığını iddia etti. 
     Mahkeme, ''Tedbirsizlik ve dikkatsizlik sonucu birden çok kişinin ölümüne ve yaralanmasına sebebiyet verme'' suçundan her 2 sürücünün de tutuklanmasına karar verdi. 
     
     KAZA 

     Gelibolu'dan Keşan istikametine gitmekte olan Sezer Soysal 41 yönetimindeki 41 D 9340 TÜBİTAK'a ait minibüs, Gelibolu'ya 35 kilometre mesafedeki Diriköy yakınlarında, Cemal Elmas'ın kullandığı saman balyası yüklü 34 AEH 18 plakalı traktöre arkadan çarpıp, sol şeride savrularak, karşı yönden gelmekte olan Kemal Sevim 37 yönetimindeki 34 JJ 001 plakalı otomobille çarpışmıştı. Kazada, 3 kişi hayatını kaybederken, 6 kişi de yaralanmıştı. Kazada ölen TÜBİTAK görevlisi 3 kişiden Ercan Kuruoğlu ise, eski Devlet Bakanı Ramazan Mirzaoğlu'nun damadıydı. 
     
</TEXT>
</DOC>
