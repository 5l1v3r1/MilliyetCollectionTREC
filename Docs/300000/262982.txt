<DOC>
<DOCNO> 262982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun10.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
30 milyar için mi öldüler 
</HEADLINE>
<TEXT>


İstanbul - Ankara arasında çalışan 37 trenden 9'unda otomatik durdurma cihazı var. Kaza yapan trenlerde bulunmayan cihazın fiyatı ise 30 milyar 

GÜLÇİN ÜSTÜN Ankara 

Kocaeli Tavşancıl'da 8 kişinin öldüğü tren kazasında lokomotiflerde bulunmayan otomatik durdurma cihazının ATS fiyatının, 30 milyar lira olduğu bildirildi. 
İstanbul - Ankara arasında sefer yapan 37 elektrikli lokomotifin sadece dokuzunda ATS cihazının bulunduğunu dile getiren yetkililer, kaza yapan Başkent ve Adapazarı ekspresleri Bosna'dan kiralandığı için bu cihazların yerleştirilmediğini kaydetti. 
Japonya'dan getirilen ATS cihazlarının da, bu lokomotiflere uyum sağlamadığını ifade eden TCDD yetkilileri, "Yeni cihaz alımı yapmak gerekli. Bu cihazların maliyeti 21 bin dolar 30 milyar lira . Ancak bu sadece cihazın maliyetiyle kalmıyor. Cihazın takılması için lokomotifin tüm devrelerinde işlem yapmak gerekiyor" dedi. 
Bağımsız Taşımacılık Sendikası Genel Sekreteri Hasan Bektaş ise, ATS'nin maliyetinin 10 milyar lira olduğunu iddia etti. Kaza sonrası atanan bilirkişi heyetinde yer alan Makine Mühendisi Levent Serhan da, sistemin maliyetinin lokomotif fiyatlarının yanında cüzi bir miktar kalacağını söyledi. 


</TEXT>
</DOC>
