<DOC>
<DOCNO> 273338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun47.html </URL>
<DATE> 2004/09/20/ </DATE>
<TIME> 22.51 </TIME>
<AUTHOR>  </AUTHOR>
<HEADLINE>
Kerry'den Bush'a Irak savaşı suçlaması 
</HEADLINE>
<TEXT>

     ABD'de kasım ayında yapılacak başkanlık seçiminde Demokratların adayı olan John Kerry, rakibi ABD Başkanı George Bush'un Irak'a müdahalesinin ''sonu gelmez bir savaşa yol açan bir kriz'' yarattığını söyledi ve 4 maddelik bir plan önerdi. 
     New York'ta konuşan Kerry, Bush'un savaşın maliyeti ve temeli konusunda dürüst olmadığını savundu ve Irak ile savaş kararının, dikkatleri ABD için daha büyük bir tehdit olan terör saldırılarından başka yöne çevirdiğini söyledi. 
     Kerry, Irak savaşını, ''en büyük düşman Usame bin Ladin ve teröristlere karşı savaştan büyük bir sapma'' olarak niteledi. Irak'a müdahalenin kriz yarattığını belirten Kerry, bu krizin sonu gelmez bir savaş süreci tehlikesini doğurduğunu savundu. 
     John Kerry, Irak için acilen 4 maddelik bir plan önerdi. Kerry, bu maddeleri diğer ülkelerden daha fazla yardım alınması, Irak güvenlik güçlerinin daha iyi eğitilmesi, Irak halkına yarar sağlanması ve demokratik seçimlerin söz verildiği gibi gelecek yıl yapılması olarak sıraladı. 
     
</TEXT>
</DOC>
