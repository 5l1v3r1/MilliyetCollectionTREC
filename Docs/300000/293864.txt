<DOC>
<DOCNO> 293864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo21.html </URL>
<DATE> 2004/12/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Canaydın taraftarlara seslendi Alınan yeni önlemlere uyun... 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı taraftarlara seslenerek, ''Sizlerden ricam, maçlarımıza gelen bütün Galatasaraylıların, alınacak olan yeni önlemlere tam anlamıyla uymaları, çevrelerindeki renkdaşlarının da uymalarını sağlamalarıdır'' dedi. 
     Özhan Canaydın, sarı-kırmızılı kulübün aylık resmi yayın organı Galatasaray Dergisi'nin Aralık sayısında yer alan yazısında, Beşiktaş-Çaykur Rizespor maçında tribünde yaşanan ölüm olayına dikkat çekerek, ''Bu olay yıllardır üzerinde hep tartışılan, zaman zaman sert önlemler alınarak çözüldüğü ileri sürülen, ancak sonraları yeniden eski haline dönen Türkiye'deki tribünlerin düzeni konusunu yeniden tartışma gündemi haline getirdi'' dedi. 
     Galatasaray Kulübü Başkanı olarak bu konuda 2002 yılından bu yana birçok tecrübe yaşadığını, Galatasaray taraftarıyla karşı karşıya getirildiği günlerden bugünkü düzenlemelere geldiklerini anlatan Canaydın, şunları kaydetti 
     ''Şunu öncelikle belirtmek isterim ki, spor kulüplerinin, polisiye nitelik taşıyan olaylara müdahale etmesi mümkün değildir. Kamu yararına çalışan derneklerin amatörce görev yapan yöneticileri olarak bu boyutlara kadar yükselmiş tribün olaylarının çözümünde güvenlik güçlerimizin, devletimizin yardımına ihtiyacımız vardır. 
     Galatasaray olarak, 2002'den bu yana taraftarımızla ilişkilerimizi belli bir düzene oturtmayı başardık. Bugün Galatasaray tribünleri birçok konuda örnek teşkil edecek bir noktaya ulaşmıştır. Stat cinayeti ile gündeme gelen konu, ülkemizin sosyal bir yarasına yeniden dikkatlerin çekilmesini sağlamıştır. Çözümü yalnızca kulüplerin çalışmasıyla mümkün değildir. Ulusal düzeyde, devletin organlarının, güvenlik birimlerinin, spor kurumlarının, kulüplerin ve özellikle futbolseverlerin ortak çabasıyla ve katkılarıyla mümkündür. 
     Yeni tribün düzeninin sağlanması yolunda, geçtiğimiz günlerde önemli kararlar alındı ve tüm kulüplere bildirildi. Sizlerden ricam, maçlarımıza gelen bütün Galatasaraylıların, alınacak olan yeni önlemlere tam anlamıyla uymaları, çevrelerindeki renkdaşlarının da uymalarını sağlamalarıdır. Galatasaray Spor Kulübü olarak, bu konuda elimizden gelen tüm çabayı göstereceğimizin bilinmesini isterim.'' 
     
     AVRUPA BİRLİĞİ SÜRECİ VE GALATASARAY 
     Yıllardır Türkiye'nin Avrupa'ya açılan penceresi olarak tanınan Galatasaray camiasının, Türkiye'nin yürüttüğü Avrupa Birliği'ne tam üyelik görüşmelerinin başlatılması mücadelesinde aktif rol aldığını ve almaya da devam ettiğini belirten Canaydın, şunları ifade etti 
     ''Özellikle, tarihten gelen köklü ilişkilerimizin bulunduğu Fransa başta olmak üzere, Galatasaraylıların bulunduğu, derneklerimizin faaliyet gösterdiği tüm Avrupa ülkelerinde Türkiye için kamuoyu oluşturma çalışmalarına hep birlikte katıldık, toplantılar tertip ettik. Önümüzdeki günlerde de Avrupa Birliği dönem başkanlığını Ocak 2005'ten itibaren üstlenecek olan Lüksemburg Başbakanı Jean Claude Juncker ile görüşme imkanı bulacağım. Ayrıca, tüm Avrupa ülkelerinin başbakanlarına, Türkiye'nin pozisyonunu anlatan özel mektuplar gönderdim. Türkiye'nin Avrupa vizyonunun spordaki temsilcisi, tarihi olarak Galatasaray'dır. Sorumluluğumuzu yerine getirmek, başlıca ödevimizdir.'' 
     
     ''TEKNİK KADRO VE FUTBOLCULARIMIZA GÜVENİYORUZ'' 
     Kulüp başkanı Özhan Canaydın, futbol takımlarının, kulübün kuruluşunun 100. yılında şampiyonluk mücadelesi verdiğini hatırlatarak, şunları kaydetti 
     ''34 haftalık bu mücadelede inişler ve çıkışlar muhakkak olacaktır. Her başarısız sonucun ardından patlayan tartışmalar, dedikodular ve asılsız haberler, takımımızı bu kararlı mücadelesinden geri döndürmeyecektir. Biz teknik kadromuza ve futbolcularımıza güveniyoruz ve her zaman onlara ihtiyaçları olan konularda yardım etmeye hazırız. Galatasaraylılar için önemli olan, bu uzun soluklu lig mücadelesinde, takımlarının her zaman yanlarında olmak ve sonuna kadar desteklemeleridir.'' 
     
</TEXT>
</DOC>
