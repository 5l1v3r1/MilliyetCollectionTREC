<DOC>
<DOCNO> 270045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko15.html </URL>
<DATE> 2004/09/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Merkez Bankası Verimlilik artışı ve birim işgücü izlenmeli... 
</HEADLINE>
<TEXT>

     Merkez Bankası, önümüzdeki dönemde enflasyon açısından takip edilmesi gereken değişkenlerin, iç talebe dair göstergeler ile verimlik artışı ve birim işgücü maliyetlerinin gidişatı olacağını bildirdi. 
     Merkez Bankası tarafından yapılan açıklamada, Ağustos ayı enflasyonu, görünümü ve Banka faiz oranları değerlendirdi. 
     Açıklamada, son dönemde kapasite kullanım oranlarının yüksek seyretmesi ve üretim açığının kapanmaya başlamasına rağmen yılın ilk yarısında tüketici fiyatlarında belirgin bir hızlanmanın görülmediği ifade edildi. 
     Banka açıklamasında, bunun temel nedeni olarak, anılan dönemde iç talepteki göreli canlanmanın bütün sektörlere yayılmamış olması ve yüksek üretim artışı sağlayan sektörlerde-özellikle dayanıklı tüketim malları alanında-gözlenen önemli verimlilik artışları gösterildi. 
     
     VERİMLİLİK ARTIŞI 

     Kapasite kullanım oranlarının tarihsel olarak yüksek seviyelerde seyretmesinin, tam rekabet ortamının henüz oluşmamasının ve istihdamın artma sinyallerinin önümüzdeki dönemde verimlilik artışlarının geçtiğimiz üç yıla oranla yavaşlayabileceğine işaret ettiği belirtilen açıklamada, şöyle denildi 
     ''Ancak, diğer yandan 2003 yılının son çeyreğinden itibaren süregelen yatırım eğiliminin, verimlilik artışını önümüzdeki dönemde de destekleyeceği tahmin edilmektedir. İzleyen dönemlerde birim işgücü maliyetlerinin enflasyondaki düşüş sürecine vereceği destek göreli olarak azalabilecekse de yatırımın ve üretimin önündeki engellerin kaldırılmasına yönelik başlatılan düzenlemelerin devam etmesi halinde verimlilik artışlarının birim işgücü maliyetlerine katkısının yine aşağı yönde olacağı öngörülmektedir.'' 
     
     LİKİDİTE 

     Açıklamada, iç talep açısından ise yakın dönemde para talebinde, otomobil satışlarında ve genel kredi hacmindeki belirgin yavaşlama eğilimi ve piyasadaki göreli likidite daralmasının dikkat çekici olduğu ifade edildi. 
     ''Bu gelişmeler, ekonomik aktivitede son dört çeyrektir devam eden artışın önümüzdeki dönemde yavaşlayabileceğine işaret etmektedir'' denilen açıklamada, bu konuyla ilgili olarak, tüketici kredilerindeki gelişmeler ve iç talep bileşenlerine ilişkin öncü göstergelerin dikkatle takip edilmeye devam edildiği vurgulandı. 
     
     ENFLASYON 

     Tüketici fiyatlarının 2004 yılının ilk sekiz ayında kümülatif olarak yüzde 3,9 oranında arttığı hatırlatılan açıklamada, bu seviyenin son dönemdeki dünya hammadde fiyatlarındaki yüksek artışlar ve döviz kuru dalgalanmalarına rağmen gerçekleştiği belirtildi. 
     Tüketici fiyatları artışının yılın ilk sekiz ayındaki seyrinin enflasyon hedefi ile tutarlı patikanın da altında olmasının yarattığı marj, olası dışsal şoklar durumunda dahi yıl sonu hedefine ulaşılabilme olasılığının yüksek olduğuna işaret ettiği kaydedilen açıklamada, şöyle denildi 
     ''Sonuç olarak, bugün gelinen noktada, açıklanan enflasyon hedefi artık ekonomik birimlerce güçlü bir referans olarak algılanmaktadır. Bu bağlamda, 2004 yılının geri kalanında ve sonrasında da, mevcut programın yapısal reformlar kanadına daha da ağırlık verilerek benzer bir yaklaşımla devam ettirileceğine dair algılamaların kuvvetlenmesi durumunda, enflasyon bekleyişlerinin hedeften belirgin bir şekilde sapmayacağı öngörülmektedir.'' Enflasyon bekleyişlerindeki düşüş, artan rekabet ortamı ve süregiden parasal ve mali disiplinin maliyet artışlarının fiyatlara geçişini sınırlandırdığı bildirilen açıklamada, maliye ve para politikaları enflasyon hedefiyle uyumlu bir şekilde yürütüldükçe ve serbest rekabet ortamı geliştirilerek oligopolistik piyasalar asgariye indirildikçe fiyatlama davranışındaki bu değişim daha da kalıcı olmaya yöneleceği ifade edildi. 
     
     ''HİZMET SEKTÖRÜNDE KATILIK DEVAM EDİYOR'' 

     Açıklamada, hizmet sektöründeki katılık ve mal-hizmet gruplarında göreli fiyat farklılaşmasının devam ettiği belirtildi. 
     Bu durumun kısmen mal grubu üreten sektörlerdeki yüksek verimlilik artışlarıyla, kısmense mal grubu fiyatlarının hizmet grubuna oranla döviz kuruna daha fazla tepki vermesiyle açıklanabileceği kaydedilen açıklamada, ''ne var ki, hizmet grubunda bazı sektörlerde-özellikle kira, sağlık ve eğitim hizmetlerinde-bu iki faktörün açıklayabileceğinin de ötesinde, geçmiş dönem fiyatlandırma alışkanlıklarının devam ettiği gözlenmektedir'' denildi. 
     
     EKONOMİK CANLANMA 

     Mali disiplinin sürdürülmesi ve 2004 yılındaki yüksek büyüme performansının da katkısıyla hedeflerin ötesinde artan vergi gelirlerinin, petrol fiyatlarında bütçe öngörülerinin ötesindeki yükselişin akaryakıt fiyatlarına yansımasının sınırlı tutulabilmesine olanak sağlandığı belirtilen açıklamada, şöyle denildi 
     ''2005 yılında ekonomik aktivitedeki canlanmanın yavaşlayacağı ve büyümenin içinde bulunduğumuz yıla oranla daha düşük gerçekleşeceği tahmin edilmektedir. Ayrıca dünya ekonomisindeki göreli canlılığın 2005 yılında da devam etmesi olasılığı, ham madde fiyatlarındaki yüksek seviyelerin kısa vadede tersine dönmeyeceği sinyallerini vermektedir. Bu durumda, önümüzdeki yıl vergi gelirlerinden feragat ederek yüksek ham madde maliyetlerini fiyatlara kısmen yansıtma stratejisinin uygulanması daha güç olabilecektir. Kaldı ki böyle bir strateji orta vadede sürdürülebilir de değildir.'' Kalıcı çözümün, kamu sektöründeki mali uyumun derinleştirilmesinde yattığı vurgulanan açıklamada, bu noktada mali disiplinin sosyal güvenlik ve vergi reformları gibi yapısal reformlarla desteklenmesi çalışmalarının olumlu algılandığı bir kez daha vurgulanması gerektiği üzerinde duruldu. 
     Kuşkusuz bu reformların temelleri hemen atılsa dahi, gelir ve harcama tarafındaki somut ürünlerinin orta ve uzun vadede elde edileceği vurgulanan açıklamada, ancak söz konusu adımların bekleyişler üzerinde yaratacağı etkilerin mevcut dengelerin sürdürülebilirliğine önemli katkıda bulunacağı belirtildi. 
     
     ''PETROL FİYATLARINDA SAPMALAR RİSK UNSURU'' 

     Petrol fiyatlarında öngörülemeyen sapmaların, dünyanın her yerinde olduğu gibi Türkiye'de de her zaman bir risk unsuru olduğu bildirilen açıklamada, şöyle denildi 
     ''Ham madde ithal fiyatları son dönem artışlarının enflasyon üzerinde doğrudan ve girdi maliyetleri yoluyla yansımaları, yani birinci derece etkileri, özellikle yılın ikinci yarısında hissedilmeye başlanmıştır. 
     Ancak, söz konusu şokların 'ikinci derece' olarak tanımlayabileceğimiz etkileri-orta ve uzun vadeli enflasyon bekleyişlerinde bir bozulma ve bunun fiyatlara yansıma sinyali-henüz ortaya çıkmamıştır. 
     Bir diğer deyişle, yukarıda bahsedilen temel koşullar sağlandığı takdirde, girdi maliyetlerini dışsal olarak yaratan etmenler ortadan kalktığında enflasyon tekrar düşüş sürecine girebilecektir.'' 
     
     ''EKONOMİK AKTİVİTEDE, ÖNGÖRÜLENİN ÖTESİNDE BİR BÜYÜMENİN DE DİKKATLE İZLENMESİ GEREKİYOR'' 

     Merkez Bankası değerlendirmesinde, ekonomik aktivitede, öngörülenin ötesinde bir büyümenin dikkatle izlenmesi gerektiği vurgulanırken, ''ülkemizin ihtiyacı olan, çok yüksek hızlarda dengesiz bir büyüme değil, uygulanan programlara uygun sürdürülebilir nitelikte bir büyümedir'' denildi. 
     Merkez Bankası tarafından yayınlanan ''Ağustos ayı enflasyonu, görünüm ve Merkez Bankası faiz oranlarının'' ele alındığı açıklamada, cari işlemler açığı ve enflasyon konusu da değerlendirildi. 
     Açıklamada, son dönemde cari işlemler hesabındaki bozulmanın, 'içsel olarak tutarlı bir programın öngördüğünün çok üzerinde bir büyüme sürecine girilmesinin doğal bir sonucu olduğuna' işaret edilirken, açıktaki artışın, alınması gerekli tedbirler ve ekonomi politikaları merkezli değil, geçmiş alışkanlıklar çerçevesinde tartışıldığının gözlendiği vurgulandı. Açıklamada şöyle denildi 
     ''Cari işlemler açığında program projeksiyonlarının ötesinde bir büyüme nasıl dikkatle takip ediliyorsa, aynı şekilde bunun kaynağı olan ekonomik aktivitedeki öngörülenin ötesinde bir büyümenin de dikkatle izlenmesi gerekmektedir. Unutulmamalıdır ki ülkemizin ihtiyacı olan çok yüksek hızlarda dengesiz bir büyüme değil, uygulanan programlara uygun sürdürülebilir nitelikte bir büyümedir.'' 
     
     HANGİ ÖNLEMLER ALINABİLİR 

     Açıklamada, bunu sağlamak üzere 'bazı sektörlere yönelik-hurda araç indirimi gibi-teşviklerin gözden geçirilmesi, çok hızlı kredi genişlemesini daha sağlıklı bir mali sektöre ulaşılması amacına ters düştüğü saptanıyorsa makul ölçülere indirecek ve uluslararası mali sektör normları ile de uyumlu olacak arz yönlü kısıtlamalara gidilmesi, öngörülerin üzerinde artan üretimin oluşturduğu ek vergi gelirlerinin tasarruf edilmesi' gibi seçici önlemlerin alınmasının gerektiği bildirildi. 
     Bu yönde bazı olumlu adımların atılmış olmasının memnuniyet verici olduğu kaydedilen açıklamada, önümüzdeki dönemde de ihtiyaç duyulması halinde, benzeri ilave önlemlerin ivedilikle alınması gerekebileceği belirtildi. 
     
     ''NORMALLEŞME YOLUNDA ÖNEMLİ MESAFE ALINDI'' 

     Uzun bir süredir uygulanmakta olan program çerçevesinde, Türkiye ekonomisinin ''normalleşme'' yolunda çok önemli bir mesafe aldığı vurgulanan açıklamada, benzer bir programın önümüzdeki dönemde de sürdürülmesi halinde, makroekonomik istikrar ortamı, kuvvetlenen kurumsal yapı ve finansman kaynaklarının kalitesindeki olası artış ile Türkiye ekonomisindeki kırılganlıkların daha da azalacağı ve dolayısıyla sürdürülebilir cari işlemler açığı düzeyinin yükseleceğinin açık olduğu ifade edildi. 
     Açıklamada, söz konusu yapısal değişimin benzer bir süreç içerisinden geçen bir çok ülke tarafından yaşandığı ifade edildi. 
     Vurgulanması gereken diğer bir noktanın ise para politikasının rolüne ilişkin olduğu ifade edilen açıklamada şöyle denildi 
     ''Hızlı büyüme ve yüksek cari açığın, reel faizlerin yüksek seviyelerde seyrettiği bir dönemde ortaya çıktığı göz ardı edilmemelidir. Hal böyleyken, faiz politikasının bugüne kadar başarıyla yürütüldüğü biçimde gelecek dönem enflasyonuna göre değil de cari işlemler hesabındaki gelişmelere karşı kullanılması, verilecek sinyalleri karıştırması ve bekleyişleri olumsuz yönde etkilemesi bir tarafa, yararlı da olmayacaktır. 
     Öte yandan cari işlemler hesabındaki bozulmanın, döviz kurunun düzeyinin piyasa koşulları altında belirlendiği bir ekonomide ortaya çıktığı da unutulmamalıdır.'' 
     
     KUR REJİMİ 

     Açıklamada, ideal kur rejiminin ne olması gerektiği hakkındaki farklı görüşlere rağmen, 2000-2001 krizinden bu yana geçen süreç içerisinde dalgalı kur rejiminin sayısız yararının görüldüğü belirtildi. Açıklamlada şöyle denildi 
     ''Reel faiz oranlarının yüksek olmasına ve zaman zaman daha da yükselmesine yol açan yapısal sorunlar çözüldükçe sosyal güvenlik sistemi açıklarının aşağıya çekilmesi, kayıt dışının azaltılması ve vergi tabanının genişletilmesi, etkin işleyen bir mali sistem ile derinleşmiş mali piyasaların oluşması ve program uygulamasında aksama beklentisi yaratacak nedenler ortadan kaldırıldıkça da, dalgalı kur rejiminin otomatik dengeleyici rolünü daha kuvvetli bir biçimde oynaması beklenmektedir.'' Bu aşamada Merkez Bankası açısından mevcut konjonktürde ortaya çıkan doğal sorunun, cari işlemler hesabındaki bozulmanın enflasyonu ne derece etkileyebileceği olduğu belirtilen açıklamada, yasası gereği temel amacının fiyat istikrarını sağlamak olan Banka açısından, cari işlemlerdeki bozulmanın gelecek dönem enflasyonunu hangi kanallardan etkileyebileceği konusunun bir kez daha analiz edilmesinin yararlı olacağı belirtildi. 
     İlk kanalın, cari işlemler hesabındaki bozulmanın ve bu konudaki bekleyişlerin döviz kurunda yaratabileceği hareketler yoluyla enflasyonu olumsuz etkileme olasılığı olduğu kaydedilen açıklamada, devamla şöyle denildi 
     
     YENİ PROGRAMIN OLUMLU ETKİSİ 

     ''Bir süredir üzerinde çalışılmakta olan orta vadeli yeni bir programın, uluslararası kuruluşların da desteği ile hayata geçirilmesi yolunda önemli aşamalar kaydedildiği göz önüne alındığında, cari işlemler hesabındaki bozulma ve bu konudaki bekleyişlerin döviz kurunda yaratabileceği hareketler yoluyla enflasyonu olumsuz etkileme olasılığının güçlü bir olasılık olmadığı ve olmayacağı açıktır. 
     Bunun en büyük kanıtı, uygulanmakta olan program çerçevesinde elde edilen kazanımlar ve dışsal şoklara karşı ekonomimizin giderek daha az kırılgan hale geldiği gerçeğidir.'' İkinci kanalın ise cari işlemler hesabında bozulmaya yol açan unsurların ile enflasyon dinamiği arasındaki ilişki olduğu kaydedilen açıklamada, döviz kuru kanalının yukarıda tartışıldığı dikkate alındığında, bu unsurların başında, şüphesiz yüksek büyüme hızı geldiği bildirildi. Açıklamada şöyle denildi 
     ''Bu durumda sorulması gereken soru şudur Ulaşılan yüksek büyüme hızı enflasyondaki düşüş sürecini ne ölçüde tehdit etmektedir Bu sorunun yanıtlanabilmesi için bakılabilecek önemli bir değişken üretim açığıdır. 
     Son dönemde özel yatırım harcamalarında gerçekleşen yükselme ve süre giden verimlilik artışı dikkate alındığında, potansiyel üretim düzeyinin artmakta olduğu belirtilebilir. Merkez Bankası bünyesinde gerçekleştirilen hesaplamalar, üretim açığının enflasyondaki düşüş sürecini tehdit eder boyutta olmadığını göstermektedir. Kaldı ki üretim açığı enflasyonu belirleyen değişkenlerden sadece bir tanesidir ve en önemlisi de değildir.'' 
     
     ENFLASYON BASKISI YOK 

     Açıklamada, bunun yanında 'işgücü piyasasındaki koşullar, mali disiplinin devamı sonucu harcanabilir gelirin kontrol altında tutulması, verimlilik artışları' ve diğer faktörler göz önüne alındığında, önümüzdeki dönemde enflasyonda belirgin olarak yükselişe yol açacak bir baskı olmayacağının ortaya çıktığı kaydedildi. 
     
</TEXT>
</DOC>
