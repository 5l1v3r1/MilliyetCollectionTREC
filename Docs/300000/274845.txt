<DOC>
<DOCNO> 274845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy09.html </URL>
<DATE> 2004/09/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan Ankara-Konya arasında hızlı tren seferleri başlayacak... 
</HEADLINE>
<TEXT>

     Başbakan Recep Tayyip Erdoğan, devletin işsize iş veren kapısı değil, işsizliğin çözümünü işverenlerle omuz omuza çözen bir konuma geleceğini söyledi. 
     Başbakan Erdoğan, Konya KOSKİ Atıksu Arıtma Tesisi'nin temel atma törenini katıldı. Erdoğan, burada yaptığı konuşmada, sabah Çumra Şeker Fabrikası'nın açılışını yaptıklarını anımsatarak, fabrikada 500 kişinin istihdam edildiğini ve 110 milyon dolara mal olduğunu kaydetti. 
     Konya ve Tuz Gölü için biyolojik bir arıtma tesisinin temelini attıklarını ifade eden Erdoğan, projenin 3 yıl sonra bitirilmesinin amaçlandığını belirtti. Erdoğan, gerek katı gerekse organik atıkların arıtılmasında bu tesislerin çok önemli olduğuna dikkati çekerek, ''Bu tesisler, modernleşme ve çağdaşlaşmanın bir göstergesidir'' dedi. 
     Erdoğan, 28 Mart yerel seçimlerinin ardından Konya'nın farklı bir değişim, dönüşüm yaşadığını ifade ederek, merkez ve yerel teşkilatların el ele vererek Konya'yı daha modern bir şehir haline getireceğini bildirdi. 
     Ankara-Konya arasında hızlı tren seferi başlatacaklarını bildiren Erdoğan, ''Bu projeyle Ankara-Konya arasını banliyö haline getireceğiz'' dedi. Erdoğan, bu tren seferleriyle Ankara-Konya arasının bir saatte alınacağını söyledi. 
     Başbakan Erdoğan, bugün Konya'da bazı okulların açılışını gerçekleştireceğini, akşam Konyalı işadamları ile biraraya geleceğini ifade ederek, ''Niye işadamları ile biraraya geliyorum. Konyalı işadamlarından buradaki işsizlere iş imkanı sağlamalarını isteyeceğim'' diye konuştu. 
     ''Devlet işsize iş veren kapısı değil, işsizliğin çözümünü işverenlerle omuz omuza çözen bir konuma gelecek'' diyen Erdoğan, devletin yıllarca aş, iş kapısı olarak görüldüğünü, ''devlette çalışmaya başladık mı mesele bitti tamam'' denildiğini kaydetti. 
     
     ''NİYE ALKIŞLAMIYORLAR '' 
     Konuşmasında, ekonomide yaşanan gelişmeleri de anlatan Erdoğan, kişi başını milli gelirin 4 bin dolara yaklaştığını, bu rakamın Türkiye'nin nereden nereye geldiğinin göstergesi olduğunu vurguladı. 
     Enflasyonda tekli rakamlara gelindiğini ve borsanın tarihi zirvesini yaparak 22 bin 400'lere çıktığını belirten Erdoğan, ''Biz göreve geldiğimizde borsa 7 binlerdeydi. Borsa düştüğü zaman bağıranlar, yükseldiğinde niye alkışlamıyorlar '' diye konuştu. 
     Erdoğan, Devlet millet kaynaşmasının hep birlikte gerçekleştirilmesi gerektiğini ifade etti. 
     ''Hortumlar kesiliyor, kesildikçe kaynaklar halka veriliyor'' diyen Erdoğan, halka ücretsiz kömür dağıtıldığını, sadece Konya'da 30 bin ton kömür dağıtılacağını kaydetti. 
     ''Halk sobasına varıncaya kadar alabilir. Kaynak nereden Hortumculara giden kaynak buraya geliyor. Bu kadar basit'' diyen Erdoğan, çiftçilere uygulanan destekleme priminde bundan sonra desteğin araziye değil, ürüne uygulanacağını söyledi. 
     Erdoğan, temel atma törenine katılan Konyalılara ''Sizleri daha fazla güneşin altında bekletmek istemiyorum'' diyerek sözlerini tamamladı. 
     Vatandaşların ''bekleriz'' seklindeki sözleri üzerine de Erdoğan, ''Yok yok, gönlüm razı değil'' dedi. 
     Törende, Konyasporlu bir grup taraftar Başbakan Erdoğan'a yoğun sevgi gösterisinde bulundu. 
     
     PEPE'NİN KONUŞMASI 
     Çevre ve Orman Bakanı Osman Pepe de, Tuz Gölü'nün kurtulması için bu tür projeleri gerçekleştireceklerini söyledi. Türkiye'nin çevre sorunlarıyla karşı karşı olduğunu ifade eden Pepe, Türkiye'de çöplerin çoğunun denizlere, göllere ve derelere döküldüğünü kaydetti. 
     Türkiye genelindeki belediyelerden çöplerini düzenli olarak depolayabilecekleri alanları bildirmelerini istediklerini ifade eden Pepe, bu taleplerine 74 ilden yanıt geldiğini belirtti. Arıtma alanlarının oluşturulması için belediyelerin ortak hareket etmelerini isteyen Pepe, yeni TCK'nın çevreyle ilgili suçlara cezalar getirdiğini anımsattı. 
     En kısa sürede Çevre Kanunu'nun çıkarılacağını ifade eden Pepe, bu yasalarla Türkiye'nin çağdaşlaşma ve AB yolunda yerini alacağını bildirdi. 
     Osman Pepe, Başbakan Erdoğan'ın İstanbul Büyükşehir Belediye Başkanı olduğu dönemde gerçekleştirdiği projelerin bugün Avrupa'da örnek projeler olarak gösterildiğini belirtti. 
     Başbakan Erdoğan, Pepe, Enerji ve Tabii Kaynaklar Bakanı Hilmi Güler ile Tarım ve Köyişleri Bakanı Sami Güçlü ile birlikte butona basarak tesisin temelini attı. 
     Konya Valisi Ahmet Kaynar ile Büyükşehir Belediye Başkanı Tahir Akyürek'in de birer konuşma yaptığı törene, davetliler ve vatandaşlar katıldı. 
     
</TEXT>
</DOC>
