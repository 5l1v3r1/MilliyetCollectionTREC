<DOC>
<DOCNO> 255488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas09.html </URL>
<DATE> 2004/07/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yağışların gecikmesiyle nem oranı arttı, yağış ortalaması yükseldi... 
</HEADLINE>
<TEXT>

     Tokat Meteoroloji Bölge Müdürü Muharrem Şahin, nisan ve mayıs aylarında beklenen yağışların haziran ayında düşmesi nedeniyle nem oranının arttığını, yağış ortalamasının da bu nedenle yükseldiğini söyledi. 
     Şahin, Türkiye'de, mevsimlerde ufak çapta da olsa değişmeler yaşandığını ifade ederek, değişimlerin yazların daha sıcak ve kurak kışların ise daha sert geçmesine neden olduğunu, doğaya verilen tahribat nedeniyle bu sonuçların yaşandığını belirtti. 
     Geçmiş yıllarda yapılan hava durumu araştırmalarında, dünya genelinde 250 bin hayvanın hava değişiminden etkilendiğinin tespit edildiğini ifade eden Şahin, ''Bu olay iklimlerle havayla atmosferle fazla oynamamak, doğayı tahrip etmemek gerektiğini hissettiriyor'' dedi. 
     Son zamanlarda, özellikle haziran ayında havanın yağışlı geçtiğini hatırlatan Şahin, nisan ve mayıs aylarında beklenen yağışların haziran ayında gerçekleşmesi nedeniyle nem oranının arttığını, bu nedenle de yağış ortalamasının yükseldiğini kaydetti. 
     Şahin, şöyle konuştu 
     ''Yağışla birlikte nem de fazlaydı. Nem fazla olunca hissedilen sıcaklık daha fazla oluyor. 35 derecelik bir havada nem oranı yüzde 40'tan yüzde 45'e çıktığı anda, insan üzerindeki sıcaklık bir anda 5 veya 6 derece oynar. Fakat 'bu olay mevsimlerin ve iklimlerin değiştiğine örnektir' demek için biraz erken. Ama bir değişikliğe doğru gidildiği hissediliyor.'' 
     
</TEXT>
</DOC>
