<DOC>
<DOCNO> 282800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur33.html </URL>
<DATE> 2004/10/23/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Haluk Kırcı yakalandı... 
</HEADLINE>
<TEXT>

     Hakkında kırmızı bülten çıkarılan Haluk Kırcı'nın Ukrayna'nın başkenti Kiev yakınlarında yakalandığı bildirildi. 
     AA muhabirinin aldığı bilgiye göre, Emniyet Genel Müdürlüğü aldığı bir istihbaratı Ukrayna polisine bildirdi. Ukrayna polisinin yaptığı çalışma sonucunda Kırcı, Kiev'in yaklaşık 200 kilometre yakınında bulunan bir kasabada dün akşam gözaltına alındı. 
     Kırcı'nın bir apart otelde kaldığı ve alınan bir istihbaratın Ukrayna polisi tarafından değerlendirilmesi sonucu yakalandığı kaydedildi. 
     Emniyet Genel Müdürlüğü'ne gelen ilk bilgilere göre, Haluk Kırcı'nın üzerinde, kendi adına düzenlenmiş lacivert pasaport bulundu. Pasaportun vize süresinin de geçtiği öğrenildi. 
     Emniyet Genel Müdürlüğü, Kırcı'nın yakalandığının bildirilmesi üzerine, Kırcı'ya ait fotoğraf ve parmak izini bu ülkeye gönderdi. Parmak izi karşılaştırması yapan Ukrayna polisi, yakalanan kişinin Kırcı olduğunu tespit etti. 
     Yetkililer, Kırcı'nın iadesine ilişkin çalışmalara başlandığını bildirdiler. 
     
</TEXT>
</DOC>
