<DOC>
<DOCNO> 257936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/ekonomi/aeko.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni lirayla sadece adisyon yükselebilir 
</HEADLINE>
<TEXT>


Merkez Bankası Başkanı Serdengeçti, Yeni Türk Lirası'nın enflasyona olumsuz etkisi olmayacağını, sadece lokanta ve kafelerde fiyatların yukarı yuvarlanabileceğini söyledi 

MERT İLKUTLUĞ İzmir DHA 

Merkez Bankası Başkanı Süreyya Serdengeçti, paradan altı sıfırın atılmasıyla yılbaşında tedavüle girecek olan Yeni Türk Lirası'nın enflasyon oranına olumsuz bir etkisinin olmasını beklemediklerini söyledi. 
Ege Sanayici ve İşadamları Derneği'nin İzmir Çeşme Altınyunus'ta düzenlenen 16. Yüksek İstişare Toplantısı'na katılan Serdengeçti, Yeni Türk Lirası ile ilgili hazırlıkların sürdüğünü belirterek, "Şimdilik işler yolunda. Bir ve beşlik banknotlar basıldı. Başta kolay olmayacak ama bu artık geriye dönülmez bir süreç" dedi. 
Serdengeçti, "Yeni Türk Lirası'nın tedavüle sürülmesiyle fiyatların yukarı doğru yuvarlanması sonucu enflasyon üzerinde bir etki olur mu " sorusuna şu yanıtı verdi "Yeni bir paranın piyasaya sürülmesinin fiyat istikrarı, kur, faiz üzerinde etkisi açısından literatürde bir örneği yok. Avrupa'da euro piyasaya çıktığı zaman ortalama yüzde 2.5 olan enflasyon 2.2'ye düştü. Biz de dikkatli olursak bir olumsuzluk beklemiyoruz. Sadece lokanta ve kafe sektöründe fiyatlar yukarıya doğru olabilir. Avrupa'da da bu böyle oldu. Bunların enflasyon sepetinde çok büyük yeri yok. Bu yüzden enflasyon üzerinde çok olumsuz etkisi olamaz." 
Bu yıl sonu için belirlenen yüzde 12'lik enflasyon hedefinde herhangi bir değişiklik olmadığını da belirten Serdengeçti, "En öncelikli hedef, fiyat istikrarının sağlanması. Şu anda enflasyon yüzde 9 ama fiyat istikrarı sağlandı denemez. En ufak bir rehavete kapılırsak herşeyi berbat ederiz" dedi. 

Lokanta ve kafelerdeki hesap pusulası 

'Bir tek biz döviz alıyoruz' Son dönemlerde cari açığın çok yükselmesinden dolayı yanlış bir kriz beklentisi içine girildiğini belirten Serdengeçti, "Cari açıktan korkuluyorsa yapılacak olan döviz almaktır. Ama ben cari açıktan şikayet edip, ertesi gün döviz satanları biliyorum. Merkez Bankası'ndan başka hiçkimse döviz almıyor" dedi. Serdengeçti, özellikle kur riski için vadeli işlem piyasalarının ve vadeli işlem enstrümanlarının hayata geçirilmesi için çok ciddi çalışmalar olduğunu, bunlar hayata geçtikten sonra kurdan korunma sağlanacağını söyledi. 

IMF'yle yola devam Ekonomide belirsizliklerin ortadan kalkması için Şubat 2005'te bitecek olan mevcut ekonomik programın yerini alacak yeni programın ortaya konulması gerektiğini belirten Serdengeçti, "Bu program için şu an çalışılıyor. Özellikle güvenilirlilik boyutuna devam etmek için IMF ile yola devam etmeliyiz" dedi. Türkiye'de belirli kesimlerde 'Avrupa Birliği'nden AB tarih alındıktan sonra IMF'ye ihtiyaç kalmayacak' şeklinde yanlış bir inanışı olduğunu belirten Serdengeçti, şöyle konuştu "Oysa beş Doğu Avrupa ülkesinde AB'den tarih aldıktan sonra IMF programları devam ettirildi. Hatta Bulgaristan ve Romanya tarih aldıktan iki ay sonra IMF ile stand - by anlaşması imzaladı." 


</TEXT>
</DOC>
