<DOC>
<DOCNO> 267365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy11.html </URL>
<DATE> 2004/08/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çiçek Zinanın suç olduğu kanaatindeyiz, uzlaşmaya çalışacağız 
</HEADLINE>
<TEXT>

     Adalet Bakanı Çemil Çiçek, ''Biz zinanın suç olması gerektiği kanaatini taşıyoruz. Bu konuda uzlaşmaya çalışacağız'' dedi. 
     Kardeşi Şerafettin Çiçek'in kızı Rukiye Çiçek'in nişan törenine katılmak üzere Yozgat'a gelen Adalet Bakanı Cemil Çiçek, nişan töreni öncesinde Taşocağı Mezarlığı'ndaki aile kabristanını ziyaret etti. 
     Daha sonra Vali Gökhan Sözer'in evinde bir süre dinlenen Çiçek, Soner Karaaslan ile evlenen yeğeni Rukiye Çiçek'in nişan törenine katıldı. Genç çiftlerin nikah yüzüklerini eşi Gülten Çiçek ile birlikte takan Adalet Bakanı Cemil Çiçek, Ankara'dan gelen bir telefon üzerine törenden erken ayrılmak zorunda kaldı. 
     
     ''ZİNA SUÇ SAYILMALI'' 
     Nişan töreninden ayrılırken gazetecilerin sorularını yanıtlayan Çiçek, şunları kaydetti 
     ''Yürürlükteki Türk Ceza Kanunu'nun ilgili hükmünü Anayasa Mahkemesi Kadın-Erkek arasında zina suçunun oluşması bakımından eşitsizlik vardır diye iptal etmişti. Dolayısıyla yürürlükteki yasa açısından bu konu suç değil. Ancak, biz bunun suç olması gerektiği kanaatini taşıyoruz. Çünkü toplumsal beklenti de bu yönde. Ama mevcut tasarıda da bu yok. Eğer anlaşabilirsek, ne ala, anlaşamazsak ona göre bir başka değerlendirme yapacağız.'' ''Kabine değişikliği var mı'' sorusunu yanıtsız bırakan Çiçek, Yargıtay Başkanı Eraslan Erkaya ile ilgili soruya ise şu karşılığı verdi 
     ''Her şey kanun konusu değildir. Bu ülkede her şeyi kanunla düzenleyemezsiniz, bir çok konuyu oturarak, uzlaşarak, anlaşarak çözerseniz, o daha kalıcı olur. Yoksa her şeyi kanunla çözemiyoruz.'' Çiçek, daha sonra Ankara'ya gitti. 
     
</TEXT>
</DOC>
