<DOC>
<DOCNO> 299857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko20.html </URL>
<DATE> 2004/12/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Unakıtan Vergi indirimi gelirlerimizi azaltmayacak, hatta artıracak 
</HEADLINE>
<TEXT>

     Dilek Akın AA 

Maliye Bakanı Kemal Unakıtan, ''Vergi indirimi nedeniyle gelirlerimizde azalma olmayacak, hatta biraz daha artacak'' dedi. 
     Bakan Unakıtan, dün açıklanan yeni düzenlemelerle vergiyi tavandan yavaş yavaş aşağıya doğru indirdiklerini, böylece ülkede artık ödenemeyecek düzeyde vergi kalmayacağını bildirdi. 
     Yeni düzenlemelerle ilgili toplumun tüm kesimlerini detaylıca bilgilendirmek için, Gelirler Genel Müdürlüğü'nün çalışma yaptığını, hangi verginin hangi orana düştüğünün kalem kalem çıkarıldığını vurgulayan Unakıtan, tüm defterdarların da bulundukları illerde gerek yazılı basın yoluyla gerekse yerel televizyonlar kanalıyla halkı yeni düzenlemelerle ilgili bilgilendireceğini anlattı. 
     Unakıtan, yeni düzenlemenin ''alt gruplardaki vergiyi azaltmak yerine tavandan vergi indirimini'' kapsadığını vurgularken, şunları söyledi 
     ''Hükümetimiz, daha az vergi fakat tabana yayılmış bir vergi hedefliyor. Bunu yaparken de vergi gelirlerimizde azalma olmayacak, hatta biraz daha artacak bile. Çünkü, daha fazla kesim vergi ödeyecek. Yatırımcılar artık Bu kadar vergi de ödenir mi demeyecek. Bu uygulamanın kayıtdışı ekonominin önlenmesine de katkısı olacak. Yatırımcılar, müteşebbisler Ben bu vergiyi kaldırabilirim diyerek, yatırımını ona göre yapacak.'' 
     
     ''MALİYECİ ARTIK ÖCÜ DEĞİL'' 

     Bakan Unakıtan, halkı Maliye ile barıştırdıklarını, maliyecilerin artık mükellef gözünde ''öcü'' gibi görülmediğini, ileriki dönemlerde ilişkilerin daha da güçlü olacağını belirtirken, ''bakın benim gibi güleryüzlü, üstelik vergileri indiren Maliye Bakanı var, bizden kim korkar artık'' diyerek espri yaptı. 
     Önümüzdeki yıllarda Türk toplumunun Maliye'ye dönük çekingenliğinin daha da azalacağını, her şeyin daha güzel olacağını, yatırımların artacağını ifade eden Unakıtan, ''Ancak Türk toplumuna vergi bilincini tam olarak yerleştirebilmek için biraz daha zamana ihtiyacımız var'' dedi. 
     Unakıtan, eskiden vergilerin ne derece zor ödendiğine kedisinin de yaşayarak tanık olduğunu, vergi ödeyebilmek için saatlerce sıra beklediğini, sonra araya öğle tatili girdiğini, tekrar gelip kuyruğa girdiğini anımsatırken, şunları kaydetti 
     ''Oysa şimdi vergi ödemeyi de kolaylaştırdık. Vergi beyannameleri artık elektronik ortamda veriliyor. Mükellef, bankasına talimat verip ödemesini de bankası aracılığıyla yapıyor, eskiden böyle kolaylıklar var mıydı '' 
     
     KAYITDIŞI EKONOMİYE BİLİMSEL ÇALIŞMA 

     Unakıtan, Türkiye'nin 'kanayan yarası' olan kayıtdışı ekonomiyle ilgili çok önemli çalışmalar yaptıklarını, bu sorunla ilgili rakam telaffuz etmenin de mümkün olmadığını belirterek, ''Kayıtdışı ekonomi konusunda bilimsel çalışmalar yapıyoruz, bu çalışmaları yakında basın toplantısı düzenleyerek kamuoyuna açıklayacağız. Kayıtdışı ekonomiyle mücadele sabırlı ve uzun bir yol. Bu konunun çözümü sadece bizim çabamızla değil halkın da desteğiyle olacak. Bu tek boyutlu bir problem değil. AB'ye üyeliğe emin adımlarlarla yürürken bu kayıtdışı ekonomi işini de halledeceğiz.'' diye konuştu. 
     
     ERDEMİR'İN ÖZELLEŞTİRİLMESİ 

     Unakıtan bu arada, yıllarca devletin sırtında kambur olan, ancak Özelleştirme İdaresi'nce Ereğli Demir Çelik Fabrikaları'na ERDEMİR bedelsiz olarak devredildikten sonra zarardan kurtulup kara geçen İskenderun Demir Çelik Fabrikaları'nın, özelleştirmeden olumsuz etkilenmeyeceğini bildirdi. 
     Ne ERDEMİR ne de İSDEMİR'de programların aksamayacağına dikkati çeken Unakıtan, devamla şunları söyledi 
     ''ERDEMİR'in yüzde 46 hissesi Özelleştirme İdaresi'ne ait. Bu hisse özelleştirildiğinde Erdemir'de, dolayısıyla İsdemir'de yüzde 100 özelleşme sağlanacak. Ancak bu durum, programları aksatmayacak. Özelleştirme demek bir yerin kapanması anlamına gelmiyor. Güçlü yatırımcılar gelirse işler eskisi gibi yürür. Zaten biz özelleştirirken yatırımların devam etmesi şartını getireceğiz.'' 
     
     GECE YARISI ZİYARETİ 

     Öte yandan Maliye Bakanı Unakıtan, gece yarısı İSDEMİR tesislerini gezerek, yetkililerden 2004 yılı çalışmalarıyla ilgili bilgi aldı, sonrasında Organize Sanayi Bölgesi'nde faaliyet gösteren Tosyalı Demir Çelik Sanayi A.Ş'yi ziyaret etti. 
     Tosyalı Demir Çelik A.Ş Yönetim Kurulu Başkanı Fuat Tosyalı'dan çalışmalarıyla ilgili bilgi alan Bakan Unakıtan, üreten, istihdam sağlayan tesisleri gördükçe moral bulduklarını bildirdi. 
     Türkiye'de yatırımların önünün açıldığına işaret eden Bakan Unakıtan, üretimin istihdamı beraberinde getirdiğine dikkati çekti. 
     Şirket Yönetim Kurulu Başkanı Fuat Tosyalı ise tesislerinde 3 vardiye çalışıldığını, 24 saat üretim yapıldığını, geçen yıl 125 milyon dolar olan cirolarının bu yıl iki kat artış göstererek 250 milyon dolara ulaştığını bildirdi. 
     Tosyalı'nın, bu yıl ödeyecekleri verginin 10 trilyon lirayı bulduğunu söylemesi üzerine Bakan Unakıtan, ''boşuna ziyaret etmemişiz. Üretenin, vergisini ödeyenin her zaman yanındayız, gece yarısı da olsa gelir çayınızı içeriz'' dedi. 

     
</TEXT>
</DOC>
