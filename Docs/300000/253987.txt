<DOC>
<DOCNO> 253987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun00.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklama sansür kavgası 
</HEADLINE>
<TEXT>


Bir işhanının duvarına asılan T-box afişi, müstehcen olduğu iddiasıyla tartışma yarattı. AKP'li Belediye Başkanı ve Vakıflar Bölge Müdürü "kaldırılsın" derken, reklam firması afişin kalça kısmını sansürledi 

ANTALYA DHA 

Antalya'da Vakıf İşhanı'nın duvarına asılan ve müstehcen olduğu iddiasıyla kaldırılması istenen T - box reklam afişi bu kez sansürlendi. Kadın vücudunun kalça kısmı "T - box sansür bandı" yazısıyla kapatıldı. AKP'li Büyükşehir Belediye Başkanı Menderes Türel, söz konusu binaya türbanlı fotoğraf da olsa afiş asmanın yasak olduğunu söylerken, Vakıflar Bölge Müdürü Mustafa Emek, şartnameye göre çıplak kadın reklamının asılamayacağını belirtti. 

'Kapatın uyarısı' 
Antalya Büyükşehir Belediyesi'nin Kaleiçi'nin tarihi dokusunu bozduğu gerekçesiyle reklam ve afiş asılmasını yasakladığı 100 metrekarelik duvara, bir ay önce T - box'un reklamı konuldu. Emek de duvarı kiralama işini ihaleyle alan reklam ajansına afişteki kadının çıplak bölgelerinin kapatılması için uyarıda bulundu. Ajans da arkadan görünüşün yer aldığı kadının kalça kısmını yeşil renge boyayarak üzerine de "T - box sansür bandı" diye yazdı. 

"Müstehcenlikle alakası yok" 
Afişe sansür, tartışmaları da beraberinde getirdi. Vakıflar Bölge Müdürlüğü'ne ait söz konusu binanın duvarına afiş asılmasını önceki Belediye Başkanı CHP'li Bekir Kumbul'un yasakladığını kaydeden Menderes Türel, "Olayın müstehcenlikle alakası yok. O duvara reklam asmak yasak. Bunu Vakıflar Bölge Müdürlüğü'ne bildirmemize rağmen ısrarla reklam alıyorlar" dedi. 
Afişin kaldırılması için girişimleri başlattığını kaydeden Türel, "Perde arkasında billboard savaşları var. Reklam işlerini yapan ajansın taşeronu Oğuz Reklam'dır. Kentteki billboard sözleşmesini feshettiğim Oğuz Reklam, AKP'li başkan olarak benden intikam almak için olayı çıplak kadın üzerine kurguluyor" diye konuştu. 

'Şimdi şartnameye uydu' 

DUVARIN reklam ajansına ihaleyle yıllık olarak verildiğini belirten Vakıflar Bölge Müdürü Mustafa Emek, şöyle konuştu "Ajansla daha önceden yapılan şartnameye göre çıplak kadın, sigara ve alkollü içecek reklamı yasak. Ajansın ilk astığı reklamdaki kadın çıplaktı. Şimdi kadının çıplak bölümünü kapattılar. Şu andaki afiş, şartnameye uygun hale geldi. Ancak firmanın üzerine düştüğü not, insanı ajite ediyor. Buna hiç gerek yoktu. Belediye reklamın kaldırılmasını istiyor. Bu konu ajansla belediye arasındadır. İncir çekirdeğini doldurmayacak bir olay." 

'Sansürü firma istedi' 

REKLAM ajansının sahibi Kenan Değer, tartışmalara neden olan afişin Emek'in isteği üzerine sansürlendiğini ifade ederek, "Şartnameye göre adabımuaşerete aykırı reklam asılması yasaktı. Müdür Bey, afişi erotik bulduğu için sansürletti. Firma tasarımda sansürün belirtilmesini istedi. Biz de bunu yerine getirdik" dedi. 


</TEXT>
</DOC>
