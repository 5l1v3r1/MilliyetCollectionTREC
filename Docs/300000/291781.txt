<DOC>
<DOCNO> 291781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo17.html </URL>
<DATE> 2004/11/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Irkçılık yapılırsa PSV-Arsenal maçı iptal 
</HEADLINE>
<TEXT>

     Arsenal'in Şampiyonlar Ligi'nde bugün deplasmanda PSV Eindhoven'la yapacağı maç ırkçı tezahüratlar yapılırsa iptal edilebilir. Karşılaşmanın hakemi Herbert Fandel eğer oyunculara yönelik sözlü veya fiili ırkçı bir saldırı olursa maçı iptal edebileceğini söyledi. 
     Fandel konuyla ilgili bir açıklama yaparak "Futbolda ırkçılığa tahammül etmek mümkün değil ve eğer maçta bu tip bir durum yaşanırsa son çarem oyunu iptal etmek olabilir" dedi. Daha önce İngiltere ile İspanya arasındaki dostluk maçında İspanyol seyirciler İngiliz oyunculara ırkçı hakaretlerde bulunmuş ve konu Avrupa futbol kamuoyunun gündemine oturmuştu. FIFA Başkanı Blatter de bu karşılaşma esnasında İngiliz oyuncular ırkçı tezahüratlar sonrası sahayı terk etselerdi onlara hak vereceğini söylemişti. 
     PSV Eindhoven'ın bu konudaki geçmişi ise pek parlak değil. Hollanda ekibinin fanatik taraftarları iki yıl önce Arsenalli oyunculara ırkçı tezahüratlar yapmış ve yaşanan bu olay üzerine kulüp 15 bin sterlin cezaya çarptırılmıştı. 

     
</TEXT>
</DOC>
