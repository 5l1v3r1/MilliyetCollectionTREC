<DOC>
<DOCNO> 277159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko28.html </URL>
<DATE> 2004/10/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan 17 Aralık tarihi bir dönüm noktası olacak... 
</HEADLINE>
<TEXT>

     Başbakan Recep Tayyip Erdoğan, ''Artık Avrupa Birliği AB sürecinde müzakere tarihi kesinleşiyor. İnanıyorum ki 17 Aralık 2004, tarihi bir dönüm noktası olacak'' dedi. 
     Erdoğan, 7. Dış Ticaret Haftası'nın açılışı nedeniyle Dış Ticaret Kompleksi'nde düzenlenen toplantıya video konferans ile katıldı. 
     Erdoğan, yaptığı konuşmada, Türkiye'nin büyüme ve gelişme yolunda artık her alanda kabuğunu kırarak dünyaya açılırken, bütün sektörlerin en üst düzeyde kendi alanlarına ve sorunlarına sahip çıktığını söyledi. 
     Erdoğan, ekonomik istikrar ve güven ortamı sağlandıkça, ülkenin üretici güçlerinde muazzam bir dinamizm ve hareketlilik yaşandığını, bunun kendilerini son derece mutlu ettiğini kaydetti. 
     Günümüz dünyasında ticari ve ekonomik konuların ülkeler arasındaki ilişkilerin odak noktasını oluşturduğuna işaret eden Erdoğan, şunları söyledi 
     ''Türkiye olarak bu yeni ekonomik düzende gelişmeleri dikkatle ve zaman geçirmeden takip edip, değerlendirmek durumundayız. Bu maksatla stratejik açından önemli bir konuma sahip olan ülkemizin 2000'li yıllarda küresel bir güç olması hedefine kilitlenen hükümetimiz, dış ticaret politikalarımızın ülkemizin uzun vadeli stratejik hedefleri doğrultusunda geliştirilmesi için gerekli tüm çalışmaları sürdürmekte ve sahip olduğu araçları en etkin şekilde kullanmaktadır.'' Dış ticaretin, hükümetin öncelikli konusu olduğunu belirten Erdoğan, aktörlüğünü özel sektörün yaptığı bu sürece, ilgili kamu kurumlarının da gereken önemi ve önceliği vermesi gerektiğini anlattı. 
     Recep Tayyip Erdoğan, ''Dış ticaret yapan her vatandaşımızı, Türkiye'nin misyon şefleri olarak görüyoruz. Başarılarınızla gurur duyuyoruz'' dedi. 
     
     ''TÜRKİYE, BÜYÜK VE GÜÇLÜ BİR ÜLKEDİR'' 

     Bu yıl 7'ncisi kutlanan Dış Ticaret Haftası ve bu kapsamdaki Gençlik Kurultayı'nın, kamuoyu ve gençler arasında dış ticaret bilincinin oluşturulmasına katkıda bulunacağına işaret eden Erdoğan, ''Türkiye büyük ve güçlü bir ülkedir. Türkiye iyi eğitimli, genç ve dinamik bir nüfusa sahip müteşebbisler ülkesidir. Sahip olduğumuz zengin beşeri potansiyeli, kendi iç kaynaklarımızı harekete geçirme konusunda daha etkili kullanmak zorundayız'' diye konuştu. 
     Türkiye'nin tarihinde hiç olmadığı kadar özgüvene kavuştuğunu belirten Erdoğan, şöyle dedi 
     ''23 Eylül'de Brüksel'de, dün Almanya'daydık. Artık, AB sürecinde müzakere tarihi kesinleşiyor. İnanıyorum ki 17 Aralık 2004 tarihi bir dönüm noktası olacak. Bu noktayı iyi görmeliyiz. İş yapmak, yatırım yapmak, ihracat yapmak isteyen herkes için tarihi fırsatlar ve imkanlar doğuyor. Bu imkanları çok ama çok iyi değerlendirmelisiniz. Türkiye'nin itibarına itibar katmalı, ülke olarak artan itibarımızdan payınıza düşen hisseyi çalışarak, üreterek, yeni kapılar açarak almalısınız.'' Hükümetin kararlılıkla uyguladığı ekonomi politikaları sonucunda, bir yandan enflasyon program hedefine uygun olarak aşağıya doğru çekilirken, aynı zamanda hedeflerin çok üzerinde bir büyüme performansı yakalandığını, ihracatın, büyümenin en önemli itici gücü olduğunu vurgulayan Başbakan Erdoğan, ''Ekonominin genelinde ve ihracatımızda sağlanan gelişmelerin son dönemde istihdama da olumlu yansımaya başladığını görmekteyiz. Artık üretime katılmama, risk almadan, istihdama katkıda bulunmadan yani alınteri dökmeden para kazanma devri bittiği içindir ki hergün onlarca fabrika açılıyor. Bu durum hükümet olarak en büyük sevincimiz, gururumuz'' dedi. 
     Bütün bu gelişmelerin temelinde, uygulanan ekonomik politikaların yarattığı güven duygusunun yattığını anlatan Erdoğan, bu güven duygusu devam ettikçe, ülkenin daha da büyük hedeflere ulaşmasının kolaylaşacağını kaydetti. 
     Başbakan Erdoğan, son dönemde hükümetin en önemli hedefi olan AB'ye tam üyelik yolunda önceki dönemlerle mukayese edilmeyecek kadar büyük mesafeler alındığını, kimsenin hayal edemeyeceği reformlar gerçekleştirildiğini, Türkiye'nin üyeliğine şüpheyle bakan kesimlerin dahi, Türkiye'nin ve hükümetin bu performansını takdirle karşıladığını belirtti. 
     
     ''TEK HEDEFİMİZ EN KISA SÜREDE TÜRKİYE'Yİ AB'YE TAM ÜYE YAPMAKTIR'' 

     Başbakan Recep Tayyip Erdoğan, ''Artık tek hedefimiz ve beklentimiz var. O da tam üyelik müzakerelerine bir an önce başlamak ve en kısa sürede Türkiye'yi Avrupa Birliği'ne AB tam üye yapmaktır'' dedi. 
     7. Dış Ticaret Haftası'nın açılışı nedeniyle Dış Ticaret Kompleksi'nde düzenlenen toplantıya video konferans ile katılan Erdoğan, AB'ye tam üyelik yolundaki çalışmaları anlatarak, gelinen noktada Kopenhag kriterlerinin hemen tamamının karşılandığını ve gerçekleştirilen reformlarda uygulama safhasına geçildiğini belirtti. 
     Erdoğan, ''bu konuda Parlamento dışında sizlerin de içinde olduğunuz sivil toplum örgütlerine özellikle teşekkür ediyorum. Artık tek hedefimiz ve beklentimiz var. O da tam üyelik müzakerelerine bir an önce başlamak ve en kısa sürede Türkiye'yi AB'ye tam üye yapmaktır'' diye konuştu. 
     Başbakan Erdoğan, önümüzdeki günlerin daha aydınlık günler olacağını ifade ederken, bu süreci herkesin tek tek çok iyi değerlendirmesini istedi. 
     Önümüzdeki dönemin, ülke için imkanlar ve fırsatlar dönemi olmasını istediğini dile getiren Erdoğan, ''Özellikle ihracatımızın yakalamış olduğu yüksek oranlı artış trendini kalıcı ve sürdürülebilir hale getirmek öncelikli hedefimizdir'' dedi. 
     İhracatın önündeki engelleri ortadan kaldırmak, ihracatçı ve ihracatla ilgili kuruluşlara rehberlik etmek, izlenmesi gereken yol haritasını oluşturmak ve geleceğe dönük vizyonu ortaya koymak amacıyla ''ihracat stratejik planı'' hazırlandığını anlatan Erdoğan, planda ortaya konan hedeflere ulaşabilmek için 600'ün üzerinde kişinin çalışmalarını sürdürdüğünü söyledi. Erdoğan, şöyle devam etti 
     
     YILSONU İHRACATI 60 MİLYAR DOLAR 

     ''Bu çalışmalar, ihracatın önündeki engelleri ortadan kaldıracak. Yakaladığımız ihracat artış hızını sürekli hale getirecektir. Son yıllarda oluşturulan stratejilere uygun politikalar, meyvelerini vermeye başlamıştır. Nitekim bir yandan ihracatın pazar ve ürün profili çeşitlendirilmiş diğer yandan da ihracatımızda rakamsal anlamda çok önemli atılımlar gerçekleştirilmiştir. 2003'de 47.3 milyar dolara varan ihracatın, yıl sonu itibarıyla 60 milyar dolara ulaşacağı görülmektedir. Bu trendin 2010 yılında 120 milyar doları ve Cumhuriyetin 100. yılını kutlayacağımız 2023 yılında da 500 milyar doları rahatlıkla yakalayacağını öngörüyoruz.'' Başbakan Erdoğan, söz konusu hedeflere ulaşmak için üretim kapasitesini artırmak ve yeni yatırımlar yapmak gerektiğini vurguladı. 
     ''Bu nedenle bölgesel istihdam ihtiyaçları da düşünülerek öncelikle ülkemizdeki yatırım ortamının daha da iyileştirilmesi bir zorunluluktur'' diyen Erdoğan, kişi başına milli geliri bin 500 doların altındaki illere yönelik çıkarılan Teşvik Yasası ile yatırım ve istihdam imkanının bu illere yönlendirilmesinin sağlandığını söyledi. 
     
     TEŞVİK YASASINDAN YARARLANAN İL SAYISI GENİŞLETİLECEK 

     Erdoğan, ''söz konusu Teşvik Yasası'ndan yararlanabilen il sayısının genişletilmesi çalışmaları da sürdürülmektedir. Bu çalışmalar, 1 Ocak 2005 itibarıyla yürürlüğe girecektir. Bu inançtayım. Bunun için de gerek Sanayi ve Ticaret Bakanlığımız gerekse Devlet İstatistik Enstitümüz, müşterek bir çalışmayla yoğun şekilde bu hazırlığı sürdürüyorlar'' dedi. 
     Yatırım ortamının iyileştirilmesi ve ihracatçıların dış pazarlardaki rekabet gücünün artırılmasının en önemli şartlarından birinin, uluslararası rekabetçi fiyatlardan girdi temini olduğunun bilincinde bulunduklarını belirten Erdoğan, şunları kaydetti 
     ''Bundan hiç endişeniz olmasın. Bu kapsamda başta işgücü ve enerji olmak üzere üretimde kullanılan girdi maliyetlerinin düşürülmesi, hükümetimizin önemle üzerinde durduğu konular arasındadır. Bu hususta esasen belirli iyileştirmeler de yapılmıştır. Yapılmaya devam edecektir. Ekonomideki dengeler yerine oturdukça ihracatçılarımızın rekabet gücünün artırılmasına yönelik çalışmalar da devam edecektir. Diğer taraftan bürokratik engellerin kaldırılarak ihracat sürecinin basitleştirilmesi hususunu da önemsemekteyiz. 
     Dünyanın en büyük ekonomileri arasında yer almayı ve AB'ye tam üyeliği kendisine hedef olarak seçen hükümetimizin, şunu samimiyetle söylüyorum ki müteşebbislerin önündeki engelleri kaldırmak öncelikli görevleri arasındadır. Bundan hiç kuşkunuz olmasın.'' Başbakan Erdoğan, Türkiye'nin önümüzdeki dönemde hedefinin, sadece içinde bulunduğu coğrafyada değil, bütün dünyada ''önder ülke'' olmak olduğunu vurgularken, şöyle konuştu 
     ''Türkiye önderliğinin yolu açılmış, gelecek ufuklar şimdiden görülmeye başlamıştır. Türkiye dünya çapında küreselleşme ve bölgeselleşme hareketlerini ulusal hedeflerimiz doğrultusunda adım adım takip etmektedir.'' 
     
     İHRACATÇILARA MESAJ 

     İhracatçılara da seslenen Erdoğan, ''geçmişte bürokrasinin, istikrarsızlığın, güvensizliğin sizleri ne kadar yorduğunu biliyorum. Artık sadece üretmek, kazanmak ve ülkemize kazandırmak için yorulmanızı özellikle istiyoruz'' dedi. 
     Bu yılın 6 ayında özel sektörün 28 katrilyon liralık yatırım yaptığına dikkati çeken Başbakan Erdoğan, yıl sonunda bu oranın daha da artacağını söyledi. Erdoğan, şunları kaydetti 
     ''Türkiye'de herkes üretmek, huzur içinde çalışarak çağdaş Türkiye'yi inşa etmek istiyor. Herkes boyunun uzanabildiği kadar çıtayı en yükseğe koysun. Bu ülkenin büyük hedeflerine adeta kendini kilitlesin. Bu heyecanlı yolculukta sizlerle birlikte olmanın, yolunuzdaki engelleri kaldırmanın sevinci ve mutluluğu bize yetiyor. İnşallah demokrasimiz, ekonomimiz, rekabetimiz, üretimimiz artık eski günlere dönmeyecek. İşadamlarımızın 22 ay önce bizden istediği en önemli şey güven ve istikrarın teminiydi. İşte size güven ve istikrar... 10 yılların kronik sorunlarını çözdük, hayal edilemeyen hedeflere ulaştık, ulaşıyoruz.'' 
     
     ''TÜRKİYE, CAZİBE MERKEZİ OLMA YOLUNDA'' 

     Güven ve istikrar ortamının meyvesini her alanda verdiğini vurgulayan Erdoğan, Türkiye'nin 'dünyanın cazibe merkezi olma yolunda' hızla ilerlediğini söyledi. 
     Erdoğan, ''Yılın 7 ayında doğrudan yabancı sermaye 1.8 milyar dolar düzeyine çıktı. Yıl sonu itibarıyla bu herhalde 2.5 milyar doları bulacaktır'' dedi. 
     Gelinen noktada herkesin büyük düşünmek ve geleceğe bakmak zorunda olduğunu vurgulayan Erdoğan, kırdıkları rekorlarla göğüsleri kabartan ihracatçılara teşekkürlerini sundu. 
     Erdoğan, TİM tarafından kendisine verilen, Osmanlı'da tasarımları onaylayan müessesenin simgesi şeklindeki ödül için de teşekkür etti. 
     
</TEXT>
</DOC>
