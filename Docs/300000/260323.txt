<DOC>
<DOCNO> 260323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur17.html </URL>
<DATE> 2004/08/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Telekom'un yeni tarifelerine iptal davası... 
</HEADLINE>
<TEXT>

     Tüketici Dernekleri Federasyonu TÜDEF , sabit hat tarifelerinin eşitlik ilkesine, sözleşme özgürlüğüne ve kamu yararına aykırı olduğu iddiasıyla uygulamanın iptali ve yürürlüğünün durdurulması istemiyle Danıştay'a dava açtı. 
     TÜDEF Genel Başkanı Turhan Çakar, Türk Telekom'un sabit telefonlar için başlattığı 5 seçenekli tarife uygulamasının iptali ve yürürlüğünün durdurulmasına ilişkin davanın açılmasının ardından Danıştay binası önünde basın açıklaması yaptı. 
     Türk Telekom'un, yeni ücret tarifesini tüketicilere, ''Tüm telefon abonelerine hediye Yüzde 80'e varan indirim'' şeklinde sunduğunu ifade eden Çakar, ''Yaptığımız hesaplamalar sonucunda tam tersine yüzde 80'lere varan bindirim yapıldığı görülmektedir'' dedi. 
     Ülke genelindeki 19 milyon abonenin yüzde 60 ila 70'inin 500 kontöre kadar konuşma yapan dar gelirli kesim olduğunu belirten Çakar, abonelerin yüzde 95'inin uygulamaya geçilen 5 seçeneğin hiçbirisinden indirim görmediğini, hatta yüzde 20 ile 50 arasında zam ile karşılaştığını savundu. 
     Turhan Çakar, yeni uygulamayla enflasyon oranını aşan yüksek oranda zam yapıldığını iddia ederek, ''Bu uygulama, kamu hizmetinin niteliğiyle bağdaşmayan, kamu yararına aykırı bir düzenlemedir'' diye konuştu. 
     
     ''SABİT ÜCRET VAR, HİZMET YOK'' 
     Önceki tarifeye göre sabit ücret karşılığında 100 kontör verilirken, yeni tarifeye göre beş seçeneğin üçünde sabit ücret konulduğunu anlatan Çakar, sabit ücret karşılığında herhangi bir hizmet sunulmadığını belirtti. Türk Telekom'un kamu hizmeti yaptığına işaret eden Çakar, tüketicilerin kamu hizmeti karşısında eşit durumda olması gerekirken, 5 ayrı tarifeyle bölündüğünü ifade etti. 
     Tarifenin uygulanması için belirlenen tarihe kadar seçim yapmayan abonelerin Standart Hat'tı seçmiş sayılacaklarına da değinen Çakar, bu durumun sözleşme haklarının tek taraflı olarak değiştirilemeyeceğine ilişkin yasal hükümlere aykırı olduğunu, aboneleri daha ağır şartlar içeren yeni sözleşme yapmaya zorladığını söyledi. 
     
     REKLAM KURULU'NA BAŞVURU 
     TÜDEF Genel Başkanı Çakar, Türk Telekom'un, yeni uygulamayla ilgili olarak yanıltıcı tanıtım ve reklam yaptığı, doğruluk ve dürüstlük ilkesine aykırı davrandığı gerekçesiyle de Reklam Kurulu'na başvuruda bulunduklarını bildirdi. 
     Tüketicilere de seslenen Çakar, Türk Telekom abonelerinin Türk Telekom müdürlüklerine hiçbir uygulamayı kabul etmedikleri ve eski tarifenin uygulanması talebini içeren dilekçe vermelerini istedi. 
     Çakar, internet kullanıcılarına da yine Türk Telekom'un tanıtımını yaptığı şekilde indirim değil, enflasyon oranının üzerinde zam yapıldığını söyledi. 
     Çakar, uygulamanın eşitlik ilkesine, sözleşme özgürlüğüne ve kamu yararına aykırı olduğu iddiasıyla iptali ve yürürlüğünün durdurulmasını talep ettiklerini açıkladı. 
     
</TEXT>
</DOC>
