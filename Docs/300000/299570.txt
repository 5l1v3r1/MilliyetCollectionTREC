<DOC>
<DOCNO> 299570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo35.html </URL>
<DATE> 2004/12/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Dosya... Morientes hakkında her şey... 
</HEADLINE>
<TEXT>

     Monaco'yu kritik anlarda attığı gollerle Şampiyonlar Ligi'nde finale kadar getiren Fernando Morientes, bu sezon Avrupa'ya damgasını vurdu. İspanyol yıldız, özellikle son dakikalarda sahneye çıkıp fileleri havalandırarak, "bir futbolcu bir takımı finale nasıl taşır " sorusunu canlı yanıtladı. 
     Sezon başında yıllardır oynadığı Real Madrid'den Monaco'ya transfer olan Morientes, Şampiyonlar Ligi'nde attığı 9 gol ve yaptığı 2 asistle harikalar yarattı. Monaco'da kiralık oynayan golcü futbolcu, Real Madrid tarafından satış listesine kondu. 
     
     Neler yaptı 
     Şampiyonlar Ligi grup maçlarında PSV Eindhoven ve AEK'ye 2'şer gol atarak Monaco'nun grup birincisi olmasında en büyük pay sahiplerinden biri oldu. 
     2. tur... Lokomotiv Moskova deplasmanında maç 2-0 giderken 69. dakikada sahneye çıkıp durumu 2-1'e getirdi ve Monaco'yu Rusya'da donmaktan kurtardı. Rövanşta ise Fransızlar rakibini 1-0 yenerek tur atladı. 
     Çeyrek final... Real Madrid deplasmanında da karşılaşma 4-1 devam ederken 83. dakikada Bernabeu sakinlerini şoke eden golü attı ve skoru 4-2'ye getirdi. Böylece Monaco büyük bir avantaj yakalamış oldu. Rövanşta da yine Morientes, eski takımını yıkan isim oldu. Maç 1-1 devam ederken bütün İspanyolları çıldırtan golü Real Madrid ağlarına yolladı ve 3-1'lik skorla Monaco yarı finale çıkarken, Morientes adeta beyaz-şimşeklerin yönetimine selam gönderiyordu. 
     Ve yarı final... Monaco bu turda, sansasyonel transferlerle ortalığı kasıp kavuran Abramovich'in Chelsea'si ile eşleşti. Fransa'da oynanan ilk randevuda 78. dakikaya gelindiğinde maç 1-1, dolayısıyla Chelsea'nin istediği şekilde gidiyordu. İspanyol golcü serisini bozmadı ve bu dakikada İngilizlerin üzerinde soğuk duş etkisi yapan golü attı. Maç, 3-1 Monaco üstünlüğüyle bitti. 
     Yarı final rövanşı ise kelimenin tam anlamıyla kıran kırana geçti. Stamford Bridge'te kendi seyircisi önünde maça çok hızlı başlayan Chelsea, ilk yarının bitimine 1 dakika kala 2-0 öne geçti. Herkes maçın ilk yarısının bu skorla biteceğini düşünürken, Morientes soldan yapılan ortaya mükemmel bir kafa vuruşu yaptı, top önce direğe, sonra Ibarra'ya çarparak filelerle buluştu. 
     İkinci yarıda ise bu kez kendi golünü kendi attı. Harika bir duvar pasıyla ceza sahasına girip topu Chelsea ağlarına gönderirken, İngilizlerin final rüyasını da bitiriyordu. 
     
     Morientes kimdir 
     1976'da İspanya C ceres'de doğan Morientes, adını 66 maçta 28 gol atarak Real Zaragoza'da duyurdu. 
     Temmuz 97'de Real Madrid'e geldi. 2000-01 sezonunda nerdeyse her maçta gol atarak tam anlamıyla patladı. Ama hiçbiri 2000 Şampiyonlar Ligi finalinde Valencia'yı 3-0 yendikleri maçta attığı gol kadar değerli olmadı. 
     2001-02 sezonunda 33 maçta 18 gol atmasına rağmen bir yıl sonra takıma Ronaldo'nun transferiyle o sezon yalnızca 2 maçta ilk 11'de forma giyebildi. 16 kez oyuna sonradan giren Morientes, yine de 5 gol atmayı başardı. 
     Eylül 2003'te ise uzun sürecek bir sakatlık geçiren Nonda'nın yerine Monaco'ya kiralandı ve herkesin aklında Morientes'in Fransa'da ne yapacağı sorusu vardı. Ve Morientes buna sahada yanıt verdi... 
     
     Milli takım 
     En kuvvetli yanı hava hakimiyeti olan İngiliz stili bir santrafor olan Morientes, hangi takımda oynarsa oynasın gollerini sıralamayı bildi. 
     İspanya milli formasıyla ilk maçını İsveç'e karşı giyen golcü, ilk 5 dakikada fileleri iki kez havalandırdı. 1998 Dünya Kupası finallerinde Bulgaristan'a 2 gol daha attı ama Euro 2000'de milli kadroya çağrılmadı. 
     2002 Dünya Kupası'nda geri dönen Morientes, Paraguay maçında yine 2 gol attı ve İrlanda Cumhuriyeti ağlarını 1 kez havalandırmayı başardı. 
     
     Satış listesine kondu 
     Real Madrid, bu sezon Monaco'ya kiraladığı Fernando Morientes'i satış listesine koydu. 
     Transfer olduğu Monaco'da harika bir sezon geçiren İspanyol golcü, Şampiyonlar Ligi çeyrek final maçında eski takımına bir gol atıp elenmesine neden olmuştu. 
     Real Madrid basın sözcüsü, "Morientes bu sezon oynadığı futbolla bütün dünyanın ilgisini çekmiş ve iyi bir pazar elde etmiştir. Biz de kulüp olarak bundan faydalanmak istiyoruz. Çünkü bu yaz sezonunda sansasyonel transferler yapabilmek için fona ihtiyacımız var" dedi. 
     
</TEXT>
</DOC>
