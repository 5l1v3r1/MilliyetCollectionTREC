<DOC>
<DOCNO> 253139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonyas09.html </URL>
<DATE> 2004/07/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kocalarını aldatan kadınların sayısı artıyor... 
</HEADLINE>
<TEXT>

     Newsweek Dergisi, kocalarını aldatan kadınları kapak konusu yaptı. Derginin araştırmasına göre giderek daha fazla kadın mutluluğu bir başka erkeğin kollarında arıyor. 
     Aldatan kadınların oranı, aldatan erkeklerin oranına yaklaşıyor. ABD’deki rakamlara göre eşini aldatan kadınların oranı yüzde 15, erkeklerin oranı ise yüzde 22. Evlilik terapistleri ise kadınlardaki aldatma oranının yüzde 50’ye yaklaştığı görüşünde. 
     Evli kadınlar artık bir araya toplandıklarında çocuklar ve iş hayatının sıkıntılarından daha başka şeyleri konuşuyorlar. Özellikle bu kadınlar 6-7 yıllık evliyseler... 
     Amerikalı kadınlar, artık birbirlerine kocalarını nasıl aldattıklarını anlatıyorlar. Örneğin adı Erin’ olarak geçen 40’lı yaşlarda, 10 yıllık evli bir kadın, bir toplantı sırasında arkadaşlarına kocasından başka bir erkekle buluştuğunu, hatta birkaç erkekle ayrı ayrı buluştuğunu anlatıyor. Erin, onlarla seks yapmasa da sadece bir öpücüğün verdiği heyecanı yaşamanın bile kendisine yettiğini’ belirtyor. 
     
     YALNIZLIK ETKENİ 

     Bir pilotla evli olan ve sürekli yalnızlık çeken 35 yaşındaki Veronica’ ise, bir başka erkeğe aşık olmuş. Dallas’taki bir gece kulübünde tanıştığı zengin bir işadamı olan bu erkeğin kocasının ona veremediği her şeyi verdiğini söylüyor Tiffany marka mücevherler, çiçekler ve aşk notları... Ama bir gün aşığından bir buket çiçek geliyor, kapıyı da kocası açıyor... Veronica’nın evliliği ondan sonra bitiyor. Şimdi bir başka bir erkekle çiçek gönderen değil evli olan Veronica, kadın arkadaşlarıyla flört etmek isteyen evli kadınlara yönelik bir web sitesi açmaktan söz ediyorlar. Bunun bir pazarı olduğunu sanıyorum’ diyor Veronica. Böyle siteler var da. Evlilik dışı seks arayan kadınlar, Yahoo, MSN ya da AOL’da search’ yaparak aradıklarını bulabiliyorlar. Evli kadınların en çok sevgili buldukları yer ise işyerleri olarak belirlenmiş. 
     
     ANKETLER YANILTICI 

     Geçmişte yasalar kocalarını aldatan kadınları cezalandırıyordu. Her şeylerini, hatta evlilikten önce edindikleri mallarını bile kaybedebiliyorlardı. Günümüzde yasalar kadınları koruyacak yönde değişti. Ayrıca kadınların eğitim düzeyleri de arttı. Artık daha rahat hareket edebiliyor ve yaptıklarını arkadaşlarına da hiç çekinmeden anlatıyorlar. 
     Kaç tane kadının evlilik dışı ilişki yaşadığını hesaplamak zor, çünkü anketlere büyük oranda doğru cevaplar verilmiyor. Erkekler cinsel yaşamları konusunda abartılı bilgiler verirken kadınlar daha ketum davranıyor. Uzmanlar, eşlerini aldatan erkeklerin oranını yüzde 50 olarak verirken bu oranın kadınlarda bugün en az yüzde 30-40’lara çıktığını söylüyorlar. 1991’de yapılan bir araştırmada bu oran yüzde 10 çıkmış. 2002’de ise yüzde 15. Aynı araştırmaya göre eşini aldatan erkeklerin oranı ise yüzde 22. Evlilik danışmanı Michelle Weiner-Davis ise eşlerini aldatan kadınların oranının yüzde 50’ye yaklaştığına inanıyor. 
     
</TEXT>
</DOC>
