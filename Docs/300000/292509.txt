<DOC>
<DOCNO> 292509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko11.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ'ın satışı iptal 
</HEADLINE>
<TEXT>



Danıştay, TÜPRAŞ'ın satışını hukuka uygun bulmadı. Yüksek Mahkeme, Ankara 10. İdare Mahkemesi'nin TÜPRAŞ'ın satışının iptaline ilişkin kararını onadı. Tüpraş'ta örgütlü Petrol İş Sendikası, ocak ayında TÜPRAŞ'ın Özelleştirme İdaresi Başkanlığı'nın Tüpraş'taki yüzde 65.76 oranındaki kamu payının 1.30 milyar dolarla Tatneft - Zorlu ortaklığına satışıyla sonuçlanan ihalenin iptali istemiyle Ankara 10. İdare Mahkemesi'nde dava açmıştı. Bu mahkeme mayıs ayında verdiği kararda, ihale sürecinde yapılan uygulamaların rekabeti gözetmediği ve satış kararında kamu yararının göz ardı edildiği savıyla ihaledeki satış işlemini durdurmuş, daha sonra da aynı gerekçelerle haziran ayında satış işlemini iptal etmişti. ÖİB, iptal kararını temyiz için Danıştay 10. Daire'ye götürmüştü. Daire de 22 Haziran'da verdiği kararla ÖİB'nin yürütmeyi durdurma başvurusunu reddetmişti. 
Danıştay 10. Dairesi, dün temyiz istemini esastan sonuçlandırdı. Dairenin konuya ilişkin gerekçeli kararı daha sonra belli olacak. Bu aşamadan sonra Özelleştirme İdaresi Başkanlığı, hukuki süreçte sadece karar düzeltme isteminde bulunabilecek. Bu istemi de yine 10. Daire, karara bağlayacak. 


</TEXT>
</DOC>
