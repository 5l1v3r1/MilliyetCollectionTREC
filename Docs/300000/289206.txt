<DOC>
<DOCNO> 289206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun31.html </URL>
<DATE> 2004/11/16/ </DATE>
<TIME> 18.07 </TIME>
<AUTHOR>  </AUTHOR>
<HEADLINE>
Bush'un yeni kabinesinde çatlak sese yer yok... 
</HEADLINE>
<TEXT>

     İkinci dönem başkanlığında, yeni kabinesini daha çok bir ''ekip'' havasında kurmak isteyen ABD Başkanı George Bush'un, ABD Dışişleri Bakanlığı'ndan istifa eden Colin Powell'ın yerine, bugün Ulusal Güvenlik Danışmanı Condoleezza Rice'ı ataması bekleniyor. 
     Rice'tan boşalan Ulusal Güvenlik Danışmanlığı görevine ise dört yıldır Rice'ın yardımcılığını yürüten Stephen Hadley'in getirileceği kaydediliyor. 
     Bu arada, Amerikan medyasında ABD İç Güvenlik Bakanı Tom Ridge'in de istifa edeceği ve özel sektörde çalışacağı haberleri yer alıyor. Ancak İç Güvenlik Bakanlığı, şu sırada Hawaii'de olan Ridge'in istifası konusunda yorum yapmadı. 
     ABD Sağlık Bakanı Tommy Thompson'ın da istifa edecek bakanlardan biri olduğu belirtiliyor. Ancak Thompson'ın, Bush yönetiminde başka bir mevkiye getirilebileceği kaydedildi. 
     Bu arada, Powell'ın yakın arkadaşı olarak bilinen ABD Dışişleri Bakan Yardımcısı Richard Armitage'ın da dün istifasını verdiği belirtildi. 
     Washington'daki kaynaklar, ABD Savunma Bakanı Donald Rumsfeld'in ise ''görünür gelecekte'' görevinde kalacağını ifade ediyor. 
     Bush yönetimine yakın bir kaynak, ''İkinci dönemde Bush kabinenin ekip havasında olmasını istiyor. Yeni yönetimde Powell gibi çatlak sese ihtiyaç yok. Powell, kabinedeki harcanabilir adamdı. Bush'un kararı, Powell'ı kabine dışında bırakmak ve Rumsfeld'i tutmak yönünde oldu. Çünkü Powell kalıp Rumsfeld gitseydi bu, Irak'taki politikaların başarısızlığı anlamına gelecekti'' yorumunu yaptı. 
     Beyaz Saray'daki ulusal güvenlik toplantılarında, Powell, Rumsfeld ve ABD Başkan Yardımcısı Dick Cheney arasındaki uyuşmazlığın elle tutulur hale geldiği belirtiliyor. Cheney ile Powell arasındaki husumet, 1991 Körfez Savaşı'nda Powell'ın Genelkurmay Başkanı ve Cheney'nin Savunma Bakanı olduğu döneme dayanıyor. Cheney'nin, bu dönemde Powell'ın kendisine yeterince bilgi sağlamadığını düşündüğü belirtiliyor. Powell, ''Benim Amerikan Yolculuğum'' adlı hayatını anlattığı kitabında ise Cheney için, ''ilerlemek için ilkeleri feda edebilecek birisi'' olarak bahsediyor. 
     
     POWELL KALMAYI İSTEDİ AMA BAŞARAMADI 
     Washington'daki kaynaklara göre Powell, görevinde kalmak için dış politikada daha fazla kontrol istedi. Bush'un birinci döneminde dış politikada Beyaz Saray'ın ve hatta Savunma Bakanlığı'nın nüfuzu hissediliyordu. Ancak Bush, Powell'a kalması yönünde telkinde bulunmadı. Powell dünkü açıklamasında, ''Kalmayı önerdiniz mi '' sorusuna, ''Ben öyle bir öneri yapmadım. Kimse öyle bir öneride bulunmadı'' demişti. 
     Buna karşın kaynaklar Powell'ın, ilk başta sadece bir dönem yönetimde kalmak istediğini söylemesine karşın başkanlık seçimi yaklaşırken fikrini değiştirdiği ve kalmaya istekli olacağı durumu yaratacak koşulların bir listesini hazırladığını belirtti. Bu listede Powell, İran ile daha yakın bir diplomasi ve İsrail'deki Ariel Şaron yönetimine karşı daha sert bir tutum gibi belli dış politika unsurlarına yer verdi. Ancak Bush, Powell'dan kalmasını istemedi. 
     
     ''YETERİNCE ÇABUK İSTİFA ETMEDİ'' 
     Washington Post gazetesinde yorum yazan Richard Cohen, Powell'ın yönetimden istifasının, ''yeterince çabuk'' olmadığı eleştirisinde bulundu. 
     Cohen, Powell'ın, Irak konusunda Bush yönetimiyle ayrı düştüğü zaman, BM'de yönetimin Irak Savaşı'na giden yolunu savunmak yerine istifa etmesinin çok daha iyi olacağı yorumunu yaptı. Powell'ın dört yılının en çarpıcı olayı, Amerikan basınında, BM Güvenlik Konseyi'nde, ABD'nin Irak Savaşı'na giden yolunu savunan konuşması olarak yer alıyor. Cohen, o zaman istifa etseydi Powell'ın tarihe geçecek kadar önemli bir iş yapmış olacağını kaydetti. 
     Washington Post'un başyazısında da Powell'ın, ABD'nin Irak Savaşı'nı anlatmak için diğer ülkeler nezdinde çok daha fazla şey yapabileceği eleştirisinde bulunuldu. Örneğin Powell, ABD'nin en az seyahat eden dışişleri bakanları arasında yer aldığı için çok eleştirildi. Gazete, Powell'ın, Türkiye başta olmak üzere Almanya, Fransa ve hatta komşu Meksika'da, Irak konusunda Amerikan davasına destek için çok daha fazla iş yapabileceğini, ancak bunun gerçekleşmediğini yazdı. 
     
     YENİ KABİNE TEK SES 
     Bush'un 15 bakanından neredeyse yarısını değiştirdiği yeni kabinesini, ''intikamcı'' bir anlayışla kurduğu yorumu da yapılıyor. Tarım Bakanı Anne Veneman'ın istifası tarım çevreleri için sürpriz oldu. Ancak yönetime yakın kaynaklara göre Veneman, ülkenin sırtında yük oluşturan ve daha çok güneyli pamuk, pirinç ve buğday üreticilerinin yararlandığı tarım sübvansiyonlarının azaltılması yönünde bir kanun tasarısı hazırlamıştı. Kongre bu tasarıyı büyük oranda görmezden gelmişti. Ancak Beyaz Saray, Veneman'ın, Bush'un 2004'te yeniden seçilmesini sağlayacak tarım eyaletlerine yönelik böyle büyük siyasi etkisi olan bir konuda duyarsız davranmasını affetmedi. Veneman'ın, Bush'un seçim kampanyasında tarım eyaletlerinde kampanya yapması da etkili olmadı. 
     
</TEXT>
</DOC>
