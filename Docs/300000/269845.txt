<DOC>
<DOCNO> 269845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur36.html </URL>
<DATE> 2004/09/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şırnak'ta mayın patladı 
</HEADLINE>
<TEXT>

     Şırnak'ın Silopi İlçesi'nde terör örgütü PKK Kongra-Gel'in yola döşediği mayının patlaması sonucu geçici köy korucusu Abdullah Kutlutekin yaralandı. 
     Şırnak Valiliği'nden yapılan yazılı açıklamada, güvenlik güçleri karşısında verdiği ağır kayıplar nedeniyle ortaya çıkmaya cesaret edemeyen hain ve eli kanlı terör örgütü PKK Kongra-Gel mensuplarının gücünü masum insanlara yönelik mayın ve bombalamalarla haince ve kalleşçe zarar vermeye devam ettiği bildirildi. 
     Vatandaşların kullandığı Silopi-Görümlü arasındaki yola 4 Eylül'de terör örgütünce yerleştirilen mayının patlaması sonucu geçici köy korucusu Kutlutekin'in yaralandığı belirtilen açıklamada, ''Ayrıca, terör örgütünün gerçek yüzünü gördükten sonra örgütten kaçan bir terörist, Silopi-Verimli Jandarma Karakolu'na 4 Eylül'de teslim olmuştur'' denildi. 
     
</TEXT>
</DOC>
