<DOC>
<DOCNO> 276470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko05.html </URL>
<DATE> 2004/10/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TMSF'den Demirbank açıklaması HSBC'den hisse geri alımı olmayacak 
</HEADLINE>
<TEXT>

     Tasarruf Mevduatı Sigorta Fonu'nu TMSF , Demirbank'ın HSBC Bank'a satışına ilişkin, ''Mevcut hukuki gelişmeler sonrasında yapılan satış hukuki geçerliliğini korumaktadır. İdare hukuku ilkeleri çerçevesinde, fiili imkansızlık nedeniyle HSBC'den herhangi bir şekilde hisse geri alımı söz konusu olmayacaktır'' açıklaması yaptı. 
     TMSF'den, bazı basın yayın organlarında yer alan ''Demirbank'ın hisselerinin HSBC'ye satışının iptali'' ile ilgili haberle ilgili yapılan açıklamada, mülkiyeti Fon'a ait olan Demirbank hisselerinin HSBC Bank Plc'ye satışının uygun görülerek, 20 Eylül 2001 tarihi itibariyle hisse devir sözleşmesinin imzalandığı ve fiili hisse devrinin 30 Ekim 2001 tarihinde gerçekleştirildiğini anımsatıldı. 
     Açıklamada, bu satış işlemi ile ilgili olarak açılan dava sonucunda, Ankara 10. İdare Mahkemesi tarafından satış işleminin iptaline karar verildiği, Danıştay 10. Dairesi'nin ise 27 Eylül 2004 günlü kararı ile bahse konu hükümde hukuki isabet görmeyerek, yürütmenin durdurulmasını kararlaştırdığı belirtildi. 
     Açıklamada, ''Mevcut hukuki gelişmeler sonrasında yapılan satış hukuki geçerliliğini korumaktadır. İdare hukuku ilkeleri çerçevesinde, fiili imkansızlık nedeniyle HSBC'den herhangi bir şekilde hisse geri alımı söz konusu olmayacaktır'' denildi. 

     
</TEXT>
</DOC>
