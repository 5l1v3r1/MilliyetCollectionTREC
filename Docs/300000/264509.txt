<DOC>
<DOCNO> 264509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur37.html </URL>
<DATE> 2004/08/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Adana'daki tetikçi cinayetinde sanıklardan biri ifade değiştirdi... 
</HEADLINE>
<TEXT>

     Adana'nın Yumurtalık İlçesi belediye başkan adayını vurması için tuttukları tetikçiyi öldürdükleri iddia edilen sanıkların yargılanmasına devam edildi. AK Parti'den belediye başkan aday adayı olan sanık Emine Koçak, olayla ilgisi bulunmadığını, iyi niyetinin kurbanı olduğunu söyledi. 
     Adana 3. Ceza Mahkemesi'ndeki duruşmaya, tutuklu sanıklar Emine Koçak, Ahmet Savaş, Erhan Savaş, Murtaza Ilgın, Ömer Taşçı, tutuksuz sanık Mahmut Ilgın ve müştekiler Sibel İşlek ile Nihat İşlek katıldı. Haklarında gıyabi tutuklama kararı bulunan Bülent Dönmez ve Nihat Taşçı ise yakalanamadığı için duruşmaya getirilemedi. 
     İsmail İşlek'i tabancayla öldürdüğü suçlamasıyla yargılanan Ahmet Savaş, Murtaza Ilgın'ın, daha önce verdiği ifadelerinde tam olarak doğruyu söylemediğini iddia etti. 
     Ahmet Savaş, olay günü Oğuz isimli bir kişinin yanlarında bulunduğunu, Murtaza Ilgın'ın, ifadelerinde bundan söz etmediğini belirterek, şunları söyledi 
     ''İlk avukatımı, İsmail İşlek'i kavga sırasında öldürdüğümü söylememi istediği, Murtaza'nın da bu şekilde ifade vereceğini söylediği için azlettim. Ben doğruyu söylüyorum. Cezamın 2-3 sene eksik ya da fazla olması önemli değil. İsmail İşlek'i, bana küfür ettiği için, anlık gelişen bir olay neticesi öldürdüm. Otopsi raporunda da maktülle kavga etmediğim ortaya çıkacaktır.'' 
     
     SANIK TAŞÇI, İFADE DEĞİŞTİRDİ 
     Sanık Ömer Taşçı da önceki ifadesinin yanlış olduğunu itiraf ederek, ''Ahmet Savaş ve Murtaza farklı ifade verdiği için doğruyu söyleyemedim. Ben Erhan Savaş ve Bülent Dönmez dışındaki sanıkları daha önceden tanımam, olay akşamı tanıştım. İsmail İşlek'in Emine Koçak için çalıştığını söylememi de Murtaza istedi'' dedi. 
     Duruşma sırasında sık sık gözleri yaşaran Emine Koçak ise iyi niyetinin kurbanı olduğunu belirterek, ifadesini şöyle sürdürdü 
     ''Murtaza'nın, Yumurtalık Belediye Başkan Adayı Mehmet Çetin'i vurdurtacağını öğrendim. Bunu engellemek istediğim için olay akşamı onunla beraber dışarı çıktım. Sadece olay yerinde bulunduğum için sanık oldum. Murtaza ve Ahmet Savaş dışındakileri de önceden tanımam. Benim bir oğlum hasta. Aylardır tutuklu olduğum için onunla ve işlerimle ilgilenemedim. Çok zor durumdayım. Tahliyemi talep ediyorum.'' Sanık Murtaza Ilgın, önceki ifadelerinin geçerli olduğunu belirterek, diğer sanıkların, birbirlerini kurtarmak için yalan söylediğini iddia etti. 
     Mahkeme heyeti, tutuklu sanıkların tutukluluk hallerinin devamına karar vererek, otopsi raporunun gelmesi ve tanıkların dinlenmesi için duruşmayı erteledi. 
     Sanıklar, yaklaşık 6 ay önce AK Parti Yumurtalık Belediye Başkan Adayı Mehmet Çetin'i vurması için tutulduğu ileri sürülen tetikçi İsmail İşlek'in 29 Adana'da öldürülmesiyle ilgili tutuklanmışlardı. 
     
</TEXT>
</DOC>
