<DOC>
<DOCNO> 297330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo39.html </URL>
<DATE> 2004/12/13/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Galatasaray, Denizlispor maçı hazırlıklarına başladı 
</HEADLINE>
<TEXT>

     Derbi maçta Fenerbahçe'yi yenen Galatasaray, Cuma günü Denizlispor ile yapacağı ilk yarının son maçı için hazırlıklarına ara vermeden başladı. 
     Teknik direktör Gheorghe Hagi yönetiminde, Florya Metin Oktay Tesisleri'nde yaklaşık 1.5 saat süren antrenmanda, Fenerbahçe karşısında forma giyen futbolcular, yarım saat koşu yaptıktan sonra çalışmayı bıraktı. Diğer futbolcular ise antrenmanı yarım sahada çift kale maç yaparak tamamladı. 
     Fenerbahçe maçında sakatlanan Hasan'ın kolu askıya alınırken, aynı maçta rakibiyle çarpışması nedeniyle travma atlatan ve başının ağrıdığı bildirilen Necati de Hasan'la birlikte antrenmana katılmadı. Hakan Şükür de antrenmanda yer almadı. 
     Galatasaray, Denizlispor maçının hazırlıklarını, yarın sabah yapacağı antrenmanla sürdürecek. 
     
     TAKIMIN MASKOTU SUAT 
     Akşam yapılan antrenmanda futbolculardan Suat, ilginç bir olaya da imza attı. 
     Antrenmanda, önceki hafta futbolcuların maça çıkmadan giydikleri ''Kadına şiddete son'' yazılı önlüğü giyen Suat, buradaki ''Kadın'' ibaresinin üzerini Suat yazarak kapattı. ''Suat'a şiddete son'' yazılı önlük ile iki tur atan Suat, basın mensuplarına, temsili olarak halkı selamlar gibi poz verirken, takım arkadaşları da kol kola girerek ''Suat'ı sev, Suat'ı sev'' diye bağırdı. 
     Çalışmada arkadaşlarının neşe kaynağı olan Suat, daha sonra önlüğü çıkardı. 
     
     ANTRENMANDA ESKİ DOST 
     Galatasaray'ın antrenmanını, sarı-kırmızılı ekipte yıllarca top koşturan Ümit Davala da izledi. 
     Almanya'da liglerin tatile girmesini fırsat bilerek İstanbul'a gelen Ümit, Fenerbahçe galibiyeti sonrası eski kulübünü ziyaret etmeyi de ihmal etmedi. Ümit Davala, tesislerde bulunan Galatasaray Futbol Şube Sorumlusu Fatih Gökşen ile de bir süre konuştu. 
     Ümit, antrenmanın sonunda takım arkadaşları ve Hagi ile hasret giderdi. 
     
</TEXT>
</DOC>
