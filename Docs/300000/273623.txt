<DOC>
<DOCNO> 273623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko05.html </URL>
<DATE> 2004/09/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Su ararken kömür buldular... 
</HEADLINE>
<TEXT>

     Konya'nın Ilgın İlçesi'nde kömür rezervlerinin 1-2 yıl içinde bitmesi beklenirken, bölgede 3,2 milyon ton yeni kömür rezervine ulaşıldı. 
     Ilgın Linyit İşletmeleri Müdürü Salih Taşçı, işletmenin Enerji ve Tabii Kaynaklar Bakanlığı'na bağlı Türkiye Kömür İşletmeleri Müdürlüğü bünyesinde faaliyet gösterdiğini söyledi. 
     Ilgın'da yaklaşık 25 yıldır çıkarılan kömürün, ilçe ekonomisine önemli katkılar sağladığını ifade eden Taşçı, son zamanlarda rezervlerin azalmasıyla, vatandaşlar arasında bir tedirginlik oluşmaya başladığını anlattı. 
     Halk arasında kömür bitti, ocak kapanacak gibi söylentileri sıkça duymaya başladıklarını belirten Taşçı, Ilgın İşletme Müdürlüğü'nün, şu anda kömür üretim faaliyetlerini sürdürdüğü ocaklarına 12 kilometre mesafede bulunan Çavuşçugöl mevkiinde, vatandaşlar tarafından su sondajı yapılırken, kömür bulunduğu duyumununu aldıklarını ifade etti. 
     Bu duyum üzerine bölgede inceleme başlattıklarını belirten Taşçı, şöyle konuştu. 
     ''Sahada gerekli ölçümleri yaparak, koordinatları belirledik. Maden İşleri Genel Müdürlüğü'ne başvuruda bulunarak arama ruhsatı aldık. Daha sonra proje hazırlamada kullanılacak verileri elde etmek için sondaj çalışmalarına başladık. 2 adet sondaj makinesi ile 3 vardiya halinde çalışmaya başladık. Şu ana kadar yapılan sondajlardan alınan kömür numunelerine göre, 30-35 metreden itibaren 5 ile 9 metre arasında kömür varlığına rastlandı.'' 
     
     10 YIL İŞLENEBİLECEK KÖMÜR 
     Bulunan yeni kömürün, linyit sınıfından olup genç kömürler kapsamına girdiğini kaydeden Taşçı, kalorisinin ise 2500-3000 arasında olduğunu bildirdi. 
     Sahada rezerv belirlemesi ve kömür sınır tespit çalışmalarından alınan ön bilgiler sonucu, 3 milyon 200 bin ton kömür rezervi tespit edildiğini ifade eden Taşçı, şöyle devam etti 
     ''Ilgın'daki mevcut kömür rezervinin bitmesine 1-2 yıl kala, en az 10 yıl işlenebilecek yataklara ulaşıldı. Yakında istimlak çalışmalarına başlanacak. 2005 yılında bir proje kapsamında, kömür üstü toprağın kaldırılarak üretim faaliyetlerine geçilmesi hedefleniyor. Yeni bulunan rezerv, ilçe ekonomisine büyük katkı sağlayacak. işletmemiz, Ilgın halkına, komşu ilçelere ve sanayi kuruluşlarına ucuz fiyatlı kömür temin etmeye devam edecek.'' 
     
</TEXT>
</DOC>
