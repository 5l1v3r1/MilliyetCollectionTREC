<DOC>
<DOCNO> 299589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur01.html </URL>
<DATE> 2004/12/21/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Muğla'da 5.1 şiddetinde deprem... 
</HEADLINE>
<TEXT>

     Muğla'da 5.1 şiddetinde bir deprem meydana geldi. 
     Boğaziçi Üniversitesi Kandilli Rasathanesi'nden alınan bilgiye göre, merkez üssü Muğla'nın Ula ilçesi olan 5.1 şiddetinde bir deprem kaydedildi. 
     Deprem, Marmaris, Bodrum, Muğla, Germencik ve İzmir'de de hissedildi. Depremde herhangi bir can kaybının olmadığı bildirildi. 
     
     İKİ ARTÇI EVLERİ BOŞALTTI 

     Muğla'nın Ula İlçesi'nden meydana gelenden kısa süre sonra saat 01.16'da merkez üssü Muğla'nın Bayır İlçesi ile saat 01.21'de yine Ula merkezli iki artçı sarsıntı daha meydana geldi. Artçı depremlerle birlikte hissedilen bölgelerde evlerinde kalan vatandaşların büyük bölümünü daha sokağa çıktı. 
     Ula'da yağmura rağmen evlerini boşaltan vatandaşlar ilk depremin büyük bir gürültüyle birlikle yaklaşık 40 saniye sürdüğünü söylediler. İlçede polis, jandarma ve belediye görevlileri inceleme çalışması başlatırken, ilk belirlemelere göre yaralanan olmadığı bildirildi. 
     
     3 YARALI VAR, 10 KİŞİ HASTANEYE KALDIRILDI 

     Merkez üssü Muğla'nın Ula İlçesi olan depremde, paniğe kapılan 3 kişi yaralandı. 
     Depremin hissedildiği Marmaris'te, merdivenlerden düşen Sema Mermerler'in ayağı kırıldı. Mermerler, devlet hastanesinde tedavi altına alındı. 
     Bu arada Özel Ahu Hatman Hastanesi'ne de Uğurcan Erciş 22 ayağından, Sevtap Köklü de 41 sol elinden yaralı olarak geldi. Erciş ve Köklü'nün tedavileri ayakta yapıldı. Yaralıların hayati tehlikelerinin olmadığı öğrenildi. 
     Marmaris Devlet Hastanesi ile Özel Ahu Hatman Hastanesi'ne deprem sırasında 13 kişinin yüksek tansiyon şikayetiyle geldiği ve tedavi gördükleri belirtildi. 
     Öte yandan, Marmaris çıkışı Karadere Mevkii'nde deprem sırasında kayalar karayoluna düştü. Belediye ekipleri yaptıkları çalışmalarla kayaları temizlediler. 
     
     CAMİNİN MİNARESİ YIKILDI 

     Depremde, Gökova İlçesi'ne bağlı Akyaka Beldesi'nde bir caminin minaresinin yıkıldığı öğrenildi. 
     Akyaka Belediye Başkanı Ahmet Çalca, kendisiyle görüşen AA muhabirine şunları söyledi 
     ''Beldemizde bulunan caminin minaresi, deprem sırasında yıkıldı. İki eski binanın duvarlarında çatlaklar meydana geldi. Şu ana kadar can kaybı ve yaralanma olmadı. Ancak vatandaşlar paniğe kapılıp sokağa çıktılar.'' 
     
     BAŞKAN UĞULTU KORKUTTU 

     Ula Belediye Başkanı Ümit Karaaslan, hayatı boyunca ilk kez böylesine ürküten bir uğultu ve sarsıntı yaşadığını söyledi. Karaaslan, "Meydana gelen depremde şu ana kadar aldığımız bilgilere göre hiçbir can kaybı olmamıştır. Yağışın devam etmesi sokakta bekleyen vatandaşları ve bizim çalışmalarımızı kötü etkiliyor. Belediye olarak önlemlerimizi aldık. Eski evlerin bacaları ve duvarlarda yıkıklar var. Kaymakamımızla da görüştüm, büyük bir olay yok. Ancak köylerden henüz haber alamıyoruz'' dedi. 
     
     KAYALAR YOLU TRAFİĞE KAPADI 

     Sarsıntılar nedeniyle Marmaris-Muğla Karayolu'nun, Karadere Köprü Mevkii'nde düşen kayalar nedeniyle trafiğe kapandığı belirtildi. Yolun ulaşıma açılması için çalışmalar kısa sürede çalışma başlatıldı. 
     
</TEXT>
</DOC>
