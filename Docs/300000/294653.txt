<DOC>
<DOCNO> 294653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/siyaset/axsiy01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika 'not' etmiş 
</HEADLINE>
<TEXT>


ABD Dışişleri, Ankara'nın resepsiyonlarını boykot etmesini 'not ettiklerini' bildirdi. ABD, ruhban okulunun açılması için baskıyı artırdı 

Yasemin Çongar - Washington 


Fener Rum Ortodoks Patriği Bartholomeos'un "evrensel" ekümenik sıfatının kabul edilmemesi ve Heybeliada Ruhban Okulu'nun aylar önce Washington'a verilen güvenceye rağmen açılmaması, ABD ile Türkiye arasında yeni bir kriz doğururken, Washington bu konuda geri adım atmayacağının işaretini verdi. 
ABD'nin Ankara Büyükelçisi Eric Edelman'ın Rum Ortodoks cemaatinin liderlerine verdiği resepsiyonun, Türk hükümeti tarafından boykot edilmesi, Washington'da rahatsızlık yarattı. 
ABD Dışişleri Bakanlığı Sözcüsü Richard Boucher, Türk boykotunu "not ettiklerini" söyledi. Ancak, Dışişleri Bakanı Abdullah Gül'ün Rum Ortodoks heyetini kabul ettiğini "not ettiklerini" de vurguladı. Boucher, kendilerinin "evrensel" sıfatını tanımasını, "Patrik'i, hem Türkiye içinde hem de dışında, birçok kişinin lideri sayıyoruz" sözleriyle açıkladı. Washington'da bulunan Başbakan Yardımcısı Mehmet Ali Şahin'in, ABD Dışişleri Bakanı, Kıdemli Yardımcısı Marc Grossman'la yaptığı görüşmede de, Patrikhane konusu gündeme geldi. Grossman'ın, Heybeliada Ruhban Okulu'nun açılmasının Türkiye'nin AB ile tam üyelik müzakerelerini başlatmasını kolaylaştıracağını söylediğini kaydeden Şahin, "Bu konunun AB ile ilişkilendirilmesinden rahatsızlık duyduğumuzu ilettim" dedi. 
"Patrikhane'nin taleplerinin kabul edilmesi" isteğinin ABD tarafından geldiğini söyleyen Şahin, Ankara'daki resepsiyon krizinin Washington'daki temaslarında konu edilmediğini, daha ziyade Heybeliada Ruhban Okulu'nun öne çıktığını belirtti. 

Patriklik evrensel değil 

ÖMER ERBİL İstanbul 

Fener Rum Ortodoks Patriği Bartholomeos'un ABD Büyükelçiliği'nin resepsiyonuna, evrensel ekümenik sıfatıyla davet edilmesi tartışma yarattı. Uzmanların görüşleri şöyle 

Prof. Dr. Halil İnalcık Tarihçi 
Patrik, otoritesini devletten alıyor 
İstanbul'un fethiyle birlikte patriklik ortadan kalktı. Fatih, Ortodoks tebasına bir berat verdi. Tıpkı bir vali tayin eder gibi. Patriğin tüm otoritesi, sultanın verdiği berata dayanır. 12 metropolit Sen sinod aralarında, birini patrik tayin ettiler. Sultan da patriği atadı. Yunan tarihçileri bunu göz ardı ederek, patriğin Bizans'ta olduğu gibi devam ettiğini, Ortodoks teba üzerinde imparator gibi etkisi olduğunu ileri sürer. Bu yanlış tefsirdir. Patriğin tüm otoritesi, fetihle birlikte bitmiştir. Otoriteyi, Türk devletinden almaktadır. Lozan'da Eyüp Kaymakamlığı'na bağlanmıştır. Otoritesini kaymakamlıktan alır. Patrik kendi otoritesini ilan etmeye çalışarak suç işlemektedir. Patriğin evrenselliği yoktur. 

Aytunç Altındal Yazar 
ABD, Rusları etkilemek istiyor 
Kişilerin kendisi, tarihi ve evrensel olmaz. Sadece din meclisleri, konsiller, sinodlar evrensel olabilir. Patrik, evrenselliğini 1453 yılında zaten kaybetti. Sadece Rumların kilisesi oldu. Putin, Rus Ortodoks Kilisesi'yle 2 hafta önce bir anlaşma imzalayarak, kilise ve devlet birlikte çalışacak kararı aldı. ABD, İstanbul'un evrenselliğini ilan ederek Rusya'daki 300 milyon Ortodoks'u etki altına almaya çalışıyor. Bir anlamda Rusya'ya gözdağı verilmeye çalışılıyor. İstanbul'un patrikhane olması bile şüpheli. Patrikhaneler, havariler tarafından kurulur. İstanbul kurulduğunda havari kalmamıştı. 

Sevgi Erenerol Türk Ortodoks Patrikhanesi Basın Sözcüsü 
İznik'te belirlendi 
Evrensel kiliseler, 325 yılındaki İznik konsilinde belirlendi. Roma, İskenderiye ve Antakya kiliselerinin evrensel olduğu kararına varıldı. Bunun dışında bir şey savunmak Hıristiyanlıktan çıkmak olarak kabul edildi. Fatih olmasaydı Rumların Ortodoksluğu bile ortadan kalkacaktı. Bugün hiçbir kilise, Fener Patrikhanesi'nin evrenselliğini kabul etmiyor. 


</TEXT>
</DOC>
