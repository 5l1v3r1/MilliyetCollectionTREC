<DOC>
<DOCNO> 286465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur15.html </URL>
<DATE> 2004/11/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kalpazanlarda YTL paniği .. 
</HEADLINE>
<TEXT>

     
     Ramazan ÇETİN DENİZLİ, DHA 
     

KALPAZANLAR Yeni Türk Lirası'na YTL geçiş öncesi ellerindeki sahte paraları piyasaya sürme paniği yaşıyor. Denizli'de de Süleyman Uzel adlı kişi, 158 10 milyonluk, 117 20 milyonluk sahte banknotu piyasaya sürmeye çalışırken yakalandı. 
     Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, İzmir'den sahte para getireceği ihbarını aldığı 44 yaşındaki Süleyman Uzel'i, Buldan'da kent girisinde yakalayıp gözaltına aldı. Yapılan aramada, Uzel'in üzerinde 158 sahte 10 milyon liralık ve 117 sahte 20 milyon liralık banknot bulundu. Süleyman Uzel, mahkemeye çıkartılmak üzere Cumhuriyet Savcılığı'na gönderildi. 
     Emniyet Müdür Yardımcısı Baytekin Nennioğlu, 1 Ocak 2005 tarihinden itibaren Yeni Türk Lirası'na geçilecek olması nedeniyle kalpazanların ellerindeki sahte paraları piyasaya sürmeye çalıştığını, özellikle yaklaşan Ramazan Bayramı öncesi yaşanacak yoğun alışveriş trafiğini fırsat bildiklerini söyledi. Nennioğlu, "Vatandaşlarımızı ve özellikle esnafları uyarmak istiyoruz. Bayram alışverişi trafiğinde kalpazanlara karşı çok dikkatli ve duyarlı olmalarını istiyoruz'' dedi. 
     
</TEXT>
</DOC>
