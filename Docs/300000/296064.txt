<DOC>
<DOCNO> 296064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas29.html </URL>
<DATE> 2004/12/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erkeklere çağrı 'Sertleşme' sorunu yaşıyorsan... 
</HEADLINE>
<TEXT>

     Dünyada sertleşme sorunu erektil disfonksiyon yaşayan erkeklerin sadece yüzde 20'sinin tedaviye başvurduğu, yüzde 80 gibi büyük çoğunluğunun sorununu kimseyle paylaşmadığı belirtildi. 
     Londra'da yapılan Avrupa Cinsel Tıp Cemiyeti 7'nci Kongresi'nde, konuyla ilgili son araştırmalar tartışıldı. 
     Uluslararası Erkek Sağlığı Cemiyeti Başkanı Profesör Siegfried Meryn, sorunun sadece erkekleri değil, aynı ölçüde eşlerini de etkilediğini belirterek, hastalığın göz ardı edilmesinin yaşam kalitesini ve evlilikleri tehdit ettiğini, erkeklerin özgüvenlerini ortadan kaldırdığını söyledi. 
     Sorunun çözümünde erkek-kadın ve doktorun önemine işaret eden Prof. Meryn, bu üçlünün içinde doktora ''kilit bir rol düştüğünü'' ifade etti. 
     Prof. Meryn, doktorların kendiliklerinden bu sorunu anlatamayan hastalarına karşı daha duyarlı davranmaları gerektiğini, bu konuda doktorlara yönelik eğitim çalışmaları yapılmasının zorunlu olduğunu belirtti. 
     Bilim adamları, daha önceleri tedavisi zor olan bu sorunun piyasaya yeni çıkan ilaçlarla çok kolay hale geldiğine dikkati çekti. Bu alanda Amerikan Pfeizer şirketinin ürettiği Viagra ve Alman Bayer şirketinin ürettiği Levitra önde gelen iki ilaç olarak biliniyor. 
     
     LEVİTRA VE ''KONUŞMAYI SEN BAŞLAT'' 
     Kongre çerçevesinde, erkeklerde ereksiyon sorununa karşı birkaç ay önce piyasaya sürülen Levitra'nın üreticisi Bayer şirketi, ''Haydi konuşmayı sen başlat'' adında bir kampanya düzenledi. 
     Yapılan basın toplantısında da İngiltere'de yaşayan ve cinsel fonksiyon bozukluğu sorununu Levitra kullanarak aşan bir çiftin görüşlerine de yer verildi. 
     Keith 46 ve Florance 37 olarak tanıtılan çift, cinsel fonksiyon bozukluğu sebebiyle evliliklerinin yıkılma noktasına kadar geldiğine dikkati çekerken, sorunun çözümünde ilk adımı ''konuşabilmenin'' oluşturduğunu doğruladı. 
     Fonksiyon bozukluğu yaşayan Keith, ''erkekliği elinden alınmış'' hissettiği için yıllarca sorununu kimseyle paylaşmamayı tercih ettiğini belirterek, ''Ancak sonunda eşimle konuşmayı başarmam bizi kurtardı. Sorunun yüzde 90'ı bu yolla aşılmış oldu. Yoksa asla tedaviye ulaşamayacaktım ve evliliğimiz de istemeyerek sona erecekti'' dedi. 
     ''Haydi Konuşmayı sen Başlat'' programını 1.200'den fazla ereksiyon bozukluğu hastasıyla yapılan anketlerin sonuçlarına göre hazırladıklarını belirten kampanya yöneticileri, kadınların yüzde 65'i, erkeklerinse yüzde 66'sının ''konuşmaya nereden başlayacaklarını bilemedikleri için'' bu konuda sessiz kaldıklarını hatırlattı. 
     Erkeklerin yüzde 44'ü ve kadınların da yüzde 45'inin ''etkin bir tedavi olduğunu öğrenene dek'' sessiz kalmayı tercih ettiklerine dikkat çekildi. 
     
</TEXT>
</DOC>
