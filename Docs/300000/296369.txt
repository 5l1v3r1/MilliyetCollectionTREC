<DOC>
<DOCNO> 296369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas10.html </URL>
<DATE> 2004/12/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Baraj çekildi, Selçuklu hanı ortaya çıktı .. 
</HEADLINE>
<TEXT>

     Konya'nın içme suyu ihtiyacını karşılayan Altınapa Barajı'nda kuraklık nedeniyle su seviyesinin azalması, yıllardır varlığı unutulan Selçuklu hanının tekrar su yüzüne çıkmasına neden oldu. Hanın 37 yıldır su altında olmasına rağmen sağlamlığından bir şey kaybetmemesi görenleri şaşırttı. 
     AA muhabirinin aldığı bilgiye göre, Anadolu Selçukluları döneminde bir hayırsever tarafından 13. yüzyılın başlarında yaptırılan ve vakıf mülkiyetine geçen Altınapa Hanı, yüzlerce yıl hizmet verdi. 
     Her türlü doğal etkiye rağmen ayakta kalmayı başaran hanın kaderi, 1950'li yılların sonunda temeli atılarak, 1960'lı yıllarda tamamlanan aynı ismi taşıyan barajda su tutulmasıyla değişti. 
     Bu tarihlerde sulara gömülen 8 asırlık han, uzun yıllar görülmedi. 2004'de yağışın azalması nedeniyle barajın sularında başlayan çekilme yaklaşık 37 yıldır su altında bulunan hanı tekrar su yüzüne çıkardı. 
     Altınapa yöresinde yaşayanların şaşkınlıkla seyrettiği Selçuklu Hanı, yakından incelendiğinde, su altında kaldığı süre boyunca 40 yıl öncesine göre sağlamlığından hiçbir şey kaybetmemiş olduğu görüldü. 
     Duvarlar ve tavanı ayakta tutan kemerlerin neredeyse ilk günkü gibi kalması karşısında hayrete düşen vatandaşlar, tek farkın uzun yıllar su altında kalan hanın tavanı ile iç kısmını kaplayan toprak yığınının bir miktar artması olduğunu dile getirdi. 
     
     ''BİZ KORUYAMADIK, SU KORUMUŞ'' 
     Selçuklu dönemine ilişkin çalışmaları ile tanınan öğretim Üyesi Yrd. Doç. Dr. Caner Arabacı, Selçuklu mimarisine hayran kalmamanın imkansız olduğunu ifade etti. 
     Selçukluların Anadolu'da ticareti geliştirmek için hanlar ve kervansaraylar inşa ettiğini ve taşınan yüklerin sigortalandığını anlatan Arabacı, ''O dönemde büyük önem taşıyan Antalya'ya giden yol üzerinde bulunan konaklama tesislerinden biri olan Altınapa Hanı Selçukluların ticarete verdiği önemi gösteriyor. Bu yol üzerindeki hanların büyük bölümü bugün artık harap durumda'' dedi. 
     Altınapa Hanı'nın yıllarca su altında kalmasına rağmen halen ayakta durmasının dikkat çekici olduğunu vurgulayan Arabacı, şöyle konuştu 
     ''Doğal koruma işlevi gören su, hanın zarar görmesini engellemiş. Han su altında kalmasaydı, belki daha kötü durumda olabilirdi. Çünkü biz aynı dönemde yapılan diğer hanlara sahip çıkamadık, restorasyonunu yapamadık, koruyamadık. Tarihin canlı tanıkları birer birer yok oluyor. Belki de bu hanın gelecek kuşaklara aktarılabilmesi için su altında kalması iyi oldu.'' Barajdaki suyu arıtan Konya Su ve Kanalizasyon İdaresi'nin KOSKİ Genel Müdürü Yafes Yüzügüldü de kuraklık nedeniyle azalan su seviyesinin kendilerine, bir tarihi mirası tekrar görme şansı verdiğini söyledi. 
     Beklenen yağışların düşmesiyle bir süre sonra tekrar sulara gömülecek hanın kurtarılması için yapılabilecek çalışmaları destekleyebileceklerini belirten Yüzügüldü, ''Fakat bunun için ne yapılabileceğini bilemiyoruz. Tarihi miras, suların yükselmesinden sonra kim bilir bir daha ne zaman görülür '' diye konuştu. 
     
</TEXT>
</DOC>
