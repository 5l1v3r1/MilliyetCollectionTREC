<DOC>
<DOCNO> 260865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo23.html </URL>
<DATE> 2004/08/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kemer, futbol turizminde Belek'e rakip oluyor... 
</HEADLINE>
<TEXT>

     Antalya'nın Belek, Side ve Kundu bölgelerinde futbol turizminin öne çıkmasıyla, Kemer yöresindeki oteller de bu sektöre girmeye hazırlanıyor. 
     Limak Otelleri Genel Koordinatörü Hakan Saatçioğlu, Kemer'e bu kış Güney Kore, Japonya, Malezya, Belçika ve Rusya'dan 1. futbol ligi takımlarını getirmek için görüşmelere başladıklarını bildirdi. Saatçioğlu, geçen yıl 3 futbol sahası açtıklarını, bu yıl bir saha daha yaptıracaklarını belirterek, geçen yıl 21 futbol takımı ağırladıklarını hatırlattı. Saatçıoğlu şu bilgileri verdi 
     ''Kemer, Antalya'ya uzak olmasından dolayı, takımlar için bir handikap. Belek ve Side'ye göre futbol turizminde en büyük avantajımız, Kemer'in arka tarafının tamamen ormanlık olması. Hava ve doğa koşulları, burada futbolcular için daha iyi. Futbol sahalarının ilçemizde artıyor olması, Kemer'e daha fazla futbol takımı gelmesini sağlayacak. Biz şimdiden Ocak-Nisan dönemi için çalışmalarımıza başladık. Futbol kataloglarımızı bastırıyoruz. Güney Kore, Japonya, Malezya, Belçika ve Rusya'dan futbol takımlarıyla görüşmelerimiz sürüyor.'' Uzakdoğu ülkelerindeki futbol takımlarının bugüne kadar genellikle Kıbrıs'ta tatil yaptıklarını belirten Saatçıoğlu, bu ülkelerin takımlarının, Avrupa'daki takımlar gibi 1 hafta 10 gün değil, 30 gün sürdüğüne işaret etti. 
     Bu takımlarla birlikte taraftarlarını da Kemer'e çekeceklerini kaydeden Saatçıoğlu, Kemer'in, futbol turizmiyle birlikte daha da hareketleneceğini sözlerine ekledi. 
     
</TEXT>
</DOC>
