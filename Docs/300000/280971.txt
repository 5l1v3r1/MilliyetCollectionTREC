<DOC>
<DOCNO> 280971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun29.html </URL>
<DATE> 2004/10/17/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Bush'un "İsveç'te ordu yok" gafı... 
</HEADLINE>
<TEXT>

     ABD Başkanı George W. Bush'un İsveç'in ordusunun bulunmadığı yolunda iki yıl önce söylediği, ancak tanıklardan biri tarafından kamuoyuna yeni açıklanan sözleri, İsveç basını tarafından geniş şekilde işlendi. New York Times Gazetesi'nin bu pazar ekinde yayınlanan bir yazısında, Beyaz Saray'da son yılların anlatıldığı ve yazar Ron Suskind'ın ''The Price of Loyalty'' adlı kitabından alınan bir bölüm, bugün İsveç gazetelerinin internet sitelerinde yer aldı. 
     Yazar Suskind'in Senatör Joe Biden'e dayanarak anlattığı olayda, 2002 yılında Beyaz Saray'da yapılan bir toplantı sırasında, İsrail ile Filistin arasındaki barış görüşmeleri ele alındı. 
     Toplantıda, hangi ülkelerin bölgeye asker göndereceği tartışıldı. Toplantıya katılan üyeler, Almanya ve Fransa'dan gelecek askerlerin İsrail ve Filistin halkı tarafından kabul görmeyeceğini benimsedi. Bu sırada kongre üyesi Tom Lantos, İskandinav ülkelerinden İsveç'ten seçme askerlerden oluşacak birliğin özellikle Batı Şeria'da daha yararlı olabileceğini anlattı. Ancak ABD Başkanı Bush bu öneriye itiraz ederek, ''İsveç'ten neden bahsettiğini anlamıyorum. İsveç tarafsız bir ülke. Onların ordusu yok ki'' dedi. Lantos, bunun üzerine Başkan Bush'a ''İsviçre ile karıştırmış olabileceğini'' söylese de Bush bildiğinde ısrar etti. 
     Bush, toplantıdan bir hafta sonra başka bir yerde karşılaştığı Lantos'a, ''Haklıymışsın, İsveç'in ordusu var'' diyerek, bu konuda yanıldığını kabul etti. 
     İsveç basını, ülkeleriyle ilgili ABD Başkanı George W. Bush'un iki yıl sonra ortaya çıkan gafına ilgi gösterip internet sitelerinde geniş yer verdi. 
     
</TEXT>
</DOC>
