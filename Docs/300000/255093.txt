<DOC>
<DOCNO> 255093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy08.html </URL>
<DATE> 2004/07/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yargıtay, DEP davasına ilişkin temyiz sonucunu yarın açıklayacak 
</HEADLINE>
<TEXT>

     Yargıtay 9. Ceza Dairesi, kapatılan DEP'in 4 eski milletvekiline yeniden yargılama sonucunda verilen kararın, temyiz sonucunu yarın açıklayacak. 
     Ankara 1 No'li DGM, yeniden yargılama sonucunda kapatılan DEP'in eski milletvekilleri Leyla Zana, Orhan Doğan, Hatip Dicle ve Selim Sadak hakkında 1994'de Türk Ceza Kanunu'nun TCK örgüt üyeliğini düzenleyen 168. maddesine göre verilen 15'er yıl ağır hapis cezasına çarptırılmalarına ilişkin kararı tasdik etmişti. 
     Bu kararın temyiz edilmesi üzerine Yargıtay Cumhuriyet Başsavcılığı'nca hazırlanan tebliğnamede, kararın usulden bozulması istenmişti. 
     Yargıtay 9. Ceza Dairesi'nde geçen hafta yapılan temyiz duruşmasına 4 eski milletvekili katılmamıştı. Eski DEP'lilerin avukatları, Ankara 1'Nolu DGM'nin kararının bozulmasını istemişlerdi. 
     Yargıtay 9. Ceza Dairesi, yarınki duruşmada temyiz istemini ilişkin kararını açıklayacak. 
     Eski DEP'lilerin avukatı Yusuf Alataş, dosya Yargıtay 9. Ceza Dairesi'ne geldiğinde dilekçe vererek, infazın durdurularak tahliyelerini istemişti. Yargıtay 9. Ceza Dairesi, kapatılan DEP'in 4 eski milletvekili hakkındaki infazı durdurarak, tahliyelerine karar vermişti. 
     
     NE OLABİLİR 

     Yargıtay 9. Ceza Dairesi, Ankara 1 No'lu DGM'nin kararını usul veya esastan bozarsa Zana, Doğan, Dicle ve Sadak yeniden yargılanacaklar. 
     Ancak, bu sefer yargılamayı Ankara 1 No'lu DGM değil, kaldırılan DGM'lerin yerine kurulan Ankara 11. Ağır Ceza Mahkemesi yapacak. 
     9. Ceza Dairesi, yerel mahkemenin kararını onarsa, eski DEP'lilerin karar düzeltme isteminde bulunma hakları var. Bu istemin öncelikle Yargıtay Cumhuriyet Başsavcılığı'nca kabul edilmesi gerekiyor. 
     Yargıtay Cumhuriyet Başsavcılığı, 9. Ceza Dairesi'nin onama yönünde verebileceği karara katılmazsa, kendisi de doğrudan bu karara itiraz edebilecek. İtirazı, Yargıtay Ceza Genel Kurulu görüşecek. Genel Kurul'un vereceği karar kesin olacak. 
     
</TEXT>
</DOC>
