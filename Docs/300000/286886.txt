<DOC>
<DOCNO> 286886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy08.html </URL>
<DATE> 2004/11/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Unakıtan Altı sıfır atılmasını ağzımdan kaçırdım 
</HEADLINE>
<TEXT>

     Maliye Bakanı Kemal Unakıtan, paradan altı sıfır atılacağını dilinin sürçmesi sonucu ilk kendisinin ifade ettiğini, bu nedenle konunun biraz erken açıklandığını belirtti. 
     Maliye Bakanı Kemal Unakıtan, Teknoloji Holding tarafından üç ayda bir yayınlanan "Thema" adlı dergiye verdiği röportajda, YTL'ye geçiş sürecine ilişkin süreci değerlendirdi. 
     Bakan Unakıtan, şunları dedi 
     "Öyle bir durum oldu ki bütçe rakamlarını okuyorum, 'trilyonlar, katrilyonlar' kafam karıştı. Trilyon, katrilyon, katrilyonu 'trilyon' diye okuyorum. Durdum, milletvekillerine dedim ki 'Tamam artık bu eziyet bitecek, katrilyonlardan, trilyonlardan kurtulacağız. Paradan 6 sıfır atıyoruz. YTL gelecek, böyle dil sürçmelerini yaşamayacağız. 
     'Ama o gün şu da gündeme geldi 'Şimdi Bakan bunu söyledi ama yapabilecekler mi ' tartışma başladı. Tabi dil sürçmesi yüzünden erken açıklamak zorunda kaldık ama bizim programımız zaten bu yöndeydi." 
     
     "KAFAM KARIŞIRSA GİTTİ" 

     Unakıtan, YTL'ye kendisinin nasıl alışacağı yönündeki bir soruyu şöyle yanıtladı 
     "Kafa karışırsa gitti, çok dikkat etmem lazım. Çünkü devlette ölçü kalmamış. Şimdi gelin benden ödenek isteyen genel müdürler var. 'Ne kadar istiyorsunuz ' diyorum, 'yalnızca 1 trilyon' diyor. Bazen 'Senin istediğinden haberin var mı 1 trilyonu ben bir arada görmedim, cebinden o parayı verdiğini bir düşün bakalım ne oluyor Maaşına göre bir hesapla' diyorum. O zaman duruyor. 'Ne olacak devlet öder' diyor. 'ama artık öyle yağma yok' diyorum. Yeni dönemde ödenek isteyenler de '1 milyon istiyorum' diyecek." 
     
     "HAVA OLSUN DİYE EUROYA GEÇMEYİZ" 

     Şu anda euroya geçmeyi hiç düşünmediklerini, YTL'nin daha fazla heyecan verdiğini dile getiren Unakıtan, ancak AB'ne girip euro zorunluluğu doğduğu zaman bunun düşünüleceğini ifade etti. "Sırf 'hava olsun' diye böyle bir şey yapmayız" diyen Kemal Unakıtan, "yaparsak dünyayı kendimize güldürürüz. Daha AB'nin Euro sahasına girmemişiz, öyle bir mecburiyetimiz yok, kendi kendimize gelin güvey olmaya gerek yok. Hükümetimizin bu yönde bir eğilimi yok' dedi. 
     
     IMF YTL'DEN MEMNUN 

     Unakıtan, IMF uzmanlarının kendilerini Türkiye şartlarına göre ayarlayarak geldiğini belirterek, uzmanların çok zorlandıklarını, TL'nin sıfırlarına daha alışamadan görev sürelerinin dolduğunu söyledi. Unakıtan, "'Katrilyon' demiyorlar, kendilerince 'ketrilyon' falan diyorlar. Yeni paranın gelecek olmasından onlarda memnunlar" diye konuştu. 
     
     "MÜHİM OLAN PARADAN 6 SIFIR ATMAK DEĞİL" 

     İşadamı olduğu dönemlerde yurt dışından mal alırken euro ve dolar kullandığını hatırlatan Unatıkan, yabancılarla konuşurken sürekli konunun TL'nin değerinden açıldığını ve biraz alaycı şekilde "1 dolar 1.5 milyon TL. inanılmaz bir durum, hiçbir devletin bu kadar düşük parası yok" denildiğini kaydetti. Türk vatandaşı olarak buna çok üzüldüğünü ifade eden Bakan Unakıtan, "Birçok hükümet, birçok iktidar geldi, gitti. Her biri de 'TL'den 3 sıfır, 6 sıfır veya şu kadar sıfır atacağız' diye beyanlarda bulundu. 
     Maalesef hedeflerini gerçekleştiremeden gittiler. Çünkü, mühim olan paradan sıfır atmak değil, onun altyapısını geliştirmek, ekonomiyi paradan 6 sıfır atacak hale getirmek" dedi. Kemal Unakıtan, paradan sıfır atmak için enflasyonun yüzde 12 veya daha aşağılara inmesini beklediklerini dile getirdi. 
     
     "ARTIK ESKİYE DÖNÜŞ YOK" 

     Türkiye'nin enflasyon hastalığına çözüm yaratamadığı için çareyi paranın değerini düşürmekte bulduğunu ifade eden Unakıtan, AKP iktidarı döneminde TL'nin istikrar kazandığını, aşırı artış ve düşüşlerin yaşanmadığını belirtti. Unakıtan, buna neden olarak ekonomide alınan tedbirleri göstererek, üç yıllık ekonomik programı bu nedenle yaptıklarını kaydetti. "Artık eskiye dönüş yok, buna geçit vermeyiz" diyen Unatıkan, Türkiye'nin yurtdışındaki itibarının da arttığını vurguladı. 
     
     "KİMSE 'PARA KÜÇÜLDÜ' DİYE BONKÖRLÜĞE KALKMASIN" 

     YTL'ye geçiş sürecinde yapılan hazırlıkları da anlatan Unakıtan, bazı uyarılarda da bulundu. Maliye Bakanı Unakıtan, yuvarlamayla fiyatların artacağı yönündeki korkuları değerlendirirken, geçmiş dönemlerde "yuvarlama" diye bir şeyin olmadığını, çünkü herkesin kuruşun kıymetini bildiğini söyledi. Unakıtan, "Kimse 'para küçüldü' diye bonkörlüğe kalkmasın" dedi. 
     
     UNAKITAN'DAN "KADINLARA ÖZEL" ÖZEL UYARI 

     Unakıtan, kadınları YTL harcaması konusunda dikkatle olmaya çağırırken, "Özellikle hanımların çok dikkatli olması lazım. Yurt dışına gidince benzer şeyi yaşıyoruz. 
     Hanımlarımız hemen 1 dolar 10 doları küçük görüp, ucuz sanıyor. Onları uyarıyoruz. 'Ucuz demeyin, TL ile bir çarpın bakalım' diyoruz" diye konuştu. 
     
     HARCAMA EĞİLİMİNİN ARTACAĞI ENDİŞESİNE KATILMIYOR 

     YTL ile birlikte harcama eğiliminin artacağı yönündeki endişelere de katılmadığını ifade eden Unakıtan, "Avrupa ülkelerinde euroya geçiş sürecini inceledik. Orada euroya dönüşten dolayı enflasyona etki çok düşük düzeyde kalmış. 
     Ama ben yine halkın bu konuda aydınlatılması gerektiğini düşünüyorum. Ya da vatandaş bir iki yanılacak, zarar edecek o zaman gözü açılır. Dikkat etmeyip maaşı bir alış verişte harcarsa o zaman yeni maaşa kadar nasıl geçineceğini kara kara düşünür" diye konuştu. 

     
</TEXT>
</DOC>
