<DOC>
<DOCNO> 273138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo02.html </URL>
<DATE> 2004/09/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nihat mağlup, Emre berabere, Real Madrid tepetaklak 
</HEADLINE>
<TEXT>

     Hafta içinde Şampiyonlar Ligi'nde Leverkusen'e 3-0 yenilerek büyük bir şok yaşayan Real Madrid'e bir şok da Espanyol'dan geldi. Beyaz Şimşekler, karşılıklı iki penaltının kaçtığı maçta Espanyol deplasmanında 1-0 mağlup olarak taraftarlarını çılgına çevirdi. 
     Ev sahibinin golü 41. dakikada Rodriguez'den gelirken, Espanyol'dan Tamudo ve Real Madrid'ten Ronaldo penaltı atışlarını golle sonuçlandıramadı. Madrid ekibinin yeni transferi savunma oyuncusu Samuel ise 78. dakikada kırmızı kart gördü. 
     
     Sociedad tutunamadı 
     Geçen sezonun La Liga ve UEFA şampiyonu Valencia deplasmanına çıkan Nihat'ın takımı Real Sociedad ise 3-1 yenilmekten kurtulamadı. 
     Nihat'ın 73 dakika oyunda kaldığı karşılaşmada ev sahibi Valencia Di Vaio 2 ve Mista'nın sayılarıyla maçı 3-0'a getirirken Sociedad bu üç gole 83'te Arteta ile cevap verebildi. 
     
     Emre son 7 dakika 
     İtalya Serie A'da ise Emre'nin takımı Inter, kendi evinde Palermo ile 1-1 berabere kalarak Şampiyonlar Ligi'ndeki Werder Bremen galibiyetinin ardından taraftarlarını hayal kırıklığına uğrattı. Milli yıldızımız 83. dakikada Edgar Davids'in yerine oyuna girdi. 
     
</TEXT>
</DOC>
