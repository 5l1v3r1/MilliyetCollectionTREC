<DOC>
<DOCNO> 297954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo23.html </URL>
<DATE> 2004/12/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İlhan Mansız Hertha Berlin formasını giymek istiyorum... 
</HEADLINE>
<TEXT>

     Milli futbolcu İlhan Mansız, Almanya Birinci Ligi'ndeki Bundesliga Hertha BSC Berlin takımının formasını giymek istediğini söyledi. 
     Hertha BSC Berlinli futbolcularla birlikte idmanlara katılan İlhan, Berliner Kurier Gazetesi'ne yaptığı açıklamada, ''Hertha Berlin formasını giymek istiyorum. 1 aydan bu yana düz koşulara başladım. Ocak ayında takımla birlikte idmanlara da başlayacağım'' dedi. 
     Hertha BSC Berlin'in kendisini beğenmesi durumunda paranın sorun olmayacağını belirten İlhan, ''Başka teklifler de gelse Hertha'nın önceliği var. Para benim için önemli değil. Önemli olsaydı Japonya'da kalırdım'' diye konuştu. 
     İlhan ayrıca, Hertha BSC Berlin'in UEFA Kupası'na katılabilecek potansiyeli olduğunu kaydetti. 
     
</TEXT>
</DOC>
