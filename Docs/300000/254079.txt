<DOC>
<DOCNO> 254079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun30.html </URL>
<DATE> 2004/07/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Denktaş'tan Ppaadopulos'a cevap geldi... 
</HEADLINE>
<TEXT>

     KKTC Cumhurbaşkanı Rauf Denktaş, son günlerde Kıbrıs Rum yönetimi lideri Tasos Papadopulos'un Ada'da gerçekten ne istediğinin çeşitli kesimlerce sorgulandığına işaret ederek, ''Papadopulos'un ne istediğinin cevabının Akritas Planı'nda yer aldığını'' vurguladı. 
     Cumhurbaşkanı Denktaş, yaptığı yazılı açıklamada, Akritas Planı'nın Kıbrıs'ın Yunanistan'a ilhakını öngördüğünün altını çizerek, ''Akritas Planı ne diyor 'Esas hedef Enosis'e safha safha gideceğiz' diyor ve 'esas hedef, zamanı gelmeden açıklanmayacaktır' diyor'' ifadesini kullandı. 
     Kıbrıs'ta çarenin, halkın KKTC'ye, egemenliğine, Türk-Yunan dengesine ve iki coğrafyaya dayalı bir formülde ısrarlı olması olduğunu belirten Denktaş, ''Rum liderliğinin, Kıbrıs'ın tümünü Akritas Planı'nda öngörülen son safhaya ENOSİS'e veya ondan bir evvelki safhaya adanın tümüyle Rum çoğunluk idaresine girmesine kapıların kapalı olduğunu görmesi halinde, yeni, kalıcı, sağlam bir ortaklığa razı olacağını'' kaydetti. 
     Denktaş, ''Bu konuda halkın ve Türkiye'nin kararlılığı ne kadar gerekliyse 40 yıldır Rum idaresine 'meşru hükümet' muamelesi yaparak bizim ambargolar altında çökmemizi bekleyen ilgili hükümetlerin de Kıbrıs'ta iki devletten oluşan bir birleşimin daha kalıcı, daha yıkılmaz, daha istikrarlı olacağını görerek Kıbrıs'a bakış açılarını değiştirmeleri gerekmektedir'' dedi. 
     
     PAPADOPULOS ENOSİS İSTİYOR 
     Papadopulos'un Kıbrıs'ta ne istediğinin açıkça ortada olduğunu ve bunun Enosis olduğunu belirten Denktaş, ''Rum idaresinin, oturtulduğu avantajlı yüksekliklerden kendi rızası ile inip bizimle eşit şartlarda, kalıcı, Türk-Yunan dengesini koruyarak Enosis'e set çeken, eşit egemenliğe dayalı bir ortaklığı sağlayan bir uzlaşma yapmasını beklemek saflık olur'' ifadesini kullandı. 
     Avrupa Birliği'ne, Kıbrıs'taki taraflara eşit davranması çağrısı da yapan Denktaş, şunları kaydetti 
     ''AB, Kıbrıs'ta her iki tarafı ve tüm Kıbrıs'ı temsil eden tek yetkili görmek istiyorsa iki eşit tarafın bu konularda anlaşabilmesini sağlayacak bir yaklaşım içine girmesi ve Kıbrıs'ta sefl-determinasyon hakkını haiz iki eşit halkın var olduğunu kabul etmesi gerekir. İki halkın varlığını vurgulamış olan referandumdan sonra, bunlardan birini hala Kıbrıs'ın tümünü temsil hakkı olan 'meşru hükümet' olarak tanımaya devam etmek, Kıbrıs Türk halkına karşı uygulanmış olan ve uzlaşmayı engellemiş olan yanlış siyasete, ayrıcalığa diskriminasyona körü körüne devam etmek anlamına gelecektir. Papadopulos'tan bu itirafı bekleyemezsiniz.'' 
     
</TEXT>
</DOC>
