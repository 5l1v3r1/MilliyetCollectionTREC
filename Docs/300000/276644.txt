<DOC>
<DOCNO> 276644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/dunya/axdun01.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, halkına soracak 
</HEADLINE>
<TEXT>


Fransa Cumhurbaşkanı Chirac, Türkiye'nin AB üyeliğinin Fransa'da halk oyuna götürülmesi konusunda düzenlemeler için direktif verdiğini söyledi 

MİNE G. KIRIKKANAT Paris 


Fransa'da geçtiğimiz günlerde başlayan "Türkiye'nin Avrupa Birliği üyeliğine referandum yoluyla halk karar versin" tartışmasına, Fransa protokolünün bir numarası Cumhurbaşkanı Jacques Chirac da katılarak referandumdan yana olduğunu açıkladı. Almanya Başbakanı Gerhard Schröder ile dün Strasbourg'da Türkiye'nin olası AB üyeliğinin masaya yatırıldığı bir görüşme yapan Chirac, bunun ardından düzenlenen basın toplantısında, "Türkiye'nin AB'ye üyeliği hakkında bir referandumda Fransızların kendilerini ifade edebilmelerine olanak sağlayan bir anayasal revizyondan yana olduğunu" söyledi. 
Chirac, basın toplantısında, "Hükümetten, Türkiye'nin AB'ye olası girişinden önce, parlamentonun yerine Fransız halkının AB'ye girecek yeni üyeler hakkında söz söylemesine olanak verecek referandumu garantileyen yasal düzenleme konusunda inceleme yapmasını istedim" dedi. Fransa Cumhurbaşkanı, gelecek yıl Fransa'da yapılması planlanan AB Anayasası ile ilgili referandumun Türkiye ile hiçbir ilgisinin bulunmadığının da altını çizdi. 

'Üyelik 10 - 15 yılı bulur' 
Türkiye'nin olası üyeliğinin çok uzun vadeli bir mesele olduğunu söyleyen Chirac, "Türkiye'nin AB koşullarının bütününü yerine getirmesi gerekiyor, bu da 10 - 15 yıl alır" ifadesini kullandı. Chirac, "Türkiye'nin bizimle olması çıkarımızadır" diye konuştu. 
Almanya Başbakanı Gerhard Schröder de "Fransa ve Almanya aynı tahlilleri paylaşıyor. Türkiye'nin zamanı geldiğinde AB'ye girmesi, Avrupa'da güvenlik için bir artıdır" şeklinde konuştu. Schröder, Alman Anayasası'nın Türkiye'nin AB üyeliği konusunda referandum yapılmasını engellediğini belirtti. 
Almanya Başbakanı, şunları söyledi "Chirac'ın, olaylar hakkında karar vermeden önce olgunlaşmalarını beklemek gerektiğini söylemesini anlaşılır bulurum. Fransa ve Almanya'nın, Türkiye'nin Avrupa'nın güvenliği bakımından taşıdığı önemi benzer şekilde değerlendirmesi göz önüne alınmaya değer." 




</TEXT>
</DOC>
