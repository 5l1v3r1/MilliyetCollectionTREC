<DOC>
<DOCNO> 275603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko19.html </URL>
<DATE> 2004/09/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
IMF Heyeti, son değerlendirmelerini yapıyor... 
</HEADLINE>
<TEXT>

     Uluslararası Para Fonu IMF heyeti, imzalanacak yeni stand by anlaşmasına dönük birinci kısım çalışmaları kapsamında, Hazine Müsteşarlığı'nda son değerlendirmelerde bulunuyor. 
     Edinilen bilgiye göre, heyetle yapılan son görüşmelerin temel konusunu, 2005 yılına dönük bütçe çalışmaları oluşturuyor. 
     IMF Türkiye Masası Şefi Rıza Moghadam'ın ise yarın Türkiye'den ayrılması beklenirken, IMF heyetinin geri kalan kısmının da perşembe günü ayrılacağı belirtiliyor. 
     
     HEYETİN TÜRKİYE TEMASLARI... 
     Türkiye'deki temaslarına 16 Eylül'de İstanbul'dan başlayan Türkiye Masası Şefi Rıza Moghadam başkanlığındaki IMF heyeti, daha sonra 20 Eylül'de de Ankara'ya gelmişti. 
     Heyete İstanbul'da, sivil toplum kuruluşlarının temsilcileri ve bazı akademisyenler ile görüşmüştü. 
     Ankara'da, Devlet Bakanı Ali Babacan ve Maliye Bakanı Kemal Unakıtan ile görüşmelerde bulunan heyet, çalışmalarını ağırlıklı olarak Hazine, Maliye Bakanlığı, Özelleştirme İdaresi ve BDDK'da sürdürdü. 
     IMF heyeti, Türkiye ile imzalanması düşünülen 3 yıllık yeni stand-by anlaşmasıyla ilgili müzakereler kapsamında temaslarda bulunurken, görüşmeler kapsamında, son ekonomik gelişmeler ve yapısal reformlarda kaydedilen ilerlemeler değerlendirildi. Bu kapsamda hazırlanmakta olan 2005-2007 yıllarına ait Ekonomik Program'a dönük hedefler ile uygulanacak politikalar değerlendirildi. 
     Görüşmelerde, işsizliğin düşürülmesi ve ekonomik büyümenin sürdürülmesine odaklanılarak, 3 yıllık dönemde gerçekleştirilmesi planlanan yapısal ve kurumsal reformlar da ele alındı. 
     Vergi yönetimi ve rejiminin revizyonu, kamu maliyesinin yeniden yapılandırılması ve sosyal güvenlik alanında yapılması gereken reformlar ise heyetin diğer gündem maddeleriydi. 
     Görüşmelerde, yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de gündeme geldi. 
     
     IMF HEYETİ, EKİM ORTASINDA TEKRAR GELECEK 
     IMF heyetinin Türkiye ziyaretine, 1 Ekim 2004 tarihinde başlayacak IMF-Dünya Bankası Güz Dönemi Toplantıları nedeniyle ara verilecek. 
     Türk heyetinin, IMF yetkilileriyle çalışmalarının, IMF-Dünya Bankası Güz Dönemi Toplantıları çerçevesinde Washington'da da devam edeceği belirtilirken, IMF heyeti Ekim ayı ortalarında Türkiye'ye tekrar gelecek, çalışmalara kaldığı yerden devam edilecek. 
     IMF ile olan çalışmaların, yeni Stand By ayrıntıları çerçevesinde, yılsonuna kadar devam edebileceği belirtiliyor. 
     
</TEXT>
</DOC>
