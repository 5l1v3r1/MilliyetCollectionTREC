<DOC>
<DOCNO> 282435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun33.html </URL>
<DATE> 2004/10/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hindular, festivalde 10 bin hayvanı kurban etti 
</HEADLINE>
<TEXT>

     Hindistan'ın doğu kesimlerindeki tapınaklarda Hindular, tanrıça Durga için 2 günde 10 bin hayvanı kurban etti. 
     ''People for Animals'' adlı hayvan hakları örgütünün yöneticisi Jeevan Pradip Das, ülkenin Orissa eyaletindeki yaklaşık 300 tapınakta kutlanan Navaratra 9 gece festivalinde, bufalo, keçi ve tavuklardan oluşan toplam 10 bin hayvanın kurban edildiğini kaydetti. 
     Das, hayvanların öldürülmesini önlemek amacıyla halkı ikna etmek için gelecek yıl festivalden 6 ay önce örgüt olarak kampanya başlatacaklarını belirtti. 
     Ortalığın kan gölüne döndüğü festivalde, çoğu Hindu hayvanları kurban etmenin eski bir gelenek olduğunu ve kimsenin bu geleneği bozamayacağını savunurken, eyalet hükümetinin bu geleneğe son vermek istediği, ancak halkın tepkisinden çekindiği kaydedildi. 
     Tapınaklarda davul vuruşlarının kreşendosu, müzik aletlerinin ve ilahilerin arasında kurban ettikleri hayvanlarla savaşçı tanrıça Durga'nın gönlünü almak isteyen Hindu dindarlar, festival kutlamalarının doruğa çıktığı bugün, oruç tutup, dua edecek. 
     Hindular, tanrıçaya kurban edilecek en değerli hayvanın bufalo olduğuna ve kurban etmenin dileklerini yerine getireceğine inanıyor. 
     
</TEXT>
</DOC>
