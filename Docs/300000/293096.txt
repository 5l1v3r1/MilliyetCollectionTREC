<DOC>
<DOCNO> 293096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy13.html </URL>
<DATE> 2004/11/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İçişleri Bakanlığı'nın bütçesi görüşülüyor... 
</HEADLINE>
<TEXT>

     İçişleri Bakanı Aldülkadir Aksu, organize suç örgütleriyle mücadeleyi, yolsuzluklarla mücadelenin bir aracı olarak gördüklerini belirterek, ''Bu nedenlerle de 58 ve 59. hükümetlerimiz döneminde sessiz sedasız, hiç gürültü koparmadan çetelerle mücadele ediyoruz'' dedi. 
     Bakan Aksu, TBMM Plan ve Bütçe Komisyonu'nda, bakanlığının 2005 yılı bütçesinin sunarken, Türkiye'nin, tarihinde yalnızca birkaç kez yaşadığı önemde günler geçirdiğini belirtti. 
     Türkiye'yi etkisine alan değişim ihtiyacının ülkenin kendi iç dinamiklerinden, globalleşen dünya konjonktüründen ve nihayet Avrupa Birliği'ne giriş sürecinden doğrudan etkilendiği söyleyen Aksu, İçişleri Bakanlığı'nın bu değişimi yakından takip ettiğini bildirdi. 
     Aksu, ''Değişimi yakalamak için bir yandan yasal altyapısını dönüştürürken, öbür yandan da yeni duruma uygun bilgi ve tecrübe birikimi sağlamak amacıyla insan kaynağını sürekli eğitime tabi tutmaktadır. Bütün bu çalışmaları yaparken, Atatürk ilke ve inkılaplarına, demokrasiye ve laik cumhuriyete bağlılığı, temel ilke olarak içselleştirmeyi ihmal etmemektedir'' diye konuştu. 
     
     UYUM ÇALIŞMALARI 

     Aksu, 58 ve 59. Cumhuriyet hükümetlerinin kararlı tutumu ile 2 yıllık süreçte geçmişe oranla daha esaslı bir değişim yaşandığının kabul edilmesi gerektiğini kaydederek, Türkiye'nin AB üyeliği çerçevesinde yürütülen uyum çalışmalarında, İçişleri Bakanlığı'nın görev alanına giren konularda yapılan çalışmaların önemli katkısı olduğunu söyledi. 
     Kopenhag Siyasi Kriterleri'nin yerine getirilmesine yönelik yasal ve anayasal düzenlemeleri anımsatan Aksu, hükümet olarak, sivil hak ve özgürlüklerin geliştirilmesi ve korunması hususunda hassas oldukları ve bu hassasiyeti sürdürme konusunda kararlılıktan vazgeçmeyecekleri bir diğer önemli noktanın ise yasal alanda yapılan reformların uygulanmasında çıkan sorunların çözümü olduğunu söyledi. 
     Aksu, ''Bu sorunların çözümünde sivil toplum örgütlerinin işbirliğine önem vermekteyiz'' dedi. 
     İnsan haklarının korunması ve geliştirilmesi, ihlallerin önlenmesi amacına yönelik mevzuat değişiklikleri ve yeni oluşumları da anlatan Aksu, ''Tam bir siyasi kararlılıkla arkasında durduğumuz 'işkence ve kötü muameleye sıfır tolerans' serlevhası, yalnızca ülkemizdeki sivil toplum kuruluşları ve güvenlik birimlerince değil, aynı zamanda uluslararası insan hakları örgütleri ve batı kamuoyunca da benimsenmiş gözükmektedir'' diye konuştu. 
     
     ''EĞİTİME VERİLEN ÖNEM'' 

     Bakan Aksu, şöyle devam etti 
     ''Uygulamanın geliştirilmesine yönelik attığımız adımlardan bir diğeri de ülkemizin Avrupa Birliği müzakerelerine hazırlanması çerçevesinde, AB mali işbirliği programı kapsamında hazırlanan, 'ifade alma yöntemlerinin ve ifade alma odalarının geliştirilmesi projesi' dir. Bu proje ile Belirlenen 30 ayrı il emniyet müdürlüğünde birer adet ifade alma odasının modernize edilerek gerekli teknik ekipman ile donatılması ve yapılacak diğer ifade alma odaları için örnek olarak kullanılmasını, İl emniyet müdürlükleri ve merkezi birimlerde ifade alma ve sorgu işlemlerinde görev alan 200'ü eğitici personel olarak görevlendirilmek üzere toplam 1000 personele eğitim verilmesini, İfade alma ve sorgu teknikleri konusunda standartlaşmaya gidilmesi, düzenlenecek bölgesel seminerler ile ifade alma konusunda görev alan personelin bilgilendirilmesini, Suç soruşturma işlemleri ile ilgili olarak kolluk birimleri, savcılıklar ve barolar arasındaki işbirliğinin geliştirilmesi ile yürütülen hizmetlerin yeniden yapılandırılmasını amaçlamaktayız. Diğer yandan, yasal ortamda yapılan bu değişikliklerin uygulama alanına taşınabilmesi için çeşitli düzeydeki personelimizin eğitimine de büyük önem vermekteyiz.'' 
     
     PROJELER 

     ''Polis, Profesyonellik ve Toplum'' projesine de değinen Aksu, ''Proje, Emniyet Genel Müdürlüğü ile Avrupa Konseyi, Dışişleri Bakanlığı, İnsan Hakları Eğitimi On Yılı Ulusal Komitesi Başkanlığı koordinesinde, polis temel ve hizmet içi eğitiminin yeniden yapılandırılması sürecinde emniyet teşkilatının eğitim hizmetlerinin etkin bir şekilde yürütülmesi ve eğitici kadroların yetiştirilmesi amacıyla hazırlanmıştır'' dedi. 
     Aksu, yerel yönetimin yeniden yapılandırılmasına ilişkin yasalarla yerel idarelere önemli yetki ve kaynak aktarıldığını bu denli önemli yetki ve kaynak verilen belediyelerin performanslarının ölçülmesinin öne çıktığını bildirdi. 
     Gerek ikmal, gerek Meclis'in onayına sunulan bu kanunlardaki temel hedefin, ''yönetime katılımı'' teşvik etmek olduğunu ifade eden Aksu, ''Zira biz temsili sistemde tam demokrasinin, vatandaşın mümkün olan her aşamada yönetime katılmasını sağlamak olduğuna inanıyoruz'' diye konuştu. 
     Aksu, bu ihtiyacı gidermek amacıyla Belediyelerde Performans Ölçümü Projesi BEPER hazırlandığını bildirdi. 
     e-Devlet uygulamalarının İçişleri Bakanlığı'ndaki yansımalarını da anlatan Bakan Aksu, vatandaşın günlük yaşamında ihtiyaç duyduğu bilgileri, kimi başvuruları internet ortamında elde etme ve gerçekleştirme olanağına kavuştuğunu söyledi. 
     Türkiye Cumhuriyeti Kimlik Numarası kullanılarak kamu kurum ve kuruluşlarının kimlik bilgilerine elektronik ortamda doğrudan ve hızlı erişimlerinin sağlanmasına yönelik Kimlik Paylaşım Sistemi'ne de KPS değinen Aksu, Türkiye'nin e-devlet dönüşümünü hızlandıracak en önemli araç diye nitelediği sistem sayesinde MERNİS veri tabanı bilgilerinin farklı kurumlarda tekrar edilmesinin ve dolayısıyla kaynak israfının önüne geçilmiş olacağını belirtti. 
     Bakan Aksu, ''Ayrıca, mevcut durumda kurumların vatandaşlık bilgilerine erişim için çeşitli yollarla harcadıkları mesai, teknik araç gereç ve iletişim giderlerinden de tasarruf edilecektir. Kamu kurum ve kuruluşlarının entegre bir e-devlet yapısına ulaşmaları kolaylaşacaktır. Bu yapıya kamu hizmeti sunan bankalar, noterler, meslek örgütleri, gibi kurumlar dahil edilecektir'' dedi. 
     KPS'nin, bilgilerin güvenli bir biçimde kurum ve kuruluş tarafına aktarılmasını sağlayacağını kaydeden Aksu, sistemin güvenliğine ilişkin de şunları söyledi 
     ''Güvenlik, gerek verinin aktarımı sırasında ve gerekse kullanıcıların kendilerini sisteme tanıtımlarında en üst düzeyde tutulacaktır. Alıcı kurumların MERNİS veri tabanından elde ettiği bilgilerin resmiliğini sağlamak maksadıyla Nüfus ve Vatandaşlık İşleri Genel Müdürlüğü tarafından sayısal imza kullanılacaktır. MERNİS veri tabanına KPS veri tabanı üzerinden erişim kesinlikle mümkün olmayacaktır.'' Aksu, halen 18 adliyede bu şekilde hizmet yürütüldüğünü anımsatarak, ''Böylece mahkemelerce talep edilen kayıtların karşılanmasının 20 ile 40 gün olan ortalama hızı, dakikalarla ifade edilir hale gelmiştir'' dedi. 
     
     NÜFUS CÜZDANI PROJESİ 

     Bakan Aksu, ''Nüfus Cüzdanı Projesi'' ile ilgili fizibilite çalışmalarının 2005 yılı içinde tamamlanacağını bildirdi. 
     Jandarma Entegre Muhabere Ve Bilgi Sistemi JEMUS ile veri iletiminde genel karargahla en küçük devriye arasında iletişim sağlandığını, JEMUS Projesi ile Jandarma Genel Komutanlığı'nın çağın teknolojik seviyesini yakaladığını ifade eden Aksu, hızlı, güvenilir ve bütünleşmiş bir polis bilgi sisteminin kurulması amacıyla ''Polis Bilgisayar Ağı Projesi''nin POLNET uygulamaya konulduğunu belirtti. 
     
     ''DEVLETİN TEMEL GÖREVİ'' 

     Bir devletin en temel görevinin, yurttaşlarının güvenlik ve esenlik içinde hayatlarını idame etmelerini temin olduğunu ifade eden Bakan Aksu, ''Ülkenin iç güvenliğinden sorumlu bir kişi olarak hemen itiraf etmeliyim ki güvenlik hizmeti, yalnızca polise, jandarmaya ve sahil güvenlik personeline bırakılacak türden bir hizmet değildir. Vatandaşların aktif desteğini gerektirir'' dedi. 
     Suç ve suçlulukla mücadelede yalnız polisiye tedbirlerin yetmeyeceğine işaret eden Aksu, şöyle konuştu. 
     ''Öyle ki günümüzde suçla mücadelede yalnız milli politikalar da sonuç verecek gözükmemektedir. Uluslararası toplum, devletler arasında yürütülen gerek ikili ve gerekse çok taraflı ilişkilerle suç ve suçlulukla mücadele etmeyi tercih etmektedir. Bu savaşa, kimi uluslararası sivil toplum kuruluşları da tek yanlı olarak destek vermektedir.'' 
     
     ''11 EYLÜL SONRASI...'' 

     11 Eylül olaylarından sonra başlayan yeni süreçte, hiçbir ülkenin kendisini güvenlikte hissetmediğini ifade eden Aksu, ''Bu bakımdan, ülkelerarası işbirliği fikri, daha fazla taban bulmaya başlamıştır'' diye konuştu. 
     Özellikle teknolojideki gelişmeler ve globalleşmenin, sınır aşan ve sofistike yöntemlerle işlenen yeni suç türlerinin ortaya çıkışını hızlandırdığını söyleyen Aksu, yeni kuşak suçların, bireysel mahiyetten daha çok, iyi organize olmuş ve uluslararası bağlantılara sahip suç şebekeleri tarafından işlendiğini bildirdi. 
     Bu gibi suçlar için ülkelerin ekonomik ve coğrafi durumunun, suçların işlenmesinde önemli bir gösterge olduğunu kaydeden Aksu, özellikle göçmen kaçakçılığı, insan ticareti ve uyuşturucu kaçakçılığını fiillerini bu çerçevede değerlendirmenin mümkün olduğunu söyledi. 
     Aksu, şöyle devam etti 
     ''Coğrafi konumumuz nedeniyle maruz kaldığımız ve 21. yüzyılın en önemli sorunu olmaya aday yasadışı göç hareketleriyle ilgili değerlendirmelerimizi öncelikle arz etmek istiyorum. 
     Şüphesiz, sayıları 100 binleri bulan bu insan hareketinin münferit şahıslar eliyle gerçekleşmesi mümkün değildir. Bu kişileri, bulundukları ülkelerden gitmeyi hedefledikleri zengin ve gelişmiş ülkelere götürmeyi amaçlayan güçlü şebekeler de ortaya çıkmıştır. 
     Şebekelerin, gerek kaynak ülkede gerek transit güzergah üzerinde bulunan ülkelerde ve gerekse hedef ülkelerde güçlü bağlantıları bulunmaktadır. Bu şebekelerle mücadelede, uluslararası ve polisiye önlemler olmakla birlikte asıl olarak bu önlemleri destekleyecek yasal önlemlerin etkin ve caydırıcı olması gerekmekte. 
     AB'ye uyum süreci içinde içişleri Bakanlığı'nda oluşturulan iltica, göç ve dış sınırların korunması görev gücü içinde yer alan göç çalışma grubu tarafından, tüm tedbirleri kapsayan 'Türkiye'de göç yönetimi eylem planı' hazırlanmış ve uluslararası kuruluşlarla ortak projeler geliştirilmiştir.'' 
     
     KAÇAKÇILIK İLE MÜCADELE 

     Güvenlik birimlerinin etkin çalışmaları sonucunda, kaçakçıları rota değiştirmeye zorlandığını ifade eden Aksu, uyuşturucu kaçakçılığı ile mücadeleye de değindi. 
     Türkiye'nin geçmişten bu yana, yasadışı uyuşturucu ticaretinin transit güzergahı üzerinde bulunduğun ifade eden Aksu, ''Ancak son dönemde, güvenlik birimlerimizin etkili ve kararlı mücadelesi uyuşturucu tacirlerini, Türkiye dışında yeni yollar kullanmaya zorlamıştır'' dedi. 
     
     ORGANİZE SUÇLA MÜCADELE 

     Organize suç örgütleriyle mücadeleye de değinen Bakan Aksu, ''Organize suç örgütleri, devlet ile vatandaş arasındaki güven bağını acımasızca törpülemektedir'' diye konuştu. 
     Bu nedenle, bu konu üzerinde özel bir dikkat sarf ettiğini belirten Aksu, şunları kaydetti 
     ''Çünkü, hükümetimizin öncelikleri arasında ilk sıralarda, her alanda devlet-vatandaş arasındaki güven bağını sağlamlaştırmak bulunmaktadır. Geçmişte, çeşitli nedenlerle toplumda oluşan ve devletle vatandaş arasındaki sevgi bağını kemiren her türlü oluşumla mücadele etmenin kurmayı düşlediğimiz 'gelişmiş büyük Türkiye' idealinin olmazsa olmaz şartları arasında olduğu çok açıktır. 
     Organize suç örgütleriyle mücadeleyi biz, aynı zamanda yolsuzluklarla mücadelenin bir aracı olarak görüyoruz. İşte bu nedenlerle de 58 ve 59. hükümetlerimiz döneminde sessiz sedasız, hiç gürültü koparmadan çetelerle mücadele ediyoruz. 
     Çete mensuplarını teker teker yakalayarak, adalete teslim ediyoruz.'' Aksu, terörün, azalan ölçüde de olsa genel güvenliği tehdit eden bir unsur olarak, iç ve dış politikadaki öncelikli konumunu sürdürdüğünü bildirdi. 
     Aksu, TBMM Plan ve Bütçe Komisyonu'nda, bakanlığının bütçesini sunarken, organize suçlarla mücadele konusuna değindi. 
     Ekonomik faaliyetlerin yoğun olduğu, her türlü rantın oluştuğu illerin, organize suç çetelerinin daha çok ilgisini çektiğini ifade eden Bakan Aksu, bu illerin metropol kent yapılarının, ilgiyi belirli ölçüde artırdığını söyledi. 
     Dolayısıyla organize suçlarla mücadelede önceliğin büyük kentlere, ekonomik faaliyetlerin yüksek olduğu illere verilmesinde yarar görüldüğünü kaydeden Aksu, ''Planlı operasyonlar gerçekleştirilmektedir. Operasyonların yurdun 7 bölgesinde 37 ilimizdeki suç örgütlerini çökertmesi, bu çalışmaların bütün yurt sathında devam ettiğinin bir göstergesidir'' dedi. 
     
     TERÖR OLAYLARI 

     İç barış ve huzuru baltalayan, ekonomiye önemli zarar veren, uluslararası alanda da gün geçtikçe tehdidin boyutları daha net anlaşılmaya başlayan bir suç türünün de terör olayları olduğuna dikkati çeken Aksu, ''Türkiye'de de büyük toplumsal ve ekonomik kayıplara yol açan terör, azalan ölçüde de olsa genel güvenliği tehdit eden bir unsur olarak, iç ve dış politikadaki öncelikli konumunu sürdürmektedir'' diye konuştu. 
     Türkiye'nin, bu mücadele sırasında önemli kayıplar verdiğini anımsatan İçişleri Bakanı Aksu, bu süreçte, dünya ekonomik refaha ulaşırken, Türkiye'nin kaynaklarını ve ekonomik üretiminin çoğunu terörle mücadeleye harcamak durumunda kaldığını belirtti. 
     Bütün bu şartlara rağmen, yürütülen mücadelede kesin çözüme yönelik başarının elde edilmesinin, en öncelikli hedeflerden biri olduğuna işaret eden Aksu, şöyle konuştu 
     ''Bu sebeple, iç güvenlik politikaları oluşturulurken, uygulamaların sosyal, siyasal, ekonomik ve kültürel boyutlarını da kapsayacak şekilde etkin hale getirilmesini ve kamuoyundaki düşünce ve eğilimler ile toplumsal dinamiklerin dikkate alınmasını önemli buluyoruz. 
     Ayrıca, suçların tür ve nitelik olarak sürekli değişmekte olması, bu suçlarla mücadelede uzmanlığın esas alınmasını ve politikaların bu yönde belirlenmesini gerektirmektedir. 
     Farklı kültür, inanç ve değer bakımından zengin toplumlarda, bu anlayış, ancak uzlaşma kültürü ve tecrübesinin o toplumda geliştirilmesiyle sağlanabilecektir. İşte bütün bu gerekçelerle iç güvenlik alanında yasal, yapısal ve uygulamaya yönelik her çabamız, demokratik toplum yapısının korunmasını, vatandaşa ve topluma güvenin esas alınmasını, iç güvenlik uygulamalarının sosyal, siyasal, ekonomik ve kültürel boyutları da kapsayacak şekilde etkin hale getirilmesini, kamuoyundaki düşünce ve eğilimler ile toplumsal dinamiklerin dikkate alınmasını, temel hak ve özgürlüklerin çağdaş anlamda kullanılabildiği güvenli bir ortamın oluşturulmasını amaçlamaktadır. 
     Bu bağlamda, ülkemizde huzur ve güvenin devamı için, demokratik yapı içinde yasalardan ve aziz milletimizden aldığımız güçle, terörle etkin mücadeleye devam edeceğiz.'' 
     
     GÖÇ 

     Bölgeler arasındaki kalkınma farklılıklarının, özellikle genç nüfusu göçe zorladığını ifade eden Aksu, terör örgütlerinin bölge halkına yönelik katliama varan cinayetleri, adam kaçırma, köy yakma gibi faaliyetlerinin, insanların, can güvenliği nedeniyle daha güvenli kent merkezlerine göç etmelerine neden olduğunu söyledi. 
     Ekonomik, sosyal ve güvenlik nedenleriyle yaşadıkları yerleri terk eden vatandaşların, gerek içinde yaşadıkları güç yaşam koşullarını iyileştirmek, gerekse geldikleri yerlere tekrar geri dönmelerine yardımcı olmak amacıyla devletin birtakım projeler geliştirdiğini belirten Aksu, yatırım teşvikleri, vergi muafiyetleri gibi uygulamalarla göç veren bölgelerde yeni iş sahaları açılmaya çalışıldığını tarım sektöründeki desteklemelerle insanların topraklarından göç ederek başka yerlere gitmelerinin önüne geçilmeye çalışıldığını bildirdi. 
     Devlet tarafından, yeniden yerleşim, kırsal kalkınma, altyapı temini, sosyal donatı ve arazi planlaması gibi konuların yanında, bir süredir boş kalmış köylerde yaşamın yeniden başlatılması ve kalıcı hale getirilmesi için tarım, hayvancılık ve el sanatları başta olmak üzere istihdama yönelik tüm çalışmalar için bugüne kadar toplam 26.369 trilyon lira harcandığını ifade eden Aksu, ''Ayrıca, proje kapsamında 2005 yılı bütçesi için bakanlığımızca, 6.400 milyon Yeni Türk Lirası ödenek tahsisi teklifinde bulunulmuştur'' dedi. 
     
     TRAFİK SORUNU 

     Trafik sorununu çözmeye yönelik çalışmalara ilişkin de bilgi veren Aksu, şöyle devam etti 
     ''2003 ve 2004 yıllarının ilk 9 ayı değerlendirildiğinde trafik kazalarında yüzde 17.83, ölümlerde yüzde 13.04, yaralanmalarda da yüzde 16.51 oranında artış meydana geldiği görülmüştür. 
     Çünkü, her geçen gün trafiğe çıkan araç ve sürücü sayısında artış meydana gelmektedir. Sürücü belgesi sınıf sayısı 2003 yılı sonu itibariyle 15 milyon 787 bin 933 iken, 2004 yılı eylül ayı sonu itibariyle 16 milyon 203 bin 127'ye ulaşmış 415 bin 194 adet belge ile yüzde 2.63 oranında artış meydana gelmiştir. 
     Tescili araç sayısında da benzer bir trend gözlenmektedir. 2003 yılı sonu itibariyle 9 milyon 512 bin 840 iken, 2004 yılı eylül ayı sonu itibariyle 9 milyon 935 bin 831'e ulaşmış, 422 bin 991 adet araç ile yüzde 4.45 oranında artış meydana gelmiştir. 
     Şehir içi ve şehirler arası karayolu standardının yükseltilmesi, duble yolların yaygınlaştırılması konusundaki hükümet önceliğimizin ne denli gerekli olduğu, bir kez daha ortaya çıkmaktadır.'' Trafik kazalarının önlenmesi ve hizmet standartlarının artırılması konusunda önemli ilerleme sağlanmasına rağmen, kazaların en aza indirilmesi ve trafik güvenliğinin sağlanmasının, toplumun tüm kesimlerinin ortak sorumluluğu olduğunu belirten Aksu, bu sorumluluk ile 2004 yılının ''Trafik Yılı'' olarak ilan edildiğini anımsattı. 
     
     SAHİL GÜVENLİK'İN ÇALIŞMALARI 

     Sahil güvenlik biriminin yaptığı çalışmalarla denizde yasadışı göçün giderek daha etkin şekilde engellendiğini söyleyen Aksu, ''Her geçen yıl, Türkiye'den çıkarak AB'ye ulaşan yasadışı göçmen gemi ve tekne sayısı azalmakta, AB'ye gitmek üzere Türk karasularından kaçmaya çalışan, fakat güvenlik güçlerince yakalanan gemi ve tekne sayısı artmaktadır'' dedi. 
     Bakan Aksu, sahil güvenlik birimlerinin, Ege ve Akdeniz'den kaçak gemi ve tekne çıkışlarını engellemek amacıyla sahil güvenlik botu sayısının 87'ye, helikopter ve uçak sayısının 11'e, personel sayısının ise 4 bin 400'e çıkarıldığını bildirdi. 
     Aksu, 11 ilde arama ve kurtarma birlikleri kurulduğunu, bunların olmadığı yerlerde arama ve kurtarma ekipleri oluşturulduğunu ifade ederek afet hallerinde kesintisiz haberleşmenin, bakanlığın ve Sivil Savunma Genel Müdürlüğü'nün, fay hattı üzerinde bulunan 23 il merkezi arasında kurulan SBS Telsiz Sistemi ve birliklere tahsis edilen uydu telefonu vasıtasıyla sağlanabildiğini söyledi. 
     
     ÖZLÜK HAKLARI 

     İl ve ilçelerde görev yapan mülki idare amirlerinin, gerek mesleğe alınma ilkeleri, gerek kaymakam adaylığı ve hizmet içi eğitim dönemlerinde aldıkları eğitimler ve gerekse mesleklerinde edindikleri bilgi ve tecrübeleri ile ülkenin en iyi yetişmiş meslek gruplarından olduğunu belirten Aksu, şunları kaydetti 
     ''Ancak, gerek Mülki İdare Amirlerimize, gerekse Bakanlığım genel idare hizmetleri personeline maaş ve diğer özlük hakları bakımından hak ettikleri imkanları sağladığımızı söylemek mümkün değildir. 
     Bu konuda yürüttüğümüz yasal düzenleme çalışmaları devam etmektedir. Yüce heyetinizin de bu hususlarda gereken desteği esirgemeyeceğine yürekten inanıyorum.'' Bakan Aksu, İçişleri Bakanlığı'nın 2005 yılı bütçesinin 783 milyon 47 bin YTL olarak belirlendiğini, bu rakamın, 2004 yılı bütçesine göre yüzde 26'lık bir artışa tekabül ettiğini sözlerine ekledi. 
     
</TEXT>
</DOC>
