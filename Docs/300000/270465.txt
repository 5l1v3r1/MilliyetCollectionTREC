<DOC>
<DOCNO> 270465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur07.html </URL>
<DATE> 2004/09/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yerlerini beğenmeyen öğretmenler ağladı 
</HEADLINE>
<TEXT>

     Yüksel MENEKŞE DHA 
TOKAT'ta ataması yapılan çeşitli branştaki öğretmenler, göreve başlayacakları yerleri kendi çektikleri kura ile belirledi. Kuraların çekilmesinden sonra bazı öğretmenler sevindi, çıkan yerleri beğenmeyen bazılarıysa gözyaşına boğuldu. Kura çekimine türbanlı olarak katılan bir öğretmen ise Milli Eğitim Müdürü tarafından uyarıldı. 
     Çeşitli branşlardaki 112 öğretmen, göreve başlayacakları yerleri, Tokat Öğretmenevi'nde çektikleri kura ile belirledi. Kura çekimine Tokat Valisi Ayhan Nasuhbeyoğlu, İl Milli Eğitim Müdürü Ömer Albayrak ve öğretmen aileleri katıldı. 
     Tokat merkez ve ilçelerine yerleştirilecek olan öğretmenlere, atama yapılacak yerlerin ismi okundu, atama sayısından fazla talep olan yerler için kura çekimi yapıldı. Çekilen kura sonucu bazı öğretmenler sevinç yaşarken bazıları da gözyaşı döktü. Tokat'ın Başçiftlik İlçesi'ne atanan İngilizce öğretmeni Evren Üsen uzun süre ağladı. 
     Tokat Valisi Ayhan Nasuhbeyoğlu genç öğretmeni yanına çağırarak, isteyen bir öğretmenle yer değiştirmesi önerisini yaptı. Bu arada İl Milli Eğitim Müdürü Ömer Albayrak, kura çekimine türbanla katılan öğretmenleri uyararak, "Okulda türbanınızı çıkartın. Bu şekilde göreve başlamanız problem olur.'' dedi. 
     
</TEXT>
</DOC>
