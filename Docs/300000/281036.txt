<DOC>
<DOCNO> 281036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur14.html </URL>
<DATE> 2004/10/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Felçli hastayı damar takarak yürüttüler... 
</HEADLINE>
<TEXT>

     Eskişehir'de 72 yaşındaki felçli bir hastanın, yapılan damar nakliyle tekrar yürümesi sağlandı. 
     SSK Tepebaşı Bölge Hastanesi Kalp Damar Cerrahi Uzmanı Opr. Dr. Erkan Çetin, AA muhabirine yaptığı açıklamada, felçli hasta Hilmi Şahan'ın karın içerisindeki aort damarında tam tıkanıklık tespit ettiklerini belirtti. 
     Çetin, hastanın tekrar sağlığına kavuşması için sağ omzundaki köprücük kemiği altındaki ana damara 110 santimetrelik sentetik damar taktıklarını kaydetti. 
     Sentetik damarın ameliyatla sağ omuzdan sağ kasığa, oradan da sol kasığa ulaşacak şekilde takıldığını ifade eden Opr. Dr. Çetin, ana damardan kan akımı sağlanarak, her iki bacakta da yeniden dolaşım sağlandığını bildirdi. 
     64 yaşından beri yürüyemeyen Hilmi Şahan ise, ''8 yıldır ilk kez yürüdüm. Kendimi, yeni doğmuş ve yürümeye başlamış bebekler gibi hissediyorum. Yeniden yürüyebilmek çok güzel bir şey'' diye konuştu. 
     
</TEXT>
</DOC>
