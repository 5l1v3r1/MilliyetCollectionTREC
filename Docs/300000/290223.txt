<DOC>
<DOCNO> 290223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur10.html </URL>
<DATE> 2004/11/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dev Türk bayrağı çalındı .. 
</HEADLINE>
<TEXT>

     
     Erdoğan CANKUŞ FETHİYE Muğla , DHA 
     

CUMHURİYET Bayramı nedeniyle 28 Ekim'de Fethiye Kalesi'ne törenle asılan 54 metrekarelik dev Türk Bayrağı önceki gece çalındı. Çalınan bayrağın yerine hemen yenisi asıldı. 
     28 Ekim Günü Cumhuriyet Bayramı kutlamaları çerçevesinde Fethiye Sanayi esnafından Mahmut Köktener'in yaptırtığı 6 x 9 metre ebatındaki Türk Bayrağı, Kaymakam Hasan Karakaş, Belediye Başkanı Behçet Saatçı, Garnizon Komutanı Binbaşı Özkan Karabulut'un da katıldığı törenle, özel olarak yaptırılan 18.5 metre uzunluğundaki göndere çekilmişti. 
     Gönderdeki 54 metrekarelik bayrak önceki gece çalındı. Sabah bayrağı yerinde göremeyen zabıta görevlileri, fırtınada uçmuş olabileceği ihtimali üzerine çevrede arama yaptı ancak bayrak bulunamadı. Bayrağın ipinin kesilerek çalındığı belirlendi. İşadamı Köktener tarafından bağışlanan aynı ebattaki ikinci bayrak göndere çekildi. 
     
</TEXT>
</DOC>
