<DOC>
<DOCNO> 273117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko01.html </URL>
<DATE> 2004/09/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Türkiye'nin bir numaralı sorunu işsizlik 
</HEADLINE>
<TEXT>

     Başbakan Recep Tayyip Erdoğan, Vanlı işadamlarına seslenerek, ''Gelin Van'a yatırım yapın'' dedi. 
     11. Van-Asya İpekyolu Enternasyonal Fuarı'nın açılışını yapan Başbakan Recep Tayyip Erdoğan, Demirören Şirketler Grubu'nun Van'da yaptırdığı gaz dolum tesisini de hizmete soktu. 
     Van Ticaret ve Sanayi Odası'nın VATSO organizasyonuyla bu yıl 11'incisi düzenlenen Van-Asya İpekyolu Enternasyonal Fuarı'nın açılışına, Başbakan Recep Tayyip Erdoğan, İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Milli Eğitim Bakanı Hüseyin Çelik, Van, Hakkari, Bitlis valileri, Van Belediye Başkanı Burhan Yenigün ve çok sayıda davetli katıldı. 
     Başbakan Erdoğan açılışta yaptığı konuşmada, Türkiye'de artık katırlar, eşekler sırtında köylere gidecek vatandaşları düşünmek istemediğini belirterek, şöyle dedi 
     ''Medeniyet büyük şehirlerimize şehir merkezlerine hapsolmuş bir kavram veya anlayış değildir. Köylerimize şehir anlayışına kavuşturabiliyor, böyle bir değişim gerçekleştirebiliyorsanız o zaman göğsünüz kabara kabara alnınız açık dolaşabilirsiniz. Yoksa köpeklerin kızakları çektiği o kızakların üzerinde hastaların taşındığı bir Türkiye halen devam eder. Biz bunların olmadığı bir Türkiye hedefledik. Onun için gece gündüz demeden koşuyoruz. Uzun soluklu bir yolculuktayız.'' Bahçesaray'da iki üç tane konuta girdiğini ve arka planda konutların halini gördüğü zaman içinin kan ağladığını vurgulayan Başbakan Erdoğan, konuşmasını şöyle sürdürdü 
     ''Ülkenin Başbakanı olarak yapmamız gereken çok şey olduğunu orayı gördüğünüz zaman anlarsınız ve ona göre de yapacaklarınızı, planınızı, tedbirlerinizi alırsınız. Fakat fildişi kulede yaşadığınız sürece bunu anlamanız mümkün değil. Şu an fildişi kulede olan siyaset var mı Türkiye'de var. Bu siyaset bunu anlamakta acze düşüyor. İşte biz bunu aştık. Bunun için Türkiye'nin dört bir yanında konut faaliyetlerini yaygınlaştırdık. Ben istiyorum ki benim insanımın insanca yaşayabileceği konutlara sahip olsun. Kerpiçten yapılmış, çöktü çökecek evlerin içersinde yaşayanlar olmasın. Bizim insanımız da buna layıktır. İstiyoruz ki modern konutlarda bizim insanımız insanca yaşamanın erdemini yakalasın. Bakın nereden nereye geldik. Biz tarih verir ve yaparız. Van'a bu gelişim arzu ettiğim bir geliş değil. Vanlı işadamlarına sesleniyorum. Gelin Van'a yatırım yapın. Bu yatırımlarla birlikte Van'ımızı da şen hale getirin. Bunların takipçisi olacağız. Bundan hiç endişeniz olmasın.'' Konuşmaların ardından açılış kurdelesini beraberindeki bakanlar ile kesen Başbakan Erdoğan, fuara katılan firmalara ait standları gezerek, firma yetkilileri ile bir süre sohbet etti. 
     Fuarın açılış konuşmasını yapan VATSO Başkanı Zahir Kandaşoğlu ise 7 bin metrekaresi kapalı, 5 bin metrekaresi açık olmak üzere 12 bin metrekarelik alan üzerine kurulu fuara, 9'u İran'dan 127 firmanın katıldığını bildirdi. 
     
     GAZ DOLUM TESİSLERİNİN AÇILIŞI 
     Demirören Şirketler Grubu tarafından Van Organize Sanayi Bölgesi'nde yaptırılan Milangaz Dolum Tesisi'nin açılışına da katılan Başbakan Erdoğan burada yaptığı konuşmada, Türkiye'de milli gelirin 1500 doların altına düştüğü illerde teşvik yasası çıkardıklarını hatırlatarak, bu yasanın heyecanı ile başta Doğu ve Güneydoğu'daki iller olmak üzere 36 ilde yatırım yapma gayreti içinde olan yatırımcılara hayranlık duyduğunu dile getirdi. 
     Erdoğan, şunları söyledi 
     ''Şu anda Türkiye'nin bir numaralı sorunu işsizliktir. Bu işsizliğin yoğunlaştığı bölgeler bu 36 vilayettir. 36 vilayetimizde atacağımız adımlarla buralardaki işsizliği yavaş yavaş ortadan kaldıracağız. Demirören grubu burada yaklaşık olarak 9 trilyon lira civarında yatırım yapıyor. 9 trilyon liralık yatırımla birlikte 110 vatandaşımızı iş sahibi yapacak. Bu 110 aile demektir. 110 aile burada aş sahibi olacak. Bu ülkede kim taş üstüne taş koyarsa başımız ve gözümüz üstünde yeri vardır. İnşallah en kısa zamanda LPG yasasını da parlamentodan geçirmek suretiyle bu konudaki sıçrama sürecini hızlandırmanın gayreti içinde olacağız.'' Başbakan Erdoğan'a Demirören Şirketler Grubu ve Beşiktaş Jimnastik Kulübü Başkanı Yıldırım Demirören, sırtında Recep Tayyip Erdoğan yazılı 9 numaralı Beşiktaş forması ve şapkasını hediye etti. 
     Van Küçük Sanayi Sitesi'nin de açılışını yapan Erdoğan, uçakla İstanbul'a hareket etti. 
     
</TEXT>
</DOC>
