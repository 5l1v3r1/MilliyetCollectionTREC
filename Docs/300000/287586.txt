<DOC>
<DOCNO> 287586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas14.html </URL>
<DATE> 2004/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Teknolojinin yüzü var mı Artık var... 
</HEADLINE>
<TEXT>

     BBC 

Teknolojiye bir yüz kazandırmak, yüksek teknoloji ürünü olan aletler ile ilişkilerimizi ilerletmemizi sağlayabilir. 
     Nasıl mı 
     Öyle bir gözlem sistemi hayal edin ki bilgisayarda sanal bir insanın kimliğine bürünmüş olsun, size tepki versin, hatta yeni elektronik postalarınız geldiğinde sizi haberdar etsin. 
     Avatar adı verilen bu tür sanal yüzlerin basit versiyonları şimdiden yapılmış bile... 
     Avatar, mitolojide insan ya da hayvan şeklinde yeryüzüne inen Hint tanrılarına verilen ad. 
     Yakın gelecekte konuşma özelliği kazanmaları ve sesleri ayırt edebilmeleri halinde, bilgisayar klavyesi ile farenin yerini almaları da mümkün. 
     Bu fikirlerden bazıları, Londra Bilim Müzesi'nde Geleceğin Yüzleri sergisinin bir parçası olarak halkın beğenisine sunuldu. 
     
     Dost canlısı Jeremiah 

     Avatarlardan birinin adı Jeremiah. Sanal bir erkek olan Jeremiah, internetten ücretsiz indirilip bilgisayara yüklenebiliyor. 
     Bu programı geliştiren Richard Bowden, Surrey Üniversitesi Görsel, İşitsel Sinyal İşlem Merkezi'nde çalışıyor. 
     Profesör Bowden, Jeremiah'ın bir insan gibi algılanması gerektiğini söylüyor ve ekliyor "Jeremiah sanal bir yüz, insan etkinliklerine verdiği tepkilerle insana benzemeye çalışıyor. Çocuklar gibi, görsel uyaranları seviyor. " Bowden'ın söylediğine göre, Jeremiah etrafta koşan, gülüşen çocuklar gördüğünde, onlara gülümsüyor. Görmezden gelindiğinde sinirleniyor. Yalnız bırakılırsa, üzülüyor. Hatta, onu şaşırtmanız bile mümkün. 
     Jeremiah aslında zeki değil. 
     İki teknik kullanılarak işliyor, biri başın hareketlerini yöneten grafik sistemi, diğeri de görmesine imkan veren görsel iz sistemi. 
     Konuşması ya da sizi duyabilmesi mümkün değil, en azından şimdilik. 
     
</TEXT>
</DOC>
