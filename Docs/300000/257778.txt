<DOC>
<DOCNO> 257778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/gun06.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 3 yıl test gerek 
</HEADLINE>
<TEXT>


Avrupa ve Japonya'da tren hızını artırmak için önce altyapı çalışması yapılıyor, yıllar süren testler uygulanıp hız kademeli olarak artırılıyor 


Türkiye'de hızlandırılmış tren seferlerinin yeterli deneme ve inceleme yapılmadan açılması eleştirilirken, dünyada benzer örnekler en az üç yıllık test ve deneme sürecinden sonra yaşama geçiriliyor. 
İTÜ Ulaştırma Ana Bilim Dalı Öğretim Üyesi Prof. Dr. Güngör Evren, İstanbul - Ankara arasındaki seferlerin hızlandırılmasının aceleye getirildiğini, gelişmiş ülkelerde yıllarca önce hayata geçirilen uygulamalarda bile daha bilimsel davranıldığını söyledi. Evren, çalışmalarını izleme fırsatı bulduğu Paris - Bordeaux hattındaki hızlandırma çalışmalarının titizlikle yürütüldüğünü, Japonya'da da altyapı testleriyle yetinilmeyerek özel araç tasarlandığını söyledi. 
Paris - Bordeaux 580 kilometrelik hat için 1969'da çalışmalar başlatıldı. Öncelikle etüt çalışmaları yapıldı. Kısım kısım geliştirilen hatta testler de kısım kısım yapıldı. 100 yıllık hat, üç yıl süren çalışmalarla hızlı seferlere uygun hale getirildi. Hız, kademe kademe 140, 160 ve 180'e çıkarıldı. Sorunsuz işliyor. 

Öncelikle altyapı 
Tokyo - Osaka 515 kilometrelik hatta hızlı seferler için yaklaşık üç yıllık çalışma yapıldı. Öncelikle altyapı çalışmaları tamamlandı, daha sonra uygun bir tren tasarlandı. 
Köln - Frankfurt Çalışmalar 1995'te başladı, titizlikle sürdürüldü ve 2001'de seferler başladı. 


</TEXT>
</DOC>
