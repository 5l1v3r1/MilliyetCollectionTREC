<DOC>
<DOCNO> 263280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/eko06.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kredi faizleri, tüketimi artıracak kadar düşük değil' 
</HEADLINE>
<TEXT>


EKONOMİ SERVİSİ 

Maliye Bakanı Kemal Unakıtan'ın bankalara "Tüketici kredilerini pompalamayın" uyarısını ve bu krediler üzerindeki Kaynak Kullanımını Destekleme Fonu'nun KKDF artırılabileceği sinyalini değerlendiren Türkiye Bankalar Birliği Başkanı ve İş Bankası Genel Müdürü Ersin Özince, "Bizim düşüncemiz bunun serbest piyasa ekonomisi ile uyuşmadığı yönündedir" dedi. 
Özince, CNN Türk'te yayınlanan Parametre programında tüketici kredilerinin geri dönüş oranının çok yüksek olduğunu vurguladı. "Tüketici kredileriyle alınacak yeni bir kararın ithalatla ilgili bir yarar sağlamayacağını düşünüyorum" diyen Özince, bu kredilerdeki faizlerin de çok düşük olmadığını kaydetti. Özince, "Otomobil kredilerinde en düşük faiz ortalama yıllık yüzde 30'lar civarında. Bu oran tüketimi özendirecek kadar düşük değil" dedi. 

'Faiz indirimi bekliyorum' 
Merkez Bankası'nın olası bir faiz indirimini de mümkün gördüğünü anlatan Özince, AB ve yeni ekonomik programla ilgili gelişmelerin yeni bir indirime olanak sağlayacağını kaydetti. 


</TEXT>
</DOC>
