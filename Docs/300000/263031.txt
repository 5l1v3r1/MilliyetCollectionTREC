<DOC>
<DOCNO> 263031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yasam/yas03.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyayı uzaylılar kurtardı' 
</HEADLINE>
<TEXT>


1908'deki 'Tunguska' olayında bir UFO'nun, Dünya'yı yok edecek dev göktaşının 'önüne geçip' kıyameti önlediği iddia ediliyor 

DIŞ HABERLER SERVİSİ 

1908'de dev bir meteorun çarptığı tahmin edilen Sibirya'nın doğusundaki Tunguska bölgesinde araştırma yapan bir Rus bilim ekibi, bölgede uzay gemisi parçası bulduklarını öne sürdü. 
Buldukları metale benzeyen büyük parçanın içeriğinin laboratuvar testleriyle kesinlik kazanacağını söyleyen Rus uzmanlar, ortaya bir de müthiş teori attılar. Yuri Lavbin liderliğindeki bilim adamları, uzay gemisinin, Dünya'yı yok etme kapasitesine sahip meteorun önüne geçerek, kıyameti önlediğini öne sürüyor. Meteorun 1 milyar ton ağırlığında olduğunu tahmin eden uzmanlar, yeryüzünden 10 km yukarıda gerçekleşen çarpışma sayesinde, Dünya'nın yok olmaktan kurtulduğu iddiasında. 

60 milyon ağaç kül oldu 
"Tamamen eminim. Üstün bir uygarlığa ait güçlerce kurtarıldığımızı resmen söyleyebilirim" diyen Lavbin, bulgularının Tunguska olayı etrafındaki esrar perdesini araladığını belirtti. Rus uzmanlar, olayın, Tunguska Nehri yakınlarında 30 Haziran 1908'de havada gerçekleşen bir patlama olduğuna inanıyor. Patlama sonucu 2.150 kilometrekarelik alanda 60 milyon ağaç kül olmuş, bölge halkı patlama öncesi gökyüzünde Güneş kadar parlak dev bir ateş topu gördüklerini, söylemişti. Patlamanın sarsıntısını, Avrupa'daki birçok rasathane kaydetmişti. 


</TEXT>
</DOC>
