<DOC>
<DOCNO> 287083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko06.html </URL>
<DATE> 2004/11/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bütçedeki kara delik büyüyor 
</HEADLINE>
<TEXT>

     Türkiye'de sosyal güvenlik açığı giderek büyüyor. Emekli sandığı, SSK ve BAĞ-KUR'un bu yılki zararının 16 katrilyon lirayı bulması bekleniyor. 
     Bu açığı kapatmak için bütçeden yapılacak transferlerin gelecek yıl daha da artması bekleniyor. 
     Bütçede faiz ödemelerinin ardından en fazla harcama kalemlerinden biri olan sosyal güvenlik açığını kapatmak için bütçeden sosyal güvenlik kurumlarına yapılacak transferin yıl sonunda 19 katrilyon lira civarında olacağı tahmin ediliyor. Bu rakamın gelecek yıl 21.5 katrilyona ulaşacağı öngörülüyor. 
     
     34.1 katrilyon liralık gelir bekleniyor 
     Bu yıl içinde sosyal güvenlik kuruluşları, 34.1 katrilyon liralık gelir bekliyor. Buna karşılık, sigorta, sağlık ve diğer harcamalarla 49.9 katrilyon liralık gider öngörülüyor. 
     Bu yılki açığı kapatmak için bütçeden aktarılan yaklaşık 19 katrilyon liranın, 7.8 katrilyonu Emekli sandığına, 5.6 katrilyon lirası SSK'ya, 5.3 katrilyon lirası da BAĞ-KUR'a gidecek. 
     Yapılan hesaplamalara göre Emekli sandığı, SSK ve BAĞ-KUR'un açığı önümüzdeki yıl daha da büyüyecek. 2005 bütçesinden bu açığı kapatmak için ayırılması planlanan miktar 21 buçuk katrilyon lira. 
     
</TEXT>
</DOC>
