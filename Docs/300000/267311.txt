<DOC>
<DOCNO> 267311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yazar/guclu.html </URL>
<DATE> 2004/08/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Müfredat tartışmaları 3 
</HEADLINE>
<TEXT>


İlköğretim müfredatında yapılmaya çalışılan değişimi, dikkatle izliyoruz. Uzman ekiplere inceletiyoruz. Ayrıca pilot illerdeki uygulamasını da yakından takip edeceğiz. 
Bu girişimlerimizden hiç kimse gocunmasın. Çelik ve arkadaşlarının gerçekleştirmeye çalıştığı böylesi bir değişime, eğitim sistemimizin gerçekten ihtiyacı var. İşte bu yüzden daha önceki reform hareketleri gibi yarı yolda kalmasını istemiyoruz. Eleştirilerimiz, belden aşağı vurulan bir tekme olarak değil, katkı olarak algılanmalıdır. Zaten amacımız da bu .. 
Türk eğitim sisteminin yozlaşmasının en önemli nedenlerinden birisi de ÖSS ve LGS. Öğrencilerin okuldan kopmalarının, eğitimi ciddiye almamalarının, öğrenmeye değil de ezbere yönelmelerinin en önemli nedeni bu sınavlar. Kısacası, giriş sınavlarının içeriği değişmeden, hiçbir reform hareketinin başarıya ulaşması mümkün değil. 

Önce geçiş sorunu çözülmeli 
Çelik ve arkadaşları, eğer müfredatta ciddi anlamda bir reformdan söz ediyorlarsa önce anadolu liseleri, kolejler, fen liseleri ve üniversiteye giriş sistemi nasıl olacak, onu açıklasınlar. Aynen mi kalacak Yoksa köklü değişiklikler mi olacak Bu sorunun cevabını bilmeden yapacağımız her tartışma, boşa kürek çekmenin ötesinde bir işe yaramaz .. Hele önce müfredatı değiştirelim, sınav sistemlerini sonra ona göre uyarlarız gibi bir mantığı da biz kabul etmeyiz. Hükümet, onca Meclis çoğunluğuna rağmen YÖK yasasını, ÖSS'yi değiştirebildi mi ki, arkası gelsin. Bu konuda çok daha büyük bir dirençle karşılaşacağı kesin. 
Karşısına öylesine güçlü bir dershane sektörü çıkacak ki, radikal bir değişim süreci, bir değil beş bakan eskitir. 
İşte bu nedenle, üst öğretim kurumlarına geçiş sorunu çözülmeden atılacak her adım, yarı yolda kalır. 
Giriş sınavları kaldırılsın mı Bugünkü koşullarda mümkün değil. Standart bir sisteminiz yok ki, okul içi başarıyı dikkate alasınız. Dershaneler kapatılsın mı Kesinlikle soruna çare getirmez. Milli Eğitim'in açığını kapatıyorlar. Onlar da olmasa sıfır alanların sayısı 100 bin değil, birkaç yüz bin olur. Daha çok anadolu lisesi, daha çok üniversite mi açılsın O da çare değil. Mevcut okullarda kaliteli eğitim verilemezken, mezunlara istihdam olanağı sağlanamazken, yeni öğretim kurumları çıtayı daha da aşağıya düşürmenin ötesinde bir işe yaramaz. Eğer ortada bir reform hareketi varsa bütün bunların düşünülmesi gerekiyor. Düşünülüyorsa da kamuoyuyla paylaşılması gerekiyor. 
Bugüne kadar biz yaptık, oldu mantığı ile gerçekleştirilen eğitim reformlarının , başarıya ulaşmamasının en önemli nedeni bu. Yani çok yönlü olarak ele alınmaması. Bu tıpkı kalbinden rahatsız olan hastaya başarıyla kalp nakli gerçekleştirip narkozdan öldürmek gibi bir şey. Bir tarafı iyileştirirken maalesef öteki tarafları hiç düşünmüyoruz. Eski bakanlardan Veysel Atasoy da bu yüzden ölmedi mi .. 

Ş ra'da konuşulsun 
Yakında yeni bir Milli Eğitim Ş rası toplanacağını biliyoruz. En son toplananda 8 yıllık kesintisiz eğitim kararı alınmıştı. Aradan onca yıl geçti. Bir durum değerlendirmesi bile yapılmadı. Umarız, yeni ş ranın ilk gününde, 8 yılın bir değerlendirmesi yapılır. Yapılsın ki, ş rada alınan kararların hayata yansıması nasıl oluyor, bir görelim. Yoksa havanda su dövmenin ve bakan kararlarına zemin hazırlamanın ötesine geçilmez. Milli Eğitim Bakanlarının, koltukta oturma süreleri ortalama 1.5-2 yıl. Bu yüzden kısa sürede çok iş yapmak istiyorlar. Aceleleri bundan. Ama eğitim, diğer icra bakanlıkları gibi değil. Aceleye gelmez. Bakanlar ise bu gerçeği, ancak koltuklarından ayrıldıklarında anlıyorlar. O zaman da iş işten çoktan geçmiş oluyor. 
Bürokratlara gelince pek çoğu, esen rüzgara göre şekil alıyor. Bir bakanla ak dediklerine, bir başka bakanla rahatlıkla kara diyebiliyorlar. 
Özetin özeti Hatalar zincirine bir yenisi eklenmemeli. Olaylara tek yönüyle değil, tüm yönleriyle bakmalıyız... 



</TEXT>
</DOC>
