<DOC>
<DOCNO> 250188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun21.html </URL>
<DATE> 2004/06/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Abdurrahman "Etnik temele dayalı federasyon Irak'ı böler" 
</HEADLINE>
<TEXT>

     Irak Türkmen Cephesi ITC lideri Faruk Abdurrahman, Irak'ta etnik temele dayalı bir federasyon kurulmasının ülkenin bölünmesine neden olacağını, ülkenin bütünlüğünü 18 vilayete dayalı federasyonun koruyacağını söyledi. 
     Abdurrahman, "Biz, Irak'ın toprak bütünlüğü ve birliğini 18 vilayete dayalı bir federasyonun koruyacağını daha önce de dile getirmiştik" dedi. Kerkük'ün özel bir statüye sahip olduğunu belirten Abdurrahman, şunları kaydetti 
     "Burada yaşayan Arap, Türkmen, Kürt ve Asurilerin, gerçek anlamda Kerküklüyüm diyebilmeleri için 1957 nüfus sayımlarına dönmeleri gerekli. 1957 yılında babası ya da dedesi Kerkük'te sayılmış olanların, Kerküklü kabul edilmesi lazım." Irak Kürdistan Yurtseverler Birliği lideri Celal Talabani'nin Türkmenlerin haklarının korunacağına ilişkin sözlerini değerlendiren Abdurrahman, "Önemli olan herhangi bir demeç değil, tatbikattır. Tatbikatları gördükten sonra güvenlik içinde olacağımızı ümit ederim" dedi. 
     
</TEXT>
</DOC>
