<DOC>
<DOCNO> 265106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur45.html </URL>
<DATE> 2004/08/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hadımköy'de fabrikada çalışan 150 kişi zehirlendi 
</HEADLINE>
<TEXT>

     Büyükçekmece Hadımköy'deki bir fabrikada çalışan yaklaşık 150 kişi, zehirlenme belirtisiyle hastaneye başvurdu. 
     AA muhabirinin edindiği bilgiye göre, Hadımköy'de tekstil alanında faaliyet gösteren bir fabrikada, 2 gün önce bazı çalışanlarda zehirlenme belirtileri başladı. 
     Bu kişiler, Özel Büyükçekmece Hastanesi'nde tedavi altına alındı. Daha sonra, fabrika çalışanlarının çoğunluğunda zehirlenme şikayetlerinin görülmesi üzerine, 2 gün içinde yaklaşık 150 kişi aynı hastaneye kaldırıldı. 
     Fabrika çalışanlarından 4'ünün hastanede müşahede altına alındığı, diğerlerinin ise ayakta yapılan tedavilerinin ardından taburcu edildiği belirtildi. 
     Zehirlenme nedeninin belirlenmesi için fabrikada verilen yemek ve sudan numune alınarak incelendiği kaydedildi. 
     
</TEXT>
</DOC>
