<DOC>
<DOCNO> 294489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy23.html </URL>
<DATE> 2004/12/03/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Bütçe görüşmeleri... Sağlık bakanalığı bütçesi kabul edildi 
</HEADLINE>
<TEXT>

     Sağlık Bakanı Recep Akdağ, SSK'lılar ve yeşil kartlıların 2005 yılında ilaçlarını serbestçe eczanelerden alabileceklerini bildirdi. 
     TBMM Plan ve Bütçe Komisyonu'nda, Sağlık Bakanlığı'nın 2005 Mali Yılı Bütçesi kabul edildi. 
     Sağlık Bakanı Akdağ, milletvekillerinin görüş ve eleştirilerini yanıtlarken bakanlığında yeniden yapılanma dönemi yaşandığını, bu dönemde bazı sancılarla karşılaşılmasının doğal olduğunu söyledi. Ülkenin bu güçlükleri göğüslemek zorunda olduğunu belirten Akdağ, ''İnsanımızın bu değişikliklere ihtiyacı var'' dedi. 
     ''Pembe tablo çizdiği'' eleştirileri ile ilgili olarak Bakan Akdağ, ''Ben pembe tablo çizmedim. Yapmadığımız hiçbirşeyi yapmış gibi göstermedim. Yaptıklarımız var, yapamadıklarımız da var. Yapamadıklarımızı kısıtlı imkanlar nedeniyle yapamadık'' diye konuştu. Bakan Akdağ, zamana gereksinimleri olduğunu, az parayla çok iş yaptıklarını ifade ederek, ''Bu kabiliyettir. Hükümetimiz bunu başarılı bir şekilde yapmaktadır'' diye konuştu. 
     Seçim bölgesinin de aralarında yer aldığı pekçok yerdeki gereksiz yatırımdan vazgeçtiklerini bildiren Akdağ, programda yeralan 1152 yatırımı 400'ün altına indirdiklerini söyledi. Bakan Akdağ, popülist politikalar izlemediklerini, sadece gereksinim duyulan yatırımları gerçekleştirdiklerini bildirdi. 
     
     İLAÇ ALIMI 
     Yeşil kartlıların 2005 başından itibaren ilaçlarını eczanelerden alabileceklerini bildiren Akdağ, bunun için Maliye Bakanı Kemal Unakıtan'a teşekkür etti. Akdağ, SSK'lıların da 2005'in ilk yarısında eczanelerden ilaç alabileceklerini söyledi. 
     Sağlık Bakanı Akdağ, hastanelerdeki tüm mali bilgilerin kayıt altına alınması ve takibi için tekdüze bir muhasebe programı hazırlanıp yürürlüğe konulduğunu ifade etti. Aksamaları gidererek bu sistem ile yollarına devam edeceklerini bildiren Akdağ, ''Devralmak istediğimiz SSK hastanelerinde stok takipleri dışında bir muhasebe sistemi yoktur. SSK hastanelerinin tabiatı gereği bu böyledir'' dedi. 
     Akdağ, ilaç alımları konusunda da bundan sonra kurum ayrımı yapmadan ilaç firmalarının karşısına blok alımlarla çıkacaklarını belirterek, bu nedenle büyük iskontolar yaptırabileceklerine inandıklarını ifade etti. 
     
     KARADENİZ'DEKİ KANSER OLAYLARI 
     Sağlık Bakanı Akdağ, Karadeniz'de kanser olaylarının arttığı değerlendirmelerini yanıtlarken de bir yıldan bu yana bununla ilgili veri toplama çalışmalarını sürdürdüklerini söyledi. Toplanan verilerin 11-13 Aralık'ta Trabzon'da yapılacak bir toplantıda irdeleneceğini bildiren Akdağ, ancak bugüne kadar yapılan çeşitli araştırmaların kanser olaylarının Çernobil felaketi ile ilişkisini gösteren bir veriyi ortaya koymadığını belirtti. Kanser olaylarının Çernobil ile ilişkisinin olması durumunda öncelikle tiroit kanserlerinin artış göstermesi gerektiğinin bilim adamları tarafından ifade edildiğini bildiren Akdağ, artışlarda yaşam koşullarının, beslenme alışkanlıklarının değişmesinin etkili olabileceğini belirtti. Tüm hastaların hala kayıt altına alınamadığını ifade eden Akdağ, olay sayısında artış göründüğünü, ancak 100 bin kişide beklenen olası sayılarla karşılaştırıldığını bu oranın hala düşük olduğunu da vurguladı. 
     
     ''TORPİL DÖNEMİ SONA ERDİ'' 
     Atamalarla ilgili eleştirileri de yanıtlayan Akdağ, bakanlığında ''Tavassut ve torpil döneminin sona erdiğini'' söyledi. Bakanlıkta 230 bin personelin çalıştığını belirten Akdağ, istisnai olaylar yaşanabileceğini, bunların kendisine yansıtılması durumunda hemen gereğini yapacağını bildirdi. 
     
     BEBEKLERDE TARAMA 
     Yeni doğan bebeklerde bu yılın ilk 9 ayında fenilketönüri taramasının yüzde 70 oranına ulaştığını da bildiren Akdağ, 2005 yılında yeni doğanlarda guatr ve sağırlık taraması yapılacağını da söyledi. 
     Bakan Akdağ, yılbaşı nedeniyle seçmenlerine gönderdiği cd'leri ''Cebinden aldığını'' bildirdi. 
     
</TEXT>
</DOC>
