<DOC>
<DOCNO> 282769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur02.html </URL>
<DATE> 2004/10/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Pornocu öğretmen bulunamıyor 
</HEADLINE>
<TEXT>

     Ahmet KAYA GAZİANTEP, DHA 

İNTERNET ortamında porno ticareti yaptığı gerekçesiyle Gaziantep ile Bursa'da hakkında açılan davalarda toplam 110 yıl ağır hapis istemiyle yargılanırken tahliye edilen, daha sonra da hakkında gıyabi tutuklama kararı alınan rehberlik öğretmeni 27 yaşındaki Özgen İmamoğlu, bulunamıyor. Gaziantep'te yargılaması devam eden İmamoğlu, yakalanamadığı için önceki gün yapılan duruşması bir kez daha ertelendi. 
     Yaklaşık bir yıldır her yerde aranmasına rağmen bulunamayan Özgen İmamoğlu, çocuk pornografisi ve istismarıyla ilgili yürütülen uluslararası Landmark Operasyonu' çerçevesinde, Emniyet Genel Müdürlüğü ve Bursa Emniyet Müdürlüğü'nün ortak çalışmasıyla 2001'in aralık ayında yakalanmıştı. Evinde çocuk pornografisiyle ilgili çok sayıda CD ve video kaset ele geçirilen İmamoğlu'nun, Bursa ve daha önce görev yaptığı Gaziantep'te çok sayıda çocuğa tecavüz ettiği, çıplak fotoğraflarını çekerek İnternet üzerinden pazarladığı iddia edilmişti. 
     
     110 YIL HAPSİ İSTENİYOR 

     28 Aralık 2001'de Çocukların pornografik görüntü ve resimlerini çekerek İnternet aracılığıyla satmak, ırza geçme, ırza geçmeye teşebbüs ve sarkıntılık' suçlarından tutuklanan Özgen İmamoğlu hakkında Bursa'da TCY'nin 415, 417 ve 430'uncu maddelerinin yanı sıra, evinde silah bulunduğu için 6136 sayılı yasaya muhalefetten toplam 90 yıl, Gaziantep'te ise yurt çocuklarından T.A.'nın ırzına geçmekten TCY'nin 414 2, 417, 430 2'nci maddeleri gereğince 15 yıl 6 ay ağır hapis, B.Ş.'nin ırzına tasaddide bulunmak suçundan ise TCY'nin 415 2 ve 417'nci maddeleri gereğince 4 yıl 6 ay ağır hapis cezası talep edildi. 
     
     TARTIŞILAN TAHLİYELER 

     Açılan davalarda toplam 110 yıl hapsi istenen Özgen İmamoğlu hakkında Gaziantep 1'inci Ağır Ceza Mahkemesi'ndeki davada geçen yıl şubat ayında tahliye kararı çıktı. İmamoğlu için Gaziantep'ten sonra Bursa 4'üncü Ağır Ceza Mahkemesi de tahliye kararı verince sanık, 8 Mayıs 2003'te serbest kaldı. İmamoğlu'nun tahliye kararı bir süre kamuoyunda tartışıldı, tecavüz görüntülerinin bulunduğu ve mahkemeye 11 numaralı delil olarak sunulan kasetin kaybolduğu iddiaları basına yansıdı. Özgen İmamoğlu'nun davasına bakarken tahliye kararı veren ve Hakimler ve Savcılar Yüksek Kurulu kararıyla İstanbul'a hakim olarak atanan Gaziantep 1'inci Ağır Ceza Mahkemesi eski Başkanı Mehmet Ustaoğlu, kasetin ellerinde olduğunu savunurken, tahliye kararıyla ilgili olarak da, "Biz basın istiyor diye adam tutuklayamayız. Dava ile ilgili deliller toplanmış ve karartılma şansı yok. Bu nedenle tahliye kararı verildi'' demişti. 
     
     GIYABİ TUTUKLAMA ÇIKTI 

     Mehmet Ustaoğlu'nun tayininin çıkmasının ardından bu davayı üstlenen Gaziantep 1'inci Ağır Ceza Mahkemesi Başkanı Süleyman Köse, 5 Kasım 2003'te, Özgen İmamoğlu'nun cezai ehliyetinin olduğu yolundaki Adli Tıp Kurumu raporunun dosyaya gelmesi, Cumhuriyet Savcısı Coşkun Tezen'in de talebi üzerine CMUK'un 104'üncü maddesine göre öğretmen hakkında gıyabi tutuklama kararı aldı. Bu karar polise bildirilip, Gaziantep ve Bursa mahkemelerince tahliye edilen İmamoğlu'nun yakalanarak mahkemeye getirilmesi istendi. Ancak, aradan geçen süreye rağmen Özgen İmamoğlu yakalanamadı. Bu nedenle, yapılan son duruşma da firardaki sanığın yakalanması için ertelendi. 
     
</TEXT>
</DOC>
