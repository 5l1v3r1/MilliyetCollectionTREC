<DOC>
<DOCNO> 267878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo12.html </URL>
<DATE> 2004/08/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Semih Erden, Partizan takımıyla 4 yıllık sözleşme imzaladı... 
</HEADLINE>
<TEXT>

     Türkiye Basketbol Ligi takımlarından Darüşşafaka ile Sırbistan-Karadağ'ın Partizan takımı arasında transferi nedeniyle sorun olan genç oyuncu Semih Erden'in, Sırp ekibiyle 4 yıllık sözleşme imzaladığı açıklandı. 
     A Milli Takım kadrosunda da yer alan Semih için Partizan Kulübü'nün, yetiştirme payı olarak Darüşşafaka'nın hakkı olan miktarı yatırdığı ve milli oyuncunun Sırp kulübüyle 4 yıllık sözleşmeye imza attığı bildirildi. 
     Semih'in menajeri Denis Memiç, Semih'in Partizan ile 4 yıllık sözleşme imzaladığını belirterek, ''Partizan, Darüşşafaka'nın hakkı olan yetiştirme payını yatırdı. Semih, 4 yıl Partizan'da oynayacak'' dedi. 
     2 kulüp arasında yaşanan soruna da değinen Memiç, FIBA'nın kurallarına göre hareket ettiklerini vurgulayarak, ''Biz daha önce Partizan ile sözleşme imzaladık. Semih, 18 yaşını tamamladı. FIBA kurallarına göre Partizan, Darüşşafaka'ya yetiştirme payı vermek zorunda. Partizan, buradan gerekli dosyaları istedi, ancak gönderilmedi. Bu kulüpte Sırbistan-Karadağ Basketbol Federasyonu'na başvuruyor. Federasyon ve kulüp birlikte FIBA'ya başvuruyorlar. FIBA da Partizan'ı haklı buluyor. Sırp kulübü de yatırması gereken yetiştirme parasını yatırdı. Artık Semih, 4 yıl Partizan'da forma giyecek'' diye konuştu. 
     
</TEXT>
</DOC>
