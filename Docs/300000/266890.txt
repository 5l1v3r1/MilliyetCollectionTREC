<DOC>
<DOCNO> 266890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy03.html </URL>
<DATE> 2004/08/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sağlık Bakanı Akdağ'ın danışmanından kürtaj eleştirisi... 
</HEADLINE>
<TEXT>

     Sağlık Bakanı Recep Akdağ'ın danışmanlığını yapan Doktor Senai Demirci, 10 haftaya kadar izin verilen kürtaja eleştirilerde bulundu. 
     Demirci Sağlık Bakanlığı'nın yayın organı "Diyalog"da her yıl milyonlarca ceninin çöpe atıldığını belirtti. 
     Dr.Senai Demirci, Türkiye dahil bir çok ülkenin yasalarında, "insan olmaya aday bir ceninin tutunduğu rahimden kazınmasını" suç saymadığına dikkat çekti. Demirci, "Dileyen her kadın, hiçbir gerekçe göstermeksizin, yasal sınırlar içinde olmak şartıyla, kalbi atmaya başlamış, hatta parmak uçlarında kendine özgü parlak izleri biçimlenmiş olan bir insan adayın ın hayatını sonlandırabiliyor. Bu sonlandırma sonucunda, rahimden kürete edilen cenin parçaları 'tıbbi atık' olarak adlandırılıyor ve hastanede kullanılan diğer tıbbi malzemelerle birlikte özel çöp kamyonlarına konuluyor" dedi. 
     
     CENİNLER "TIBBİ MALZEME OLARAK KULLANILACAK" ENDİŞESİ 
     Gelecek yıllarda, ceninlerin tıbbi malzeme olarak kullanılabilme olasılığının, çok sayıda sivil toplum kuruluşu ve bilim adamını endişelendirdiğini ifade eden Demirci, dokularının araştırma ve tedavilerde kullanmasının cenine, kendi başına dokunulmaz olduğu kabul edilen "insan hayatı statüsü tanınmaması" anlamına geldiğini vurguladı. 
     Demirci, "Cenin dokusunun tıbbi malzeme olarak kullanılabiliyor olması, kürtaj kararlarını potansiyel olarak etkiliyor ve kürtaj endüstrisinin 'yasal' ancak 'yasadışı niyetli' uygulamalarını meşrulaştırıyor" dedi. 
     Ceninden elde edilen beyin dokularının Alzheimer ve Parkinson gibi hastalıkların tedavisinde kullanılabileceğini belirten Demirci, "Kürtajla alınmış ceninlerin kolayca bulunması Alzheimer gibi hatalıkların diğer alternatif çözümlerini bulmaya yönelik çabaları azaltıyor" dedi. 
     
     TIBBİ ETİK TARTIŞMASI 
     Eskiden doğal olarak bilinen fizyolojik süreçlerin artık bölünebilir, nakledilebilir hale gelmesiyle çok sayıda tıbbı etik sorunun çözülmemiş olarak yeni yüzyıla taşındığını belirten Senai Demirci, tıpta yapılan bir çok uygulamanın henüz ahlaki bir tartışmaya konu olmadığını, ceninin yaşama hakkının ise konuşulmadığını kaydetti. 
     Demirci, "Üstelik cenine, doğmuş bir insan gibi 'yasal haklar' verilecekse, belli bir süreye kadar ceninin öldürülmesine izin veren 'kürtaj hakkımızdır' diye yürüyüşler yapan onca kadına dayanak oluşturan yasalar tehlikeye girebilir" dedi. 
     
     AİHM'E ELEŞTİRİ 
     Avrupa İnsan Hakları Mahkemesi'nin bir kararında 6 aylık cenini insan saymadığını ve yasal statüsü olmadığı kararı aldığını anımsatan Senai Demirci, mahkemenin bu kararını da eleştirdi. 
     
</TEXT>
</DOC>
