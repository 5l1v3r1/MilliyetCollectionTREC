<DOC>
<DOCNO> 255559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/spo04.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Skonto'nun ayak sesleri 4-0 
</HEADLINE>
<TEXT>


Şampiyonlar Ligi ön eleme ilk tur ilk maçında Galler'in RHYL ekibini ağırlayan Letonya takımı gol şov yaptı. Trabzonspor'un rakibi olmaya iyice yaklaştı 


Miholaps'tan iki gol 
SKONTO Riga, işi erken bitirdi. Şampiyonlar Ligi ön eleme ilk tur ilk maçında Galler'in RHYL takımını ağırlayan Letonya temsilcisi, 10. dakikada Miholaps ile öne geçti. Baskısını sürdüren Skonto başka gol bulamayınca devre 1-0 sonuçlandı. İkinci yarıda ağırlığını iyice hissettiren Letonya ekibi, 56'da yine Miholaps ile farkı ikiye çıkardı, 65'te Dedura ve 78'de Visnakovs ile maçı 4-0 tamamladı. 

Doğan da izledi 
MAÇI Trabzonspor Teknik Direktörü Ziya Doğan da izledi. Skonto'da Letonya Milli Takımı'ndan beş futbolcunun bulunduğuna dikkat çeken Doğan, "Savunma ve orta alan yardımlaşmaları ve birbirleriyle olan bağlantıları kusursuz. Kanat akınlarını iyi kullanarak ve rakip ile bire bir yaparak akıcı bir şekilde ceza sahasına girebiliyorlar. Ancak Skonto'yu eleyecek gücümüz var" yorumunu yaptı. 

Trabzon direkten döndü 0-0 

Bordo-Mavililer, Osnabrück ile golsüz berabere kaldı, Alman takımının dört vuruşu direkte patlarken, Fatih penaltı kaçırdı 

Zor anlar yaşadı 
TRABZONSPOR, Almanya hazırlık kampındaki beşinci hazırlık maçında ikinci lig ekiplerinden Osnabrück ile golsüz berabere kaldı. Yeni transferlerden Adem Koçak, Thijs ve Celalettin'in de forma giydiği maçta Karadeniz ekibi ortaya koyduğu futbolla hayal kırıklığı yarattı. 20. dakikada Fatih Tekke ile penaltıdan yararlanamayan Bordo - Mavililer özellikle ikinci yarıda zor anlar yaşadı, rakip Osnabrück'ün dört vuruşu direkten döndü. 

Maçın karnesi 
ERGUN ATA 


HAKEMLER Bibiana Steinhaus, Remo Bigalke, Dennis Janzen 
TRABZONSPOR Petkoviç 6 Hasan Dk.46 7 - Emrah 6 , Tolga 6 , D'Haene 6 , Hasan Üçüncü 6 Ufuk Dk.52 5 , Adem 7 , Hüseyin 6 , Yattara Dk.52 5 , Thijs 4 , Celalettin 4 , Çağlar Dk.80 , Fatih 4 , Tayfun Dk. 76 3 , Mehmet Yılmaz 6 Gökdeniz Dk.52 6 
OSNABRÜCK Tino 7 , Matthies 6 , Pareira Dk.83 , Jan 6 , Dave 4 , Michael 6 , Joseph 5 Wolfgng Dk.46 6 , Thomas 6 , Alexander 6 , Andreas 7 , Fabian 6 , Markus 7 
SARI KARTLAR Thijs, Hüseyin, Tolga Trabzonspor Thomas Osnabrück 

'Hayatımın hatası' 


İbrahim'in itirafı 
TRABZONSPOR'UN olay adamı İbrahim Ege suskunluğunu bozdu. Almanya'da bir kadına tacizde bulunduğu iddiasıyla kadro dışı bırakılan oyuncu, "Ben kültürlerarası anlaşmazlığın kurbanıyım. Hayatımın hatasını yaptım. Bedel ödemeye hazırım" dedi. İddia edildiği gibi tacizde bulunmadığı, öpmek istediğini vurgulayan İbrahim, "Eğer diyet olarak futbol hayatımın bitmesi gerekiyorsa onu da yaparım" diye konuştu. 

'Büyük acı çekiyorum' 
KADININ kendisine çok yakın davrandığını da belirten İbrahim, "Bu ilgiyi hatalı değerlendirdim, yanlış algıladım. Evli olduğunu kesinlikle bilmiyordum" ifadesini kullandı. Bordo - Mavili futbolcu şöyle devam etti "Eğer çok kötü niyetim olsa, böyle bir olayı salonda dener miydim Herkesten özür diliyorum. Hayatım karardı. Büyük acı çekiyorum. Tüm Türk halkının ve Trabzonlular'ın beni affetmesini bekliyorum." 



</TEXT>
</DOC>
