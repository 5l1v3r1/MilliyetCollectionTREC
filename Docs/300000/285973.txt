<DOC>
<DOCNO> 285973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/kohen.html </URL>
<DATE> 2004/11/04/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
ABD'de statüko kazandı 
</HEADLINE>
<TEXT>


BU kez de zor oldu, ama Başkan George W. Bush gene başardı. 24 saat süren heyecanlı bir bekleyişten sonra Bush'un seçim zaferi dün akşam resmen ilan edildi. 
2000 yılında Bush'un 36 günlük bir gecikmeden sonra başkanlığını garantilediği hatırlanırsa bu iyi bir sonuç... 
Bu seçimler bir gerçeği net olarak gözler önüne serdi Amerikan toplumunun yaklaşık yarısı John Kerry'yi, diğer yarısından biraz fazlası George W. Bush'u destekliyor. Yani, daha önceki bir yazımızda belirttiğimiz gibi, Amerikalılar bu iki liderin temsil ettiği fikirler veya ideolojiler üzerinde bölünmüş durumdalar... 
Bu bölünme veya cepheleşme, Bush'u ciddi olarak toplumun "diğer yarısı"nın hissiyatını ve düşüncelerini dikkate almaya sevk etmelidir. 

EVET, Başkan popüler oyların yüzde 51'ini almış görünüyor. Seçmenlerin bu kesimi, oylarını bir nevi "statüko için" vermiştir. Bush, özellikle Temsilciler Meclisi ve Senato'da da Cumhuriyetçiler'in daha güçlü duruma gelmelerini de hesaba katıp bunu, ulusunun kendisine verdiği bir "açık çek" gibi görebilir. Yani 4 yıldır uyguladığı politikaları - ve kendi adını taşıyan doktrini - sürdürmek isteyebilir. 
Ancak Bush'un Amerikan halkının diğer yarısının Kerry'ye oy verirken, tercihini "değişim"den yana koyduğunu, ayrıca dış dünyanın büyük kısmının da böyle bir beklenti içinde olduğunu unutmamalıdır. 
Bush bunu yapar mı Kötümserlere göre yapmaz, aksine sert tavrını sürdürür örneğin Irak konusunda ... İyimserlere göre ise Bush, - bundan önce ikinci dönem için seçilen birçok başkanın yaptığı gibi - bundan sonra daha pragmatik ve esnek davranabilir... 
Bush'un bu iki yoldan hangisini tercih edeceğini göreceğiz... 

BAŞKAN Bush'un yeniden işbaşına gelmesinin Türkiye'yi nasıl etkileyeceği sorusunu da, yukarıdaki değerlendirmenin ışığında yanıtlamak lazım. Eğer Bush eski katı politikalarını sürdürürse, bu, Ankara'yı sıkıntıya sokabilir. Örneğin Irak özellikle Kuzey Irak , ayrıca İran ve Suriye'yle ilişkiler ve Filistin meselesinde Ankara ile Washington arasında görüş ayrılıkları artabilir. 
Buna karşılık Bush'un iktidarda kalmasının Türkiye açısından bazı avantajları da olabilir. Bush yönetimiyle iyi bir diyalog kurulmuştur. Bu yönetim Türkiye'ye özellikle stratejik konumu nedeniyle, büyük önem vermektedir. Kerry'nin bazı konularda Ermeni sorunu, Kıbrıs gibi nasıl davranacağı belli değilken, Bush ve ekibinin pozisyonu denenmiştir. Bu da Ankara için nispeten rahatlatıcı bir faktör sayılır... 



</TEXT>
</DOC>
