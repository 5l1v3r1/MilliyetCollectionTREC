<DOC>
<DOCNO> 295752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/spor/spo04.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan borçlu çıktı 
</HEADLINE>
<TEXT>


Trabzonspor'dan kendisine ve takıma yeterince sahip çıkılmadığı gerekçesiyle istifa eden tecrübeli hocanın kulübe 60 bin dolar borcu olduğu iddia edildi 


Yöneticiler açıkladı 
KONYASPOR karşılaşmasının ardından Trabzonspor'daki görevinden istifa eden Ziya Doğan'ın, Bordo - Mavili kulübe borcunun olduğu iddia edildi. Tecrübeli teknik adamın, "Bana ve takıma yeterince sahip çıkmadılar" gerekçesiyle görevden ayrıldığını hatırlatan yöneticiler, Doğan'a normal alacaklarından 100 bin dolar fazla ödediklerini bildirdiler. 

'Parayı sorun yapmaz' 
TRABZONSPORLU Yöneticiler, Ziya Doğan'a, yılbaşına kadar olan bütün alacaklarını ödediklerini açıkladılar. Bordo - Mavililer, "Bu istifayı beklemiyorduk. Kendisinin ödeme konusunda olumsuz tutum içine girmeyeceğini biliyoruz. Borcunu kulübe mutlaka iade edecektir. Zaten paraya çok önem veren bir insan değil. Böyle bir şüphe de taşımıyoruz" dediler. 

Emre'ye forma ışığı 

ÇAYKUR Rize engelini aşarak moral bulan Trabzonspor, Samsunspor maçının hazırlıklarını sürdürdü. Dar alanda pas çalışmasının ardından çift kale maçla sona eren idmanda Teknik Direktör İhsan Derelioğlu sert uyarılarda bulundu. Bu arada Derelioğlu'nun Doğan döneminde kilo fazlası nedeniyle oynama şansı bulamayan Emre Aygün ile özel olarak ilgilendiği gözlendi. 

Taraftarlar 'Yılmaz' dedi 

TRABZONSPOR Taraftarlar Birliği'nin düzenlediği, "Kimi başkan ve yönetici olarak görmek istiyorsunuz " anketinde Mehmet Ali Yılmaz'ın açık ara önde olduğu öğrenildi. Ankete katılan yaklaşık 14 bin 400 kişinin büyük bölümünün Yılmaz lehine oy kullandığı açıklandı. Yılmaz'ın ardından ikinci sırada ise Futbol Federasyonu eski başkanı Haluk Ulusoy'un olduğu bildirildi. 

Kocaman iddiası 

TEKNİK Direktör arayışlarını yoğun bir şekilde sürdüren Trabzonspor'da, Şenol Güneş'e alternatif isim listesine Aykut Kocaman da eklendi. Başkan Atay Aktuğ'un, Malatyaspor ile ilişkilerinin çok iyi olması nedeniyle ikilem yaşadığı bildirildi. Bu arada Trabzonspor Yönetimi, diğer adaylar Lucescu, Schaffer, Topmöller ve Leekens'in de menajerleriyle temas halinde. 


</TEXT>
</DOC>
