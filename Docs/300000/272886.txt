<DOC>
<DOCNO> 272886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun23.html </URL>
<DATE> 2004/09/18/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Pakistan'da kadınlar arasında ilk futbol maçı... 
</HEADLINE>
<TEXT>

     Dini kuralların kadınların spor yapmasına pek olanak tanımadığı Pakistan'da kadınlar arasında ilk futbol maçı bugün düzenlendi. 
     Pakistan Futbol Federasyonu'nun, Uluslararası Futbol Federasyonu FİFA'nın Fair Play centilmenlik günü dolayısıyla düzenlediği maça, çoğu eski kriket ve çim hokeyi oyuncularından oluşan 45 kadın sporcuyu davet ettiği bildirildi. 
     Maçı düzenleyen yetkili Tarık Lütfi, kadın oyuncuların maça eşofmanlarla çıktıklarını vurgulayarak, ''Eğer genç kadınlar kriket ya da çim hokeyi oynayabiliyorsa futbol da oynayabilir'' açıklamasını yaptı. 
     Maçta yer alan oyunculardan, milli hokey takımında oynadığını ifade eden 23 yaşındaki Misbah Raşit, AFP'ye yaptığı açıklamada, ''Bir gün futbol oynayacağımı hiç sanmazdım'' dedi. 
     Diğer bir oyuncu Sadiye Şık ise ''Bu sadece benim için değil, bütün Pakistanlı kadınlar için bir gurur anı. Artık zaman değişti. FİFA'nın sayesinde biz bunu ispat ettik'' ifadesini kullandı. 
     Pakistan'da bugüne kadar kadınların sadece kriket ve çim hokeyi sporlarını yapmasına izin veriliyordu. 
     
</TEXT>
</DOC>
