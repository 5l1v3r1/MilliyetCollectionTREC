<DOC>
<DOCNO> 265865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/siyaset/axsiy02.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Din kimsenin tekelinde değil' 
</HEADLINE>
<TEXT>


Genelkurmay Başkanı Org. Özkök, "İlericiliği, milliyetçiliği ve dini inançları belli kişilerin tekelinde gösterme çabaları, ülkeyi bölme amacında olanlara hizmet etmektir" dedi 

ANKARA Milliyet 


Genelkurmay Başkanı Orgeneral Hilmi Özkök, ilericiliğin, milliyetçiliğin ve dini inançların kimsenin tekelinde olmadığını söyledi. Özkök, dün düzenlenen törenle Deniz Kuvvetleri Komutanı Oramiral Özden Örnek ve Hava Kuvvetleri Komutanı Orgeneral İbrahim Fırtına'yı Türk Silahlı Kuvvetleri TSK Şeref Madalyası, bu sene orgeneralliğe terfi eden Işık Koşaner ile İsmail Koçman'ı ise TSK Üstün Hizmet Madalyası'yla ödüllendirdi. 
Yaptığı konuşmada, 1952'de NATO üyeliği ile başlayan süreçte Batı'yla tanışan TSK'nın, aradan geçen yıllar boyunca diğer ülkelere askeri eğitim ihraç eden bir ordu haline geldiğini belirten Özkök, şunları söyledi 

'Değerlerden sapma yok' 
"Biz değişimle teknolojik gelişimlerin ve tehdit ortamındaki farklılaşmanın askeri düşünce sistemi ile silah ve araçlar üzerindeki etkisini sorguluyoruz. Yoksa bu değişim TSK'nın sahip olduğu değerlerden, onun tarihsel duruşundan, yüzyılların biçimlendirdiği geleneklerinden, düşüncelerimize yön veren Atatürk ilke ve devrimlerinden ve anayasa ile güvence altına alınmış cumhuriyetin temel değerlerinden herhangi bir sapmayı işaret etmemektedir." 
Askerlerin, üniformaları gibi felsefi görüşleri bakımından da tek tip olması gerektiğini ifade eden Özkök, konuşmasını şöyle tamamladı "Bu aklın, tarihi olgunun ve ulusun onayladığı Atatürk Milliyetçiliği yoludur. Hiçbir TSK mensubu için bunun ne sağında, ne solunda, ne üstünde veya altında hiçbir felsefi görüş düşünülemez. Ne ilericilik, ne milliyetçilik ne de dini inançlar belli kişilerin tekelinde değildir. Bunları belli kişilerin, belli felsefi görüşlerin tekelinde gösterme çabaları, bu güzel vatanı ve bu asil ulusu bölme amacında olanlara hizmet etmekten başka bir şey değildir." 


</TEXT>
</DOC>
