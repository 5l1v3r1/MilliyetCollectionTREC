<DOC>
<DOCNO> 284355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun41.html </URL>
<DATE> 2004/10/29/ </DATE>
<TIME> 22.23 </TIME>
<AUTHOR>  </AUTHOR>
<HEADLINE>
Amerika'nın Felluce saldırısında 3 kişi öldü 
</HEADLINE>
<TEXT>

     Amerikan uçaklarının Irak'ta direnişin kalesi olarak gösterilen Felluce kentine düzenlediği saldırıda, 3 Iraklının öldüğü bildirildi. 
     Sağlık yetkilileri, Amerikan deniz piyadelerinin şehri yeniden kontrol altına almak için operasyon hazırlıkları yaptığı kente düzenlenen saldırıda, aralarında biri kadın, biri çocuk olmak üzere üç kişinin de yaralandığını belirtti. 
     Uçakların direnişçilere ait olduğu gerekçesiyle vurduğu evin yerle bir olduğu bildirilirken, öldürülen kişilerin kimliği hakkında bilgi verilmedi. 
     Amerikan savaş uçaklarının, başkent Bağdat'ın 50 kilometre kadar batısındaki kente hergün düzenledikleri saldırılarda, El Kaide terör örgütüyle bağlantısını ilan eden Ürdünlü terörist Ebu Musab Zerkavi'nin yandaşlarını hedef aldığı bildiriliyor. 
     300 bin kişinin yaşadığı Felluce'de, Amerikan ordusunun operasyonlarından çekinen onbinlerce kişinin şehri terk ettiği bildiriliyor. 
     Kent sakinleri, Irak'taki çok sayıda kanlı saldırıyı üstlenen Zerkavi hakkında bilgileri olmadığını, Amerikan saldırılarının sivillere zarar verdiğini belirtiyor. 
     
     RAMADİ'DE ÇATIŞMA 
     Bu arada, bir başka direniş noktası Ramadi kentinde de bu akşam Amerikan deniz piyadeleri ile isyancılar arasında çıkan çatışmalarda 2 Irak polisi öldü, 2'si Amerikan askeri 6 kişi de yaralandı. 
     Bağdat'ın 100 km batısındaki Ramadi'de roket ve havan toplarının da kullanıldığı çatışmaların en az bir saat sürdüğü belirtildi. 
     
     İNGİLİZ ASKERİ ÖLDÜ 
     Irak'taki İngiliz askeri birliğinden yapılan açıklamada da bu hafta Bağdat'ın güneyinde konuşlandırılan İngiliz askerlerinin ilk kaybını verdikleri bildirildi. 
     Bağdat'ın güneyindeki karayolunda meydana gelen kazada bir İngiliz askerinin öldüğü, 3'ünün de yaralandığı belirtildi. 
     
</TEXT>
</DOC>
