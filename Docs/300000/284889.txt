<DOC>
<DOCNO> 284889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo23.html </URL>
<DATE> 2004/10/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fiorentina'da Buso ile yola devam kararı... 
</HEADLINE>
<TEXT>

     ACF Fiorentina, teknik direktör Emilio Mondonico ile geçtiğimiz hafta ipleri koparmasının ardından, Sergio Buso ile yola devam etme kararı aldı. Mor Menekşeleri, en azından uzun bir süre, Mondonico döneminde kaleci antrenörü olarak görev yapmış olan Buso çalıştıracak. 
     Başkan Della Valle, sezon sonuna kadar Buso ile idare etmeyi, önümüzdeki sezon ise teknik direktörlük görevine mümkünse Prandelli'yi getirmeyi planlıyor. 
     Cesare Prandelli'den olumsuz yanıt alan ACF Fiorentina, yeni bir teknik direktör bulma çabalarını en azından şimdilik askıya almış durumda. 
     ACF Fiorentina Başkanı Diego della Valle, dün yaptığı konuşmada, taraftara ve basın mensuplarına seslenerek, şöyle konuştu 
     ''Siz de bize yardımcı olun. Amacımız önemli şeyler yapmak. Grubumuz güçlü ve ciddi, giderek de güçleniyor. Reggio Calabria deplasmanında giydikleri formaya layık olduklarını kanıtladılar. Oyuncularımızı da Sergio Buso'yu da çok beğendim. Buso ciddi ve başarılı biri. Hepimiz kendisine gerekli zamanı, bu macerayı yaşama zamanını tanıyalım. Bizi tanıyorsunuz. Adam değiştirmekten hoşlanmadığımızı biliyorsunuz.'' Buso ile sezon sonuna kadar devam edebilecekleri sinyalini veren Della Valle, eşinin rahatsızlığı nedeniyle sezon başında AS Roma'daki görevini bırakmak zorunda kalmış olan Prandelli konusunda ise şunları söyledi 
     ''Prandelli'yi elbette beğeniyoruz. Kim beğenmiyor ki Ama şu an bazı sorunları var, bu da saygıyla karşılanmalı. Fiorentina'yı çalıştırması şu an için mümkün değil, ama önümüzdeki sezon belki mümkün olabilir.'' Corriere dello Sport gazetesi, ACF Fiorentina'daki bu son gelişmeyi, ''Della Valle'den Buso'ya onay Bırakalım rahat çalışsın'' başlığıyla duyurdu. 
     La Gazzetta dello Sport, Della Valle'nin ''Buso başarılı biri'' biçimindeki sözünü başlığa taşırken, Tuttosport gazetesi ise Mor Menekşeli kulübün başkanının, ''Buso ile yola devam'' dediğini vurguladı. 
     
</TEXT>
</DOC>
