<DOC>
<DOCNO> 264640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/civaoglu.html </URL>
<DATE> 2004/08/19/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Futbol ve büyü 
</HEADLINE>
<TEXT>


Şükrü Saraçoğlu çimlerinde "büyülü yüzük" iddialarını Fenerbahçe Başkanı Aziz Yıldırım'la konuşuyorduk. 
Ona "futbolda büyü" için Eduardo Galeano'nun yazılarından söz ettim. İşte onlardan birkaçı 
Yağmurlu bir gecede, Vasco da Gama takımının sahasına birisi "ağzı dikilmiş ölü kurbağa" gömdü. 
- "Vasco takımı, 12 yıl boyunca şampiyonluk yüzü görmesin" diye dua etti. 
Bu adam, Vasco da Gama'nın büyük fark atarak yendiği bir takımın taraftarı Arubinha idi. 
Vasco da Gama, Brezilya'nın en iyi oyuncularıyla sözleşmeler imzalıyor, görünüşte, en kuvvetli takımı oluşturuyor, yine de yenilgilerden kurtulamıyordu. 
Vasco da Gama'nın taraftarları ve yöneticileri, sahada, "ağzı dikilmiş ölü kurbağayı" yıllarca aradılar. 
Kazılan çukurlarla delik deşik olmuş saha, ayın yüzeyini andırıyordu. 
Sonunda, Vasco takımı, şampiyonluk kupasını kazanarak şeytanın bacağını kırdığında, "ağzı dikilmiş ölü kurbağanın" sahasına gömülüşünün üzerinden 11 yıl geçmişti. 
Oysa lanet duası 12 yıl içindi. 
Kupayı aldıktan sonra kulüp başkanı bir konuşma yaptı. 
-"Tanrı, cezamızın bir yılını affetti" dedi. 

Haksız rekabet 
Brezilya'nın en popüler kulübü olan Flamengo, 9 yıl boyunca kupaya hasret kalmıştı. 
Bir Katolik rahip olan Peder Goes, "futbolcuların, her maçtan önce, kilisenin ayinlerine katılıp sunağın önünde diz çökerek ve tespih çekerek dua etmeleri karşılığında, yeniden kupayı kazanacaklarını" söyledi. 
Gerçekten... 
Rahip Goes'in söylediklerini yapan futbolcular 3 yıl boyunca arka arkaya kupayı aldılar. 
Bunun üzerine rakip kulüpler, Cardinal Jaime Camara'ya Flamengo kulübünü "haksız rekabet yapıyor" diye şikayet ettiler. 

Futbol büyüleri 
İspanya'da ve Güney Amerika'da "rakip takımın bozguna uğraması için kötü ruhları yardıma çağıran taraftarlar" sahaya tuz dökerler. 
Maç, kendi sahalarında oynanıyorsa, sahaya buğday ve pirinç serperler. 
Tribünlerde binlerce mum yakarlar. 
Toprağa içki serperler. 
Denize çiçek atarlar. 
Brezilya'da, tanrılar tarafından gözetlendiklerine inanan taraftarlar, vücutlarına takımlarının bayrağını sararlar, dizlerinin üzerinde yüksek tepelere tırmanırlar. Maç öncesi gece sabaha kadar tespih çekerler. 
Türkiye'de Fenerbahçe'yi de çalıştıran futbol ilahı Didi, top koşturduğu Botafago kulübü şampiyon olduğunda, soyunma odalarına uğramadan, stattan, üzerindeki formayla yola fırlamıştı. Koruyucu azizine verdiği sözü yerine getirmek için Rio de Janeiro kentini bir ucundan öbürüne yürüyerek gitmişti. 
Real Madrid, sahasını genişletti... 6 yıl şampiyon olamadı. Uğursuzluk, "bir taraftarın, saha ortasına bir diş sarmısak gömerek büyüyü bozmasına kadar sürdü. 

Topa tükürmek 
Güney Amerika'da, penaltı atışlarında top yolunu şaşırırsa inançlara göre, bunun nedeni, "birinin, topa tükürmüş olduğudur." 
Yüzde 100 atılacak bir gol kaçırılmışsa, nedeni "bir büyücünün rakip kaleyi kapatmış olmasıdır." 
Kazanılması gereken bir karşılaşma, yitirilmişse, nedeni, "takımdan bir oyuncunun son zaferde giydiği formayı birine hediye etmiş olmasıdır." 
İtalya'da Milan takımının Başkanı Başbakan Berlusconi - geleneksel Milan Marşı'nın uğurlu olmadığına inanıyordu. Yeni bir marş çalışması yaptırttı "Milan dei nostri cuori Milan bizim kalbimiz ..." 

Kral'ın duası 
Bizden de birkaç satır... Türk futbolunun "taçsız kralı" Metin Oktay'dan dinlemiştim. 
Onun deyimiyle "leblebi gibi" attığı gollerden sonra, çimlere kendini atar, bir süre yerde yüzüstü yatar halde kalırmış. 
Sakatlandığı sanılırmış. 
Oysa o bir tür "secde" hali gibi, alnı toprakta, Allah'a dua edermiş... 
..... 
Son söz CHP de, Genel Merkezinde, "kara büyü var mı" diye bir araştırsa 



</TEXT>
</DOC>
