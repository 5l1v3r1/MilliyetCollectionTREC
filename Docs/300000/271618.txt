<DOC>
<DOCNO> 271618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun07.html </URL>
<DATE> 2004/09/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'ta patlama 47 ölü... 
</HEADLINE>
<TEXT>

     Irak'ın başkenti Bağdat'ta bir polis merkezi yakınlarında bomba yüklü araçla düzenlenen saldırıda ölenlerin sayısı 47'ye yükseldi. 
     Irak Sağlık Bakanlığı sözcüsü Saad El Amili, ölü ve yaralı sayısı konusunda verdiği yeni bilgide, saldırıda 47 kişinin öldüğünü, 114 kişinin yaralandığını açıkladı. Bakanlık, daha önce ölü sayısını 39 olarak açıklamıştı. 
     
     AMERİKAN ORDUSU ''BOMBA YÜKLÜ ARAÇ'' 

     Irak'ın başkenti Bağdat'ta bu sabah bir karakolun yakınında meydana gelen patlamada en az 35 kişinin öldüğü belirtilirken, patlamanın nedenine ilişkin çelişkili açıklamalar geliyor. 
     Amerikan 1. Süvari Birliği'nden yapılan açıklamada, ''ilk bilgilere göre, Hayfa Caddesi'nin kuzeyinde bomba yüklü bir aracın infilak ettiği'' belirtildi. Iraklı sivil kayıpların olduğu kaydedilen açıklamada, patlamanın olduğu yerin yakınında bir kız okulu bulunduğuna dikkat çekildi. 
     Irak İçişleri Bakanlığı ise, patlamaya bomba yüklü araçtan ziyade havan topunun yol açmış olabileceğini duyurdu. 
     Patlamanın meydana geldiği noktanın yakınlarında birçok mağaza ve dükkanın yanı sıra bir kahvehane bulunuyor. Patlama anında, kahvehanenin dolu olduğu belirtildi. 
     Bölgedeki AFP muhabiri de, patlamanın şiddetiyle koparak çevreye dağılan ceset parçaları gördüğünü ve manzaranın korkunç olduğunu kaydetti. 
     
     ÖFKELİ KALABALIKTAN ABD'Yİ PROTESTO 

     Irak'ın başkenti Bağdat'ta, polis merkezi yakınında bomba yüklü araçla düzenlenen saldırıdan sonra, Amerikan ordusu ve Irak geçici yönetimine tepki gösterildi. 
     Olay yerinin yakınına toplanan kalabalık, saldırı nedeniyle geçici Irak yönetimini eleştirdi. Ali Ebul Emir adlı bir yöre sakini, bu tür yerlerin daha önce de hedef alındığını belirterek, gerekli tedbirleri almamaktan İyad Allavi hükümetini sorumlu tuttuğunu söyledi. 
     Öfkeli kalabalık, ayrıca ABD ve ABD Başkanı George Bush aleyhine sloganlar attı. 
     Amerikan ordusu ve Irak İçişleri Bakanlığı, Hayfa Caddesi'nin kuzey ucundaki kalabalık bir pazaryerinde meydana gelen saldırının hedefinin cadde üzerindeki polis merkezi olduğunu ve bomba yüklü araçla yapıldığını duyurdu. İçişleri Bakanlığı, daha önce havan topu saldırısı olabileceğini açıklamıştı. Bazı görgü tanıkları da, bölgeye 2 havan topu düştüğünü söylediler. 
     Fransız Haber Ajansı AFP , saldırının olduğu yerin El Hark adlı polis kompleksi olduğunu, bu yerin yeni polisleri işe alma merkezi ve karakolu kapsadığını duyurdu. Patlama olduğu sırada, burada çok sayıda kişinin bulunduğu belirtildi. 
     
     SAĞLIK BAKANLIĞI ÖLÜ SAYISI 32 

     Irak Sağlık Bakanlığı, saldırıda 32 kişinin öldüğünü, 88 kişinin yaralandığını açıkladı. 
     Reuters, görgü tanıklarına dayanarak, saldırıda 35 kişinin öldüğünü bildirmişti. 
     Patlamanın şiddetiyle caddede 3 metrelik bir çukur oluştuğu, 10 araın zarar gördüğü, civardaki ev ve dükkanlarda ağır hasar oluştuğu belirtiliyor. Ambulanslar ölü ve yaralıları hastanelere taşırken, bölge üzerinde helikopterler uçuyor. 
     Hayfa Caddesi'nde, Pazar günü Saddam yanlıları ile Amerikan güçleri arasında çıkan şiddetli çatışmalarda 13 kişi ölmüş, 57 kişi yaralanmıştı. 

     
</TEXT>
</DOC>
