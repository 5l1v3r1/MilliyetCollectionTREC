<DOC>
<DOCNO> 266190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/ykoksaldi.html </URL>
<DATE> 2004/08/25/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Gerçek kimlikler 
</HEADLINE>
<TEXT>



Rigoberto Song ile ilk tanışmamız, 1994 Dünya Kupası'ydı. 10 yıllık sürede kontrolsüz, düşüncesiz hamlelerle sertleşen tarzını tamamen düzeltemese de, geliştirip olgunlaştırdığı aşikar. 
Song'un vazifesi, yerden ve havadan rakibe ilk hamle şansını vermemek. Tıpkı Tomas gibi. ilk toplara bu kadar iyi basabilen iki ismi bir araya getirmek zordur. Ancak bu özellik Galatasaray'ın şu anda pek ortaya çıkmamış sorunu aynı zamanda Ya ilk topa müdahale edemezlerse 
Tomas ve Song göbekte kademeli oynamıyor, birinin boş geçtiği rakibin ensesinde diğeri bitemiyor. Açığı bir nebze kapatacak olanlar ise bekler... Galatasaray sağ bek problemini Porto maçının da heyecanıyla unuttu. Kadroda yama yapmaya müsait isim de yok. 
Bu sebeple alternatif bir kurgu öneriliyor Song sağ beke, Bülent - Tomas stopere... Öncelikle Song sağ bek değil sağ veya merkez stoper. Stam'ın çizgiye yakın bek oyununa özenip, Song'dan böyle bir şeyi bekleyemezsiniz. Futbolcu her mevkide mücadeleyi öğrenmeye açık olmalıdır Tuncay'ın beynini "solda", Serkan'ı da "sağ bekte" oynayamazsın diye zehirleyenlere bir not . Ama herşeyin zamanı vardır. 
Tomas ise tek mevkiye sahip bir futbolcu. Yani sol stoper. Bunlar Galatasaray'ın farklı defans tercihleri üretmesini engelliyor. Hiçbiri geriden oyun kurup, top kullanabilen isimler de değil. Song ve Bülent'i yıllardır biliyoruz Tomas'ın da 1 senelik geçmişi var. Keza kanat savunmacıları da... Uzaklaştırma amaçlı ve ileriye doğru rasgele vurulan toplarla yaşıyorlar. 
Geride tıkanan oyun kurma meselesine ilk çözüm ön liberolar gibi görünüyor Conceicao, Saidou, Ergun, Petre. Belki Volkan. 
Avrupalı Conceicao'nun karakteri defansa dönük orta sahadır, hücuma değil. Saidou da Flavio tarzında. Ergün ve Petre de yeterli yaratıcılıkta değil. Oysa iki ön libero ile oynanıyorken, isimlerden birinin o mevkiyi kontrol edecek, hücum dürtüleri gelişmiş olması lazım Makalele, Helguera gibi veya önlerinde Zidane, Figo gibi bir yaratıcı orta saha bulunmalı. Flavio'dan beklentiler kesicilik, topa hakimiyet ve defansa yardım üzerine yoğunlaşmalı, oyun kuruculuk değil. Aksi halde Deportivo'da Mauro Silva ile yükselmiş, R.Madrid'de şampiyonluklar görmüş, iki Copa America kazanmış, 96 Olimpiyat Finali'nde oynamış nesilden gelen bu Brezilyalı, kamuoyu önünde ağır bir küçümsenmeye itilecek. 2001'de Madrid'de başlayıp, Dortmund'daki tek sezonunu mahveden sakatlık sorunlarının onu oldukça yıprattığı unutulmamalı. 


</TEXT>
</DOC>
