<DOC>
<DOCNO> 255334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun37.html </URL>
<DATE> 2004/07/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İki Türk'ün katili mafya lideri Rusya'da... 
</HEADLINE>
<TEXT>

     Rusya'nın başkenti Moskova'da 1992 yılında 2 Türk vatandaşını öldürüp, 1'ini de ağır yaraladıktan sonra ABD'ye kaçan Rus mafya babası Veçeslav İvankov, bugün Rus güvenlik güçlerine teslim edildi. 
     Lakabı Küçük Japon olan 64 yaşındaki İvankov, Amerikalı yetkililerden bugün teslim alındıktan sonra Rusya'nın en sıkı korunan ve Yukos eski Başkanı Mihail Hadarkovski'nin de bulunduğu ''Matroska Tişina'' cezaevine yerleştirildi. 
     İvankov'u getiren Amerikan uçağının indiği Şeremetyevo Havaalanı'ndaki olağanüstü güvenlik önlemleri dikkati çekerken, İvankov'un çete mensupları tarafından kaçırılabileceği kuşkusuyla havaalanından cezaevine kadar olan 50 kilometrelik yol araç trafiğine kapatıldı. 
     Yetkililer, İvankov'un 1992 yılında öldürdüğü 2 Türk vatandaşıyla duruşmaya önümüzdeki günlerde başlanacağını belirtirken, olayla ilgili hiçbir görgü tanığının ifade vermemesi dikkati çekiyor. 
     İvanov, 1992 yılında Moskova'da bir restoranda vestiyer için sıra beklerken, kendisine sırasını vermeyi kabul etmeyen 2 Türk vatandaşını öldürmüş 1 Türk vatandaşını da ağır yaralamıştı. 
     Restoran sahibi olay sırasında kimin ateş ettiğini görmediğini söylerken, saldırıda ağır yaralanan Türk vatandaşının da ifade vermek istemediği bildirildi. 
     Türk vatandaşlarını öldürdükten sonra ABD'ye kaçan İvankov, burada Amerikalı bir kadınla evlenerek ABD vatandaşlığına geçti. 
     İvankov, 1995 yılında ABD'de saklanan 2 Rus işadamından 3.5 milyon dolar haraç iterken FBI ajanları tarafından yakalanmış ve o günden beri cezaevinde bulunuyordu. 19 Nisan 2004 tarihinde tahliye olması gereken İvankov, cezaevinde kavga ettiği gerekçesiyle 3 ay daha mahkumiyet almıştı. 
     Sovyetler Birliği döneminde de bir grup hırsızın elebaşı olduğu gerekçesiyle 10 yıl hapis yatan İvankov, 1991 yılında hakimlere verdiği rüşvet sayesinde erken tahliye olmuştu. 
     
</TEXT>
</DOC>
