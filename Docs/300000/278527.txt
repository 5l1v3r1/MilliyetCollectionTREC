<DOC>
<DOCNO> 278527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur76.html </URL>
<DATE> 2004/10/08/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Akli dengesi bozuk genç polislere zor anlar yaşattı 
</HEADLINE>
<TEXT>

     Zonguldak'ta elinde bıçakla tren köprüsüne çıkarak polise taş atan kişi, karanlıktan faydalanarak kaçtı. 
     AA muhabirinin aldığı bilgiye göre akli dengesi bozuk olan ve bir süre Samsun'da tedavi gördüğü bildirilen Celal Özdemir, Karaelmas Elektrik Dağıtım A.Ş. karşısındaki tren köprüsünün üzerine çıktı. Olay yerine gelen polis ekiplerinin köprüde durmaması için ikna edemediği Özdemir, çevredekilere taş attı. 
     Elinde bıçak olması nedeniyle polisin müdahale edemediği Özdemir, karanlıktan da faydalanıp köprüden karşıya geçerek kaçtı. Çevrede bir süre arama yapan polis ekipleri Özdemir'i bulamadı. 
     Söz konusu kişinin geçen yıl da İstanbul'a sevk olduğu hastaneye götürülmek istenirken ambulanstan kaçtığı öğrenildi. 
     
</TEXT>
</DOC>
