<DOC>
<DOCNO> 267219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonyas04.html </URL>
<DATE> 2004/08/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Emekli "Spice Girls" grubunun üyeleri birer birer yuvadan uçuyor... 
</HEADLINE>
<TEXT>

     Dağılan ''Spice Girls-Baharat Kızlar'' grubunun elemanları Mel B ve Victoria Beckham'ın ardından ''Baby Spice-Bebek Baharat'' Emma Bunton da Londra'yı terketti. 
     Internetteki ''mirror'' sitesinin haberine göre, Mel B'nin New York'a, Victoria Beckham'ın eşi futbolcu David Beckham'ın transferiyle İspanya'ya taşınmasının ardından, İngiltere'de çıkardığı solo albümü listelerin alt sıralarında kalan Bunton da şansını New York'ta denemeye karar verdi. 
     28 yaşındaki şarkıcının ABD'de Sting'in menajeri Kathy Schenker ile Rolling Stones, Elton John ve Rolling Stones'un halkla ilişkiler çalışmalarını yürüten Mitch Schneider ile görüştüğü belirtildi. 
     Bu görüşmelerde anlaşmaya varılmasının ardından sanatçının ABD'ye giderek projelerini hayata geçirmeye başlayacağı kaydedildi. 
     
     MEL B'Yİ ÖRNEK ALMIŞ 
     Emma Bunton'ın ABD'ye yerleşme kararında grup üyelerinden daha önce New York'a taşınan Mel B'nin kazandığı başarılar ve Broadway sahnesinde yer edinmesi rol oynadı. 
     Bunton'ın televizyon ve iletişim araçlarını etkin şekilde kullanarak başarıya ulaşabileceğine inandığı ifade edilirken, Mel B ile görüşen Emma'ya eski grup arkadaşının New York'ta hala ''Spice Girls'' efsanesinin hatırlandığını söylemesiyle şarkıcının başarılı olacağına güveninin arttığı kaydedildi. 
     Emma Bunton, birkaç yıl önce solo çalışmalara başlamış, ancak 2001 yılında Virgin Records bünyesinden çıkarılan şarkıcı, menajer Simon Fuller'ın yardımıyla onun şirketinde çalışmalarını sürdürmüştü. 
     Bu şirketten çıkardığı albümünün listelerde alt sıralarda kalarak başarısız olmasından sonra Bunton, müziğe 1 yıldır ara vermişti. 
     Emma Bunton, Miami'de hafta sonunda düzenlenen MTV Video Müzik Ödülleri töreninde sunuculuk yapacak. 
     ''Spice Girls'' topluluğu, Mel B, Mel C, Victoria Beckham, Geri Halliwell ve Emma Bunton'dan oluşuyordu. Bir dönem listelerde fırtına gibi esen ve hemen her yaptığı taklit edilen topluluktan önce Halliwell, sonra Mel C ayrıldı. Bir süre daha yoluna devam eden topluluk üyeleri, bu kan kaybının ardından çalışmalarına son vererek dağıldı. 
     Grup, 1997 yılında ülkemizi de İstanbul'da bir kola markasını tanıtmak amacıyla ziyaret etmişti. 
     
</TEXT>
</DOC>
