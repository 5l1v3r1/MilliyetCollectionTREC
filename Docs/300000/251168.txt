<DOC>
<DOCNO> 251168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/guncel/gun05.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal saldırıya karşı duş 
</HEADLINE>
<TEXT>


ŞÜKRAN ÖZÇAKMAK İstanbul 

İstanbul'daki NATO Zirvesi öncesi hastaneler olası kimyasal saldırılara karşı alarma geçti. Zirve vadisindeki hastanelerin yüzde 25'ini boşaltan Sağlık Bakanlığı, Taksim İlkyardm Hastanesi bahçesine kurulan ve etrafı brandalarla çevrilen duş sistemiyle, olası kimyasal saldırıya karşı önlem aldı. 
Taksim İlkyardım'ın boşaltılan otoparkına, ilk müdahalelerin yapılması amacıyla çadır kuruldu. Şoför odası gibi boşaltılabilecek yerlere de maske, çarşaf, steril elbise, hasta önlükleri, bot, çizme, yağmurluk, hortum, duş sistemi, muşamba sedyelerin üzerine serilmesi için gibi malzemeler depolandı. Hastanenin girişine dört adet duş musluğu takıldı ve etrafı brandalarla çevrildi. 

5 günlük eğitim 
Refik Saydam Hıfzıssıhha Merkezi Başkanı Doç. Dr. Turan Aslan da, dün hastaneleri tek tek dolaşarak eksiklerin giderilmesi talimatı verdi. Hıfzıssıhha yetkilileri, Genelkurmay Başkanlığı GATA NBC Anabilim Dalı Başkanlığı, Emniyet Genel Müdürlüğü ve Vallilik ile işbirliğiyle, kimyasal saldırıya karşı doktorları 5 günlük eğitimden geçirdiklerini belirterek, çadır ve duşun kuruluş amacını şöyle açıkladılar 
"İstanbul çok büyük bir şehir. Bu yalnızca NATO Zirvesi ile ilgili bir olay değil. Her zaman bu tür saldırılar olabilir. Saldırının nereden ve nasıl geleceği bilinmez. Çalışmalarımız önceden başlamıştı. Duş sistemini bahçeye kurmaktaki birincil amaç, hastanede yatan hasta ve yaralıların korunmasıdır. Olası bir kimyasal saldırıya maruz kalanlar önce dışarıda yıkanacak ve üzerinde kalan kimyasal atıktan hemen arınacak, daha sonra da ilk müdahaleleri bahçede sonra da gerekli görülürse içeride yapılacak. Ayrıca bahçeye de ilkyardım çadır poliklinikleri kuruldu. Yalnızca Taksim İlkyardım Hastanesi'ndeki duş sistemi 90 milyon liraya mal oldu." 


</TEXT>
</DOC>
