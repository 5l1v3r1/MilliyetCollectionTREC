<DOC>
<DOCNO> 252270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur33.html </URL>
<DATE> 2004/07/01/ </DATE>
<TIME> 18.21 </TIME>
<AUTHOR>  </AUTHOR>
<HEADLINE>
Eşek arısı öldürmeyene para cezası... 
</HEADLINE>
<TEXT>

     Muğla'nın Milas İlçesi Ören Beldesi'ne bağlı Gürceğiz Köyü'nün ihtiyar heyeti, hane başına 50 eşek arısı öldürülmesini, buna uymayanlara para cezası verilmesini kararlaştırdı. 
     Köy muhtarı Muzaffer Karakuş ile Sabahattin Turgut, Mesut Yılmaz, Ünal Şahin ve Özgür Aslan'dan oluşan ihtiyar heyeti, köyde sayıları artan eşek arılarının, bal arılarına, sebze ve meyvelere zarar vermesi nedeniyle toplandı. 
     Muhtar Karakuş, yaptığı açıklamada, ihtiyar heyetinin, hane başına 50 eşek arısı ölüsünün muhtarlığa getirilmesine, buna uymayanlar için ise hane başına 15 milyon lira para cezası verilmesine karar verdiğini belirtti. 
     Bu kararın köy halkının menfaati için alındığını ve mutlaka uygulanacağını ifade eden Karakuş, şunları kaydetti 
     ''Eşek arıları, bal yapan arıları öldürmekte, bal veriminin düşmesine neden olmaktadır. Balcılık, köyün başlıca geçim kaynağı. Eşek arıları, ayrıca, sebzelere de zarar veriyor. Zirai ilaçlama yöntemine başvursak diğer canlılara da zarar verecek. Köylülerin alınan kararı uygulayacaklarına inanıyoruz.'' 
     
</TEXT>
</DOC>
