<DOC>
<DOCNO> 266675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur41.html </URL>
<DATE> 2004/08/26/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Jandarma Genel Komutanlığı'nda Devir-Teslim... 
</HEADLINE>
<TEXT>

     Jandarma Genel Komutanlığı görevini devreden Orgeneral Şener Eruygur, ''Eğitim Birliği Yasası'nı Anayasal güvence altına alıp, yasal olarak icrası pekala mümkün iken, dini eğitim adı altında gerçekleştirilen maksatlı ve yasadışı faaliyetlere karşı duyarsızlık ve mücadelede etkisizlik anlaşılır gibi değildir'' dedi. 
     Orgeneral Eruygur, Jandarma Komutanlığı görevini, Komutanlık Ek Karargah Binası'nda düzenlenen törenle, Orgeneral Fevzi Türkeri'ye devretti. 
     Orgeneral Eruygur, törende yaptığı konuşmada, Yüce Önder Atatürk'ün çok veciz şekilde belirttiği gibi Jandarma'nın bir ''Kanun Ordusu'' olduğunu ifade ederek, ''Görev ve yetkilerini yasalardan alan Jandarma Teşkilatı, sırf vazifesini yerine getirdiği için zaman zaman bölücülerin, demokrat kimliği kendine siper eden kötü niyetli kişilerin ve yüce din duygularını sömürerek çıkar sağlayanların haksız ve bilinçli tavizlerine maruz kalmıştır'' dedi. 
     
     ''DEVLETİ GÜÇSÜZ KILMAYI AMAÇLAYAN AZINLIK'' 

     Bu tavizlerin, devleti güçsüz kılmayı amaçlayan örgütlü bir azınlık tarafından gerçekleştirildiğinin açık olduğunu söyleyen Orgeneral Eruygur, şöyle devam etti 
     ''Çoğunluğun sessiz ve duyarsız kalmasından cesaret bulan ve yararlanan bu maksatlı kişiler, Türkiye'yi bölmeyi, yıkmayı hedefleyen dış güçlerle işbirliği yapmakta ve laik düzene karşı faaliyetlerini planlı bir şekilde sürdürmektedir. 
     Tüm bu yurtseverlerin ortak kaygısının, Atatürk Cumhuriyeti'nin temel değerlerinin, Türkiye Cumhuriyeti ve Türk milletinin bölünmez bütünlüğünün korunması olduğu yüksek malumlarıdır. 
     Bu konuda en önemli zaaf noktasının, Anayasa'da güvence altına alınan bu değerlerin korunmasında karşılaşılan zorluklar olduğunu düşünüyorum. Bir tarafta yargısal hiyerarşi içinde en üst düzeyde korunma, diğer tarafta işlevini yitirmiş alt müeyyideler ve en önemlisi bazı görevlilerin yasaları uygulamaktaki olağanüstü ilgisizliği... 
     Eğitim birliği yasasını anayasal güvence altına alıp, yasal olarak icrası pekala mümkün iken dini eğitim adı altında gerçekleştirilen maksatlı ve yasadışı faaliyetlere karşı duyarsızlık ve mücadelede etkisizlik anlaşılır gibi değildir. Bu yüzdendir ki, yasaları uygulamakla görevli olanlar, maksatlı bir şekilde din düşmanlığı ile suçlanabilmektedir. 
     Keza tekkelerin, zaviyelerin kapatıldığı, bu işlevin güvence altına alındığı bir ülkede, tarikatların kol gezmesini, siyasal yaşamımızı etkilemesini, ülkemizde giderek artan olumsuz kıyafet zorlamalarını ve manzaralarını, milli birliğimize karşı açıkça saldırıları nasıl açıklayabiliriz 
     Burada ana sorunun, Cumhuriyet'in temel değerleri için şekilsel olarak var gözüken inanç, cesaret ve sorumluluk duygusu noksanlığından kaynaklandığını değerlendiriyorum. Bir yanda, Türkiye Cumhuriyeti Devleti'ne, Atatürk'e, onun ilke ve devrimlerine, yasalara bağlılıkların belirtildiği demeç ve törenler, diğer yanda Atatürkçülüğü çağdışılıkla Türkiye'nin önünü tıkamakla suçlayan, milli birliğimize meydan okuyan iç ve dış işbirlikçilere karşı eylemsizlik, duyarsızlık ya da şekli kalan gösteriş tepkileri... Bu tutum ve durum, Cumhuriyet karşıtlarını yüreklendirmektedir. İnanıyorum ki, Cumhuriyet'in kuruluş yıllarındaki, Atatürklü yıllardaki heyecanı tekrar yaratmaya, kendimize güvenmeye, devletimizin güçlü ve milletimizin büyük olduğunu bilmeye ne kadar ihtiyacımız olduğunu yurtseverler kısa sürede anlayacaktır. Bu aşamanın uluslararası düzeyde hak ettiğimiz saygın konuma ulaşmamız için de bir başlangıç olacağına inanıyorum.'' 
     
     ORGENERAL ERUYGUR ''TESLİM ALDIĞIM GİBİ, BİR TEŞKİLAT TESLİM EDİYORUM'' 

     Jandarma Genel Komutanlığı görevini devreden Orgeneral Şener Eruygur, ''Teslim aldığım gibi Atatürkçü düşünce sistemini benimsemiş ve ondan asla ödün vermeyen, ödün vermenin cumhuriyet karşıtlarıyla işbirliği demek olduğunu bilen bir teşkilat teslim ediyorum'' dedi. 
     Jandarma Genel Komutanı Orgeneral Şener Eruygur, komutanlık görevini Orgeneral Fevzi Türkeri'ye törenle devretti. 
     Orgeneral Eruygur, Cumhurbaşkanı Ahmet Necdet Sezer, TBMM Başkanı Bülent Arınç, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, İçişleri Bakanı Abdülkadir Aksu, Kuvvet Komutanları, MİT Müsteşarı Şenkal Atasagun, üst düzey komutanlar ve bürokratların katıldığı törende yaptığı konuşmada, TSK'nın 48 yıl süre ile mensubu olmaktan onur duyduğunu belirtti. 
     Orgeneral Eruygur, 1956 yılında 15 yaşında lise öğrencisi olarak saflarına katıldığı Türk Silahlı Kuvvetleri'nin üniformasını yarım asra yakın bir süredir millete ve devlete minnet duyguları içinde kıvanç, heyecan, titizlik ve onurla taşıdığını vurguladı. 
     Türk Silahlı Kuvvetleri'nin ayrılmaz bir parçası olarak Jandarma Genel Komutanlığı'nın, Türk Ulusunun emrinde ve hizmetinde ülkenin bölünmezliği ve ulusun bütünlüğü için kendisine tevdi edilen görevi üstün bir vazife şuuru ve heyecanı ile yerine getirdiğine dikkati çeken Orgeneral Eruygur, disiplinli, eğitimli, güçlü ve kahraman personeli ile jandarma teşkilatının yurdun dört bir yanında her yerde ve her zaman yurttaşların yanı başında huzur ve güvenlik abidesi olarak görevi başında olduğunu söyledi. 
     Böyle bir teşkilatın başında bulunmanın, değerli ve çalışkan mensupları ile aynı sorumluluğu paylaşmanın kendisine daima heyecan verdiğini belirten Orgeneral Eruygur, şöyle devam etti 
     ''Günümüzde demokratik birçok ülkede ve özellikle Avrupa Birliği'ne üye ülkelerde jandarma benzeri Askeri Statülü Genel Kolluk Kuvvetleri görev yapmaktadır. Türk Jandarması ile benzer görev ve sorumlulukları ve konumu olan bu kolluk kuvvetlerinin statüleri, bu ülkelerde tartışma konusu yapılmamaktadır. Örneğin İtalya'da Karabineri, Fransa'da Jandarma, İspanya'da Guardia Civil Teşkilatları ülkelerindeki genel kolluk hizmetlerinin vazgeçilmez yapıtaşlarıdır.'' 
     
     ''FEDAKAR BİR TEŞKİLAT'' 

     Orgeneral Eruygur, 38'inci Jandarma Genel Komutanı olarak bu teşkilata hizmet etmenin askerlik yaşamının en gurur verici anılarından biri olduğunu belirterek, görevi Orgeneral Türkeri'ye devretmekten de büyük huzur duyduğunu dile getirdi. 
     Orgeneral Eruygur, şunları söyledi 
     ''Güvenle ifade ediyorum ki, yeni Jandarma Genel Komutanı'na, teslim aldığım gibi Atatürkçü Düşünce Sistemini benimsemiş ve ondan asla ödün vermeyen, ödün vermenin Cumhuriyet karşıtlarıyla işbirliği demek olduğunu bilen, Cumhuriyetimize, Atatürk ilke ve devrimlerine ve milli bütünlüğümüze kastedecek her türlü tehdide karşı koymaya kararlı, komutanlarının ve büyük Türk milletinin emrinde, disiplinli, üstün moral ve fizik gücüne sahip, çağın gerektirdiği bilgi ve beceriyi kazanmış, terör başta olmak üzere, tüm yıkıcı, bölücü ve irticai faaliyetlere karşı mücadelede kendisini giderek artan yüksek başarı düzeyi ile kanıtlamış, sorumluluk duygusu yüksek, yasal görevlerine ek olarak, özgün projelerle maddi imkanları yetersiz çalışkan öğrencilerin eğitimlerine, kimsesiz çocukların korunması ve meslek sahibi olmalarına katkı sağlayan özürlü vatandaşlarımızın desteklenmesine, yurdumuzun yeşillendirilmesine, doğal hayatın, çevrenin ve yeşilin korunmasına, örnek köy çalışmaları ile köylümüzün yaşam standardının yükseltilmesi ve sağlık sorunlarının çözümlenmesine, deprem, sel, Çığ gibi doğal afetlerde halkımıza kurtarma ve diğer yardım hizmetlerinin sunulmasına heyecanla koşan gerçekleştirdiği bu faaliyet ve başarılarıyla Atatürkçülüğünü fiilen kanıtlamış, yurdunu ve ulusunu canından çok seven, dürüst, cesur, çalışkan, kısacası Atatürk'ün yılmaz izcisi olan fedakar bir teşkilat teslim ediyorum.'' Orgeneral Eruygur, bugün Suriye makamlarıyla yürüttüğü özel temsilcilik görevini de tamamladığını ifade ederek, bu görevin yürütülmesindeki desteklerinden dolayı da Cumhurbaşkanı Sezer'e teşekkür etti. 
     Jandarma Genel Komutanı Orgeneral Fevzi Türkeri, ''Özellikle son yıllarda ülkenin bütünlüğü, birlik ve beraberliği için birinci öncelikli tehdit oluşturan bölücü ve irticai faaliyetlere karşı sürdürülen mücadelenin artan bir dikkat ve hassasiyetle devamı ülkemizin güvenliği ve bekası açısından son derece gerekli görülmektedir'' dedi. 
     Jandarma Genel Komutanı Orgeneral Şener Eruygur, komutanlık görevini Orgeneral Fevzi Türkeri'ye törenle devretti. 
     Cumhurbaşkanı Ahmet Necdet Sezer, Jandarma Genel Komutanlığı'nın Beştepe Ek Karargah Binası'nda gerçekleştirilen devir-teslim törenine gelişinde Orgeneral Eruygur tarafından askeri törenle karşılandı. 
     İstiklal Marşı'nın söylenmesiyle başlayan devir-teslim töreninde, atama ve emeklilik kararı ile iki komutanın özgeçmişleri okundu. Ardından, Yüksek Askeri Şura'da alınan kararlar gereği 30 Ağustos tarihinde emekliye ayrılacak olan Orgeneral Eruygur ile komutanlık görevini devralan Orgeneral Türkeri, sinevizyon gösterisi ve klasik müzik eşliğinde birer konuşma yaptı. 
     Orgeneral Eruygur, konuşmasının ardından komutanlık amblemini Orgeneral Türkeri'ye takarken, Orgeneral Türkeri de Eruygur'a komutanlık forsunu takdim etti. 
     
     ''ŞARTLAR NE OLURSA OLSUN...'' 

     Jandarma Genel Komutanlığı görevini devralan Orgeneral Fevzi Türkeri, yaptığı konuşmada, bu göreve atanmanın kıvanç, onur ve heyecanını yaşadığını söyledi. 
     Orgeneral Türkeri, şeref ve sorumluluklarını müdrik olarak devraldığı bu kutsal görevi şartlar ne olursa olsun başarmak ve halen dünyadaki jandarma teşkilatları arasında müstesna bir güce sahip olan Türk Jandarma Teşkilatı'nı daha güçlü, modern, çağdaş ve eğitimli kılma azim ve kararlılığında olduğunu belirtti. 
     Siyasi yapıları, ideolojileri, yönetim şekilleri ne olursa olsun, bütün devletlerin olmazsa olmaz görevlerinin en başında ülke güvenliğinin sağlanması ve bu çerçevede emniyet ve asayişle kamu düzeninin korunmasının geldiğini belirten Orgeneral Türkeri, şöyle konuştu 
     ''Çünkü emniyet ve asayişin olmadığı bir ülkede ne güvenlikten ve ne de haklardan bahsedilebilir. Bu bağlamda, güvenlik kavramı her geçen gün yeni bir boyut kazanmakta ve güvenliği etkileyen parametreler değişmektedir. Geçmişte yasadışı göç, uyuşturucu madde kaçakçılığı, köktendincilik ve çevre gibi problemler, o ülkenin iç sorunları olarak görülürken, bugün uluslararası mücadeleyi gerektiren tehditler haline gelmiştir. 
     Ülkemiz, malumları olduğu üzere, jeopolitik konumu nedeniyle Balkanlar, Kafkaslar ve Ortadoğu gibi kriz bölgelerinin ortasında ve önemli ulaşım hatlarının üzerinde bulunmaktadır. Bu tehdit ve risk ortamındaki güzel yurdumuzun her köşesinde devletimizin kudret ve adalet gücünün yanı sıra, şefkat ve merhametini de temsil eden Jandarmamız, aziz milletimizin huzur ve güvenliği için başta terör olmak üzere, yasadışı göç, uluslararası suç örgütleri, köktendincilik ve diğer yasadışı tehdit ve suçlarla mücadelede üstlendiği görevleri, kendisinden beklenen fedakarlık ve kahramanlıkla bugüne kadar başarıyla yerine getirmiş, bundan sonra da aynı inanç ve kararlılıkla yerine getirmeye ve başarmaya devam edecektir.'' Jandarma Genel Komutanlığı'nın bütün personeliyle, büyük Atatürk'ün çizdiği yolda, yasalar çerçevesinde, komutanların emirleri doğrultusunda karşılıklı sevgi ve saygı ile örülmüş güven duygusu ile bütünleşmiş üstün vazife anlayışı, sarsılmaz disiplini, etkili ve gerçekçi eğitimi, yüksek bilgisi ve moral gücüyle yüce milleti için yürüttüğü hizmet yarışını sürdüreceğini anlatan Orgeneral Türkeri, ''Gücümüz, yüce milletimizin bizlere daima varolan sarsılmaz güveni, rehberimiz ilke ve idealleri ile yüce Atatürk, örneğimiz, onun bitmek, tükenmek bilmeyen çalışma azmi, engin vatan ve millet sevgisi olacaktır'' dedi. 
     Orgeneral Türkeri, şöyle devam etti 
     ''Hedefimiz ise görev ve sorumluluk alanlarımızda emniyet ve asayişi noksansız sağlamak, vatanın bütünlüğü ve milletimizin huzuruna kasteden her türlü bölücü, irticai ve yıkıcı yasadışı faaliyetlere karşı mücadelemizi amansızca sürdürmek, üstün eğitimli personelle teknolojinin bütün imkanlarını bünyesine adapte eden bir teşkilat yapısı ile kendisine tevcih edilecek bütün görevleri daha da etkin bir şekilde yerine getiren bir jandarma teşkilatına ulaşmak olacaktır. 
     Özellikle son yıllarda ülkenin bütünlüğü, birlik ve beraberliği için birinci öncelikli tehdit oluşturan bölücü ve irticai faaliyetlere karşı sürdürülen mücadelenin artan bir dikkat ve hassasiyetle devamı ülkemizin güvenliği ve bekası açısından son derece gerekli görülmektedir. Yüzyıllar boyunca gücünü ve inancını asil milletimizin öz varlığından alan, azim ve iradesini onun koruması ve kollanması uğrunda harcamaktan gurur ve şeref duyan Türk Silahlı Kuvvetleri ve onun ayrılmaz bir parçası olan Jandarma Teşkilatı, dün olduğu gibi, bugün de aynı inanç ve görev heyecanı ile dolu olarak, demokratik ve laik Türkiye Cumhuriyeti devletini, Cumhuriyetimizin temel niteliklerini, Atatürk ilke ve devrimlerini ve milli bütünlüğümüzü her türlü tehlikeye karşı korumakta kararlıdır. Esasen Türkiye Cumhuriyeti'ni gerek bölgesinde, gerekse gelişen ülkeler arasında saygın ve üstün kılan husus, laik, demokratik ve sosyal bir hukuk devleti olarak, dünyanın evrensel değerlerini ve normlarını benimsemiş olmasıdır. Bu nedenle, gönülden inandığımız insan haklarını içtenlikle korumaya ve teşkilatımızın her ünitesinde titizlikle uygulamaya devam edeceğiz.'' Orgeneral Türkeri, konuşmasının son bölümünde Yüce Atatürk başta olmak üzere, canları ve kanları pahasına cennet vatanı hediye eden ataların manevi huzurunda tazimle eğildiğini belirterek, terörle mücadele başta olmak üzere, yurdun her köşesinde milletin huzur ve mutluluğu için hayatlarını feda eden aziz şehitleri saygıyla andığını ve kahraman gazileri de selamladığını belirtti. 
     Orgeneral Türkeri, törene katılanlara da teşekkür ederek, Jandarma Genel Komutanlığı görevini teslim aldığını söyledi. 
     
     TÖRENE KATILANLAR 

     Törene, Cumhurbaşkanı Sezer ve eşi Semra Sezer, TBMM Başkanı Arınç, Genelkurmay Başkanı Orgeneral Özkök ve eşi Özenç Özkök, Milli Savunma Bakanı Vecdi Gönül, İçişleri Bakanı Abdülkadir Aksu, Kuvvet Komutanları ve eşleri, MİT Müsteşarı Şenkal Atasagun, üst düzey komutanlar ve bürokratlar katıldı. 
     Başbakan Recep Tayyip Erdoğan, bugünkü programında yer almasına rağmen törene katılmadı. 
     Törenin ardından, konuklara komutanlık bahçesinde bir kokteyl verildi. 
     
</TEXT>
</DOC>
