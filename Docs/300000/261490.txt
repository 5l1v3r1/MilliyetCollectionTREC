<DOC>
<DOCNO> 261490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/axspo03.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin tatlı derdi 
</HEADLINE>
<TEXT>


Galatasaray'ın Rumen Teknik Direktörü, futbolcularının hepsinin formda olduğunu dile getirdi, "Bu yüzden Konyaspor karşılaşmasının ilk on birini belirlemekte zorluk yaşıyorum" diye konuştu 


'Zor maç olacak' 
GALATASARAY Teknik Direktörü Gheorghe Hagi, bugün Konyaspor maçı öncesinde Florya Metin Oktay Tesisleri'nde basın toplantısı düzenledi. Rumen teknik adam, futbolcularının hepsinin formda olduğunu, bu yüzden ilk on biri belirlemekte zorluk yaşadığını açıkladı. Hagi, "Ligdeki ilk maçımızdan üç puanla ayrılmak istiyoruz. Çok zor maç olacak. Ancak iyi konsantre olursak sorun yaşamayız" dedi. 

'İsim yetmez' 
FENERBAHÇE'NİN ligin ilk maçında puan kaybetmesini de değerlendiren Hagi, "Maçtan önce sadece kağıt üzerinde favori vardır. Ancak her şey sahada belli olur. Sahada çok çalışmazsan galibiyete ulaşamazsın. Sadece isimle galip gelinmez. Benim için en güzel örnek Yunanistan Milli Takımı'dır" dedi. Rumen çalıştırıcı, Sarı - Kırmızılı taraftarları maça beklediğini de söyledi. 

Başkan Canaydın'a mektup 

Teşekkür ve söz 
SARI - Kırmızılı futbolcular, Başkan Özhan Canaydın'a bir mektup yazarak, yeni sezonda ellerinden geleni yapacaklarına söz verdiler. Kaptan Bülent'in imzasıyla Canaydın'a verilen mektupta şu ifadeler yeraldı "Sezon başlamadan önce ekonomik sorunlarımızın tamamının giderilmesi ve hazırlık kampı imkanlarımızın bizlere en iyi şartlarda sağlanmasından dolayı başta saygıdeğer şahsınızda, tüm yönetim kurulu üyelerinize teşekkür ederiz. Bu sezon sizlere her şeyin en güzelini yaşatmak için elimizden gelenin fazlasını yapacağız." 

Geçici onay çıktı 

ALİ Sami Yen Stadı'na geçici olarak onay çıktı. Gençlik ve Spor Genel Müdürü Mehmet Atalay, hafta içinde Galatasaray'dan istedikleri ve İTÜ tarafından hazırlanan detaylı raporun Ali Sami Yen Stadı'nda maç oynanmasına sakınca olmadığı bilgilerini taşıdığını söyledi. Atalay, raporun kendilerine ulaşmadığını vurgulayarak "Oynanacak maçın sorumluluğunun Galatasaray ile İTÜ'ye ait olduğunu bildirdik. Rapor bize geldikten sonra Sarı - Kırmızılılarla gerekli görüşmeleri yapacağız" dedi. 



</TEXT>
</DOC>
