<DOC>
<DOCNO> 262457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo14.html </URL>
<DATE> 2004/08/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Aktuğ Takımımız futbol oynayan takımlara karşı iyi oynuyor... 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor'un futbol oynayan takımlara karşı iyi oynadığını belirtti. 
     Aktuğ, yaptığı açıklamada, Dinamo Kiev karşısında alınan sonucun başarı olduğunu ifade ederek, ''Dinamo Kiev karşısından çok daha farklı bir skorla dönebilirdik, ama olmadı'' dedi. 
     Bordo-mavili futbolcuların çok iyi mücadele ettiğini vurgulayan Aktuğ, ''Girdiğimiz gol pozisyonlarının birçoğunu değerlendiremedik, ama iki golle galibiyeti aldık. Özellikle ikinci yarının son yarım saatinde rakibi kendi sahasına hapsettik'' diye konuştu. 
     Dinamo Kiev maçının Skonto Riga maçından daha kolay olacağını belirttiğini kaydeden Aktuğ, şöyle devam etti 
     ''Çünkü Trabzonspor, futbol oynayan takımlara karşı iyi oynuyor. Trabzonspor'un bu başarıyı elde edeceğini söylüyordum. Allah da bize yardım etti. İnşallah Trabzon'daki maçı da güzel bir skorla tamamlayıp Şampiyonlar Ligi'nde Türkiye'yi temsil edecek ikinci takım oluruz.'' 
     
</TEXT>
</DOC>
