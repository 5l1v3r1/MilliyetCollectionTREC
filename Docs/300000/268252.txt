<DOC>
<DOCNO> 268252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur39.html </URL>
<DATE> 2004/09/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
SSK, Küçük Esin'in yurtdışı tedavisinin karşılanmasına karar verdi 
</HEADLINE>
<TEXT>

     SSK Sigorta İşleri Genel Müdürlüğü, yakalandığı kan hastalığının tedavisi geciktiği için löseminin en ağır türü olan AML'ye dönüşen 7 yaşındaki Esin Köse'nin yurtdışındaki tedavi masraflarının, SSK tarafından karşılanmasına karar verdi. 
     Baba Ahmet Köse, AA muhabirine yaptığı açıklamada, Sigorta İşleri Genel Müdürlüğü'nün Esin'in tedavi masraflarının karşılanması yönünde karar aldığını ve kendilerine yazı gönderdiğini bildirdi. 
     Köse, yazıda, SSK Okmeydanı Hastanesi'nde düzenlenecek bir rapor, tedavinin yurtiçinde yapılamadığına dair üniversite hastanesince düzenlenecek rapor ile Ankara Numune Hastanesi'nce düzenlenen ve Sağlık Bakanlığı'nca onaylanacak bir rapor talep edildiğini belirtti. 
     Köse, söz konusu yazıda, Yargıtay'ca verilecek aksi bir karar halinde ise yapılan masrafların kendisinden alınacağının ifade edildiğini söyledi. 
     İstenen bürokratik işlemlerin kendilerine zaman kaybettirdiğini ifade eden Köse, ''Birçok bürokratik işlemler isteniyor, gönülsüz yapıldığı belli. Zor da olsa işlemleri tamamlayıp, yurtdışında kemik iliği nakli için elimizden geleni yapacağız'' dedi. 
     7 yaşındaki Esin Köse'ye geçen yıl Mart ayında tanısı konulan MDS hastalığı, SSK'nın sigortalı eş ve çocuklarının yurtdışındaki giderleri karşılamadığı için tedavi edilememiş, bu süreçte Esin'in hastalığı, löseminin en ağır türü olan AML'ye dönüşmüştü. 
     Baba Ahmet Köse, Kocaeli 2. İş Mahkemesi'ne, SSK'nın yurtdışındaki giderleri karşılaması gerektiği iddiasıyla dava açmış ve mahkeme SSK'nın aleyhine karar vermişti. SSK ise kararı temyize göndermişti. 
     Temyiz süreci devam ederken, SSK Sigorta İşleri Genel Müdürlüğü geçen hafta konuyu görüşmek üzere bir toplantı yapmıştı. 
     
</TEXT>
</DOC>
