<DOC>
<DOCNO> 251877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun33.html </URL>
<DATE> 2004/06/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rahip okuluna porno baskını... 
</HEADLINE>
<TEXT>

     Avusturya'nın St.Pölten kentindeki Katolik kilisesine bağlı rahip okulu öğrencileri hakkında ''internetten çocuk pornosu'' indirdikleri gerekçesiyle soruşturma açıldı. 
     Rahip okulu öğrencileri hakkındaki bir ihbarı değerlendiren St.Pölten Federal Savcısı Walter Nemec, soruşturmanın 2003 yılı Kasım ayından beri devam ettiğini belirterek, zanlı 8 öğrencinin özel bilgisayarlarında veya evlerinde sözü edilen çocuk pornosu filmlerinin bulunup bulunmadığını araştırdıklarını söyledi. 
     Zanlı 8 öğrencinin okulda kullandıkları bilgisayarlarda yapılan araştırmadan sonuç alamayan Federal Savcılık, öğrencilerin özel bilgisayarlarına el koydu. 
     Bu arada, öğrenimlerini tamamlayan zanlı 8 öğrencinin rahip olabilmek için katılacakları dini törenin de soruşturma nedeniyle belirsiz bir tarihe ertelendiği açıklandı. 
     Porno skandalı soruşturması devam ederken, 5 öğrencinin rahip olarak takdis edildiklerini belirten Katolik kilisesi başpiskoposu Dr.Kurt Krenn kilisenin bu beş öğrencinin arkasında olduğunu söyledi. 
     Başpiskopos Krenn, şimdiye kadar öğrencilerin suçlu olduğunu kanıtlayacak bir delil bulunmadığını belirterek, ''eğer birileri gerçekten bir halt karıştırmışsa şüphesiz okuldan kovarız'' dedi. 
     Rahip okulundaki umumi bilgisayarlardan birinde ''porno resimler'' bulunduğunu belirten kriminal polis yetkilileri, bilgisayarların tüm öğrenciler tarafından kullanılması nedeniyle gerçek suçluyu bulmanın güç olduğunu belirttiler. Kriminal Polis yetkilileri, Rahip adayı öğrencilerin el konulan özel bilgisayarlarında çocuk pornosuna ilişkin malzeme kullanılıp kullanılmadığını özel bir programla saptayabileceklerini kaydettiler. 
     Porno skandalına sahne olan St.Pölten Katolik Kilisesinin başpiskoposu Dr.Kurt Krenn, özellikle ABD'deki 11 eylül olaylarından sonra, İslam dini ve Avrupa ülkelerindeki Müslümanlara yönelik gerçek dışı suçlamalarıyla tanınıyor. 
     
</TEXT>
</DOC>
