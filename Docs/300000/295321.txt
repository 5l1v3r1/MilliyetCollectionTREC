<DOC>
<DOCNO> 295321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur49.html </URL>
<DATE> 2004/12/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tiyatrocu Uluergüven'in beyninde küçük bir kanama var... 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Transplantasyon Ünitesi Başkanı Prof. Dr. Uluğ Eldegez, bir süre önce geçirdiği kaza sonucu komaya giren tiyatro sanatçısı Eren Uluergüven'in beyninin sol tarafında küçük bir kanlanma olduğunu belirterek, yapacakları kontrolde beynin her iki tarafında da kanlanma olmadığını saptamaları durumunda ''beyin ölümü'' deklarasyonunu imzalayabileceklerini bildirdi. 
     Prof. Dr. Uluğ Eldegez, İÜ İstanbul Tıp Fakültesi Transplantasyon Ünitesi'nde, Prof. Dr. Mahmut Çarin ve Eren Uluergüven'in ağabeyi Emre Uluergüven'in de katılımıyla basın mensuplarına açıklama yaptı. 
     Eren Uluergüven'in hastanelerine birkaç saat önce nakledildiğini hatırlatan Prof. Dr. Eldegez, hastayla ilgili ilk değerlendirilmelerin yapıldığını, beyinin sol tarafında minimal bir kanlanma tespit etmeleri nedeniyle beyin ölümü konusunda karar vermek için beklemeyi tercih ettiklerini anlattı. 
     Prof. Dr. Eldegez, ''Klinik bulguların hepsi beyin ölümüyle örtüşüyor. Şu anda nöroşirurji, nöroloji, kardiyoloji kontrollerini yapıyor. Akşam kanlanma durumunu yeniden kontrol etmemiz gerekiyor. Beynin sol tarafında çok küçük bir kanlanma var. Bu kanlanma hiçbir zaman ümit olmamalı. Bu tablo geri dönüşümü olmayan bir tablo, ama klinik muayeneyi muhakkak görüntülemeyle yan yana getirmeliyiz'' şeklinde konuştu. 
     Akşam yapacakları kontrolde, beyinin her iki tarafında da kanlanma olmadığını saptamaları durumunda ''beyin ölümü deklarasyonunu'' bu akşam ya da yarın sabah imzalayabileceklerini belirten Prof. Dr. Eldegez, beyinde kanlanma sürerse izlemelerinin de devam edeceğini kaydetti. 
     Prof. Dr. Eldegez, ''beyindeki kanlanma küçük de olsa, hem tıp, hem de etik açıdan hürmet edilmesi gerektiğini'' söyledi. 
     Ailesinin, Eren Uluergüven'in organlarını bağışladığını hatırlatan Eldegez, Uluergüven'in organlarının fonksiyonlarının da kontrol edildiğini, kalp, karaciğer, her iki böbreği, her iki korneası ve eğer ihtiyaç varsa akciğerinin de nakledilebileceğini düşündüklerini ifade etti. 
     Prof. Dr. Eldegez, organların kimlere nakledileceğinin ise, Eren Uluergüven'in beyin ölümünün tespit edilmesinin ardından belirleneceğini ifade etti. 
     Bu arada, açıklamanın ardından bazı basın mensupları da organ bağışı kartı doldurdu. 
     
</TEXT>
</DOC>
