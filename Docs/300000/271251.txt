<DOC>
<DOCNO> 271251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/guncel/gun01.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli, öğrenci, okul sözleşme imzalayacak 
</HEADLINE>
<TEXT>


ANKARA Milliyet 

Milli Eğitim Bakanlığı MEB , yeni bir uygulama başlatarak, ilköğretim ve liseye yeni kayıt yaptıran öğrencilerin velileri ile okul idaresi arasında sözleşme imzalatacak. Okulun veliye, velinin de okula "hesap vermesini" sağlayacak sözleşmenin yerine getirilemediği durumlarda, taraflar mahkemeye başvurabilecek. 
MEB, önümüzdeki günlerde "öğrenci - veli - okul sözleşmesi" başlıklı sözleşme metnini tüm okullara göndererek imzalanmasını isteyecek. Sözleşmede, öğrenci, arkadaşlarının okul eşyalarına zarar vermeyeceğini, okul kurallarına uyacağını, "kaba kuvvete" başvurmayacağını taahhüt edecek. 

'Ödeve yardım edeceğime...' 
Veli de çocuğunu her gün okula zamanında ve kıyafet kurallarına uygun şekilde göndereceğini, veli toplantılarına katılıp, öğrencinin ödevlerine yardımcı olacağına dair söz verecek. 
Okul idaresi de, öğrenciye iyi bir eğitim vereceğine, öğrencilerin akademik ve sosyal gelişimlerini destekleyecek ekipman ve donanımı sağlayacağını taahhüt edecek. İdare, veliyi öğrencisiyle okula davet edip, sözleşme hakkında bilgi verecek ve sözleşmeyi imzalamasını isteyecek. Sözleşme sadece yeni kayıt yaptıran öğrencileri kapsayacak. 
MEB'den önce Tekirdağ Tuğlacılar Lisesi, benzer bir sözleşme uygulamasına giderek, velilerle sözleşme imzalamıştı. 


</TEXT>
</DOC>
