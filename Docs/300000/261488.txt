<DOC>
<DOCNO> 261488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/aspo.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ GEÇ DOĞDU 1-1 
</HEADLINE>
<TEXT>


Sezona flaş transferlerle giren Beşiktaş, Malatyaspor deplasmanında ipten döndü. Yunus'un golüyle geriye düşen Kartal'a ligin ilk sınavında Ali Güneş'in son saniye vuruşu hayat verdi 


90 dakika 

BİLAL MEŞE 

Futbolun sürprizler oyunu olduğunu bir kez daha gözlemledik. Beşiktaş tam tamına Tayfun Korkut ile birlikte 13 futbolcuyu renklerine bağladı... Amaç şampiyonluk... Ne var ki, Fenerbahçe maçını da izledikten sonra bu sezon üç büyüklerin işinin kolay olmayacağını gördük... 
Karşılaşmanın başlama düdüğüyle birlikte Malatyasporlu Bilal ölü toplarla Beşiktaş savunmasına 20 dakika ızdırap çektirdi 
Kartal'ın savunmasının S.O.S verdiğini daha önce de yazılarımızda vurgulamıştık. Malatya'nın attığı tek golde savunmadaki tespitlerimizin ne derece doğru olduğunu herkes gördü. M'Bayo sağ kulvarda sanırsınız ki görünmeyen adam Elini kolunu sallaya sallaya bu kanattan indi, ortalar yaptı, arkadaşlarına poziyonlar üretti. 
21. dakikada M'Bayo yılların tecrübesi İbrahim Üzülmez'i atlatarak, sağdan çizgiye kadar indi, topu kesti... Yunus, Ahmet Yıldırım ve Emre Aşık'ın bakışları arasında topu filelere gönderdi 1 - 0. 
Büyük umutlarla transfer edilen İbrahim Toraman, 56 dakika sahada yoktu. Orta alanda görev yapan Toraman, herhalde yerini yadırgadı Nitekim Toraman, İbrahim Akın'ın oyuna alınmasıyla birlikte savunmaya çekildi ve bu alanda iyi işler yaptı. 
28. dakikada gol bölgesinden zorunlu olarak uzaklaştırılan ve sol kanatta görev yapan Pancu, yay dışından sert vurdu, top üst direkte patlarken, Beşiktaş oyuna ağırlığını da koydu... 33. dakikada Ahmed Hassan topu soldan hareketlenen Pancu'nun koşu yoluna yuvarladı. Rumen futbolcu gelişine sert vurdu, Fevzi kornere çeldi. 33. dakikada savunmada karambol... Ahmed Hassan bir anda kaleci Fevzi ile karşı karşıya kaldı. Boş kale yerine zoru başarıp topu auta gönderdi. 45. dakikada yine M'Bayo sağdan kesti. Altı pas içinde Bülent Akın vuramayınca takımını mutlak bir golden etti. 
Malatyaspor'un 1 - 0'lık avantajı koruma isteği Beşiktaş'ın iştahını kabarttı. 55. dakikada Bilal yaklaşık 30 metreden sert vurdu. Murat Şahin güçlükle topu kornere çeldi. 61. dakikada bu kez Murat Erdoğan sağdan altı pasa kadar indi, yakın mesafeden sert vurdu. Murat topu yine kornere çeldi. 
Carew, Beşiktaş'ın aradığı bir golcü... Uzun boyu ve hava toplarındaki etkinliği bu maçta da ön plana çıktı. Ne var ki, Norveçli futbolcunun maç süresince indirdiği topları kovalayacak, bunları gole çevirecek oyuncu yoktu dünkü 90 dakikada... 
72. dakikada Okan Buruk sağdan hareketlendi. Topuk pasıyla Ali Güneş'i kaçırdı. Tecrübeli futbolcu topu içeri kesti. Carew yükseldi, kafayı çaktı, top üst direkte patladı... 77. dakikada İbrahim sağdan indi. Ortasına Kaan Dobra sert vurdu savunmadan sekti, Ahmed Hassan önünde kalan topu dokunamadı... 
Ve 90 2... Pancu sağdan cezaalanına kesti... Arka direkte Ali Güneş zor pozisyonda sert vurdu. Mert'in çabalarına rağmen kaleci Fevzi'ye de çarpan top filelerle kucaklaştı 1 - 1. 

Emre için bekleyiş 

Asbaşkan Kıvanç Oktay, İnter'in kiralık tekliflerini kabul etmesi durumunda, yıldız oyuncunun Beşiktaş'ı tercih edeceğini iddia etti 

'Her an olabilir' 
BEŞİKTAŞ, İnter'de top koşturan Galatasaray'ın eski yıldızı Emre Belözoğlu için artık geri sayıma geçti. Futbol Komitesi Başkanı Kıvanç Oktay, İtalyan kulübü ile temasların sürdüğünü belirterek, "Biz teklifimizi yaptık. Bu dakikadan sonra top İnter'de. Kendileri bize kiralık olarak verip veremeyeceklerini hocalarının raporuna göre bildirecekler" dedi. 

'Bir izin çıksa' 
OKTAY, İnter'den izin çıkması durumunda Emre Belözoğlu'nun gelebileceği tek kulübün Beşiktaş olduğunu iddia etti. Beşiktaş Futbol Komitesi Başkanı, "Bizim için önemli olan İnter'den gelecek olan son cevap. Yani transfer için şartların oluşmasını bekliyoruz. Eğer bu gerçekleşirse Emre Belözoğlu'nun Türkiye'de geleceği öncelikli kulüp Beşiktaş olacak" diye konuştu. 

Maçın hakemi 
İyi yönetti 
HAKEM Mustafa Çulcu çok az sayıda kart kullandı. Zaman zaman faullerde hatalı düdükler çaldı. Carew'e yapılan bazı müdahaleleri iyi süzemedi. Yine de maçın sonucunu etkileyecek bir yanlışı görülmedi. Otoritesi, soğukkanlığı ve yardımcılarıyla kurduğu iyi diyaloglarla sınıfı geçti. 

Bosque'den kırık not 

Beşiktaş Teknik Direktörü, Malatyaspor önünde çok heyecanlı oynadıklarını belirtti. İspanyol çalıştırıcı, "90 dakikanın geneline bakarsam oynanan futboldan memnun olduğumu söyleyemem" diye konuştu 

'İlk yarıda kötüydük' 
SİYAH-Beyazlı takımın başında çıktığı ilk lig maçında beraberlikle tanışan Teknik Direktör Del Bosque, Malatya maçındaki futboldan memnun olmadığını açıkladı. İspanyol çalıştırıcı, "ilk yarıda kötü, ikinci yarıda iyiydik. Geriden ileriye gereksiz uzun toplar oynadık. Oyunu kenardan açmamız gerekiyordu. Oyuncularımızın heyecanı hata yapmamıza neden oldu" dedi. 

'Carew'e şaşırdılar' 
ORTA alanda eksiklerinin olduğunu söyleyen Del Bosque, "İlk başlarda Okan ve İbrahim o bölgede görev yaptı. Daha sonra Pancu'yu kaydırdık. Yine de hatalar oldu" diye konuştu. Carew'in sahada olmasına bazı oyuncuların şaşırdığını iddia eden tecrübeli çalıştırıcı, Sergen ve Cordoba'nın forma giyemeyişiyle ilgili olarak, "Oynaması gerekenler oynadı" yorumunu yaptı. 

Kocaman'ın üzüntüsü 
MALATYASPOR Teknik Direktörü Aykut Kocaman ise 90 dakika boyunca Beşiktaş'tan daha üstün oynadıklarını söyledi. Kocaman, "Ligin ilk maçları hep zor geçmiştir. Bu maçın da zor olacağını biliyorduk. Gole kadar dengeli bir oyun vardı. İyi toplar kullandık. Son 20 - 25 dakikada skoru korumak için önlemler almaya çalıştık. Ama son dakika golü bizi çok üzdü" diye konuştu. 

John Carew'den yalanlama var 

İRFAN KURTULMUŞ 

Medyaya açıklama 
SİYAH - Beyazlı takımın yeni golcüsü John Carew, ülkesi Norveç'te gündemin bir numaralı haberi olan "Gayri meşru çocuk" iddialarını yalanladı. Norveç'in yüksek tirajlı gazetelerinden Dagbladet'e konuşan yıldız oyuncu, "Bu olayla hiçbir ilgim yok. Söylenenler kesinlikle yalan" dedi. Carew, 22 yaşındaki Afrika kökenli kadınla ilişkisinin olmadığını, DNA testine girmek istemediği için konunun çarpıtıldığını dile getirdi. 

Halk DNA istiyor 
CAREW'İN gayri meşru çocuğa sahip olduğu iddialarının Norveç futbol dünyasında uzun zamandır konuşulduğu bildirildi. Halkın büyük bir bölümünün, olayın çözülmesi için yıldız futbolcunun DNA testine girmesini istediği ifade edildi. Bu arada Carew'in menajeri VG Gazetesi'ne yaptığı açıklamada olayı sert bir dille yalanladı. Haberde, Carew'in 22 yaşındaki Afrika kökenli kadınla 4 yıl önce tanıştığı iddia edildi. 

Maçtan notlar 
Cordoba yedek 
TEKNİK Direktör Del Bosque, Malatyaspor maçında farklı bir on bir sahaya sürdü. Sergen'in zorlu deplasmana götürmeyen İspanyol hoca, kalede de Cordoba'nın yerine Murat'a şans verdi. Kaan Dobra da on birde oynadı. 

Dün menajerdi 
SİYAH - Beyazlı takımın emektar ismi Tayfur Havutçu dün geceki karşılaşmada menajer kimliğiyle sahadaydı. Sakatlığı nedeniyle takımdaki yerini alamayan Tayfur, takım elbise giyerek yedek kulübesinde oturdu. 

Gençler kayıp 
BEŞİKTAŞ'IN gençleri, PAF Ligi'ne yenilgiyle başladı. Siyah-Beyazlılar, Malatyaspor tesislerinde oynanan maçta ev sahibi takıma 3 - 1'lik skorla teslim oldu. Gençler, 90 dakika boyunca beklenen performansı gösteremedi. 

Tayfun geliyor 
KARTAL'IN yeni transferi eski Fenerbahçeli Tayfun Korkut'un bu akşam saatlerinde İstanbul'a geleceği açıklandı. Tecrübeli futbolcunun yarın sağlık kontrolünden geçtikten sonra iki yıllık sözleşme imzalayacağı açıklandı. 

Bah yetişmedi 
MALATYASPOR, Beşiktaş maçına yeni transferlerinden Soumam Bah'yı yetiştirebilmek için gün boyunca temaslarda bulundu. Ancak lisans yetişmeyince Yeni Gineli maç kadrosuna alınamadı. 

Destek yetmedi 
BAŞKAN Yıldırım Demirören, İkinci Başkan Murat Aksu ve Reha Muhtar, Malatya deplasmanında takımı yalnız bırakmadı. Demirören ve yöneticiler, maç günü özel kiraladıkları jetle Malatya'ya gidip, takımı desteklediler. 

Başkandan jest 
MALATYASPOR Başkanı Hikmet Tanrıverdi, Beşiktaşlı yöneticilere ve İstanbul'dan giden medya mensuplarıyla öğle yemeğinde bir araya geldi. Tanrıverdi, Malatya'nın misafirperverliğini herkese göstereceklerini söyledi. 

Oktay övdü 
KIVANÇ Oktay, Malatyaspor deplasmanında kaybedilen 2 puana karşın takımın performansından memnun olduğunu söyledi. Oktay, "Ligin ilk maçlarında bu tür sonuçlar olabilir. Özellikle ikinci yarıda etkili ve istekli oynadık. Bundan sonra kayıp yapmayacağız" dedi. 


</TEXT>
</DOC>
