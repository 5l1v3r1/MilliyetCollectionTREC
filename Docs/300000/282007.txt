<DOC>
<DOCNO> 282007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas34.html </URL>
<DATE> 2004/10/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fahişeleri koruma yasası çıkıyor 
</HEADLINE>
<TEXT>

     Belçika Senatosu, ''fahişelerden cinsel istifade sağlayan kişileri'' cezalandırmayı hedefleyen bir yasa tasarısını görüşmeye başladı. 
     Kadın senatör İsabelle Durant tarafından sunulan yasa tasarısında amacın, ''reşit insanların cinsel ilişkilerini engellemek değil, kadın ticareti yapanların ve mafya örgütlerinin kurbanı olan kadınları himaye etmek'' olduğu belirtiliyor. 
     Tasarıda, ''Bir şahıs ile maddi menfaat karşılığı cinsel ilişkiye giren, söz konusu şahsın bir suç örgütü tarafından bu işe zorlandığını bilen veya bilmesi gereken kişilerin'' 1 ay ila 1 yıl hapis, 100 ila 1000 euro para cezasına çarptırılması öngörülüyor. 
     
     AB BOYUTU 

     Avrupa Parlamentosu'nda hazırlanan bir rapor ile karar tasarısında, AB ülkelerinde seks ve fuhuş pazarının daha sıkı kontrol edilmesi isteniyor. 
     İsveçli kadın parlamenter Marianne Eriksson tarafından hazırlanan raporda, kadın ticaretine karşı mücadelenin yoğunlaştırılması önerilirken, fahişelerin değil müşterilerinin cezalandırılmasına yönelik yasalar çıkarılması gereği savunuluyor. 
     Yeşiller Grubu üyesi Eriksson, kendi ülkesi İsveç'te 1999 yılından beri uygulanan bir yasa çerçevesinde, sokak kadınlarının hizmetlerinden yararlanan erkeklerin adli takibata uğradıklarını hatırlattı. 
     Eriksson, ''Seks endüstrisinin AB'yi istila ettiğini'' belirterek, ''Birkaç yıl öncesine kadar bu sektörü arayan buluyordu. Şimdi ellerinden kimse kurtulamıyor. İnternette ve cep telefonlarında taciz sürüyor'' dedi. 
     Rapora ilişkin karar tasarısında, AB Komisyonu'nun ve üye ülkelerin bu endüstriye karşı ciddi yaptırım gücü olan yasalar çıkarmaları isteniyor. 
     AB ülkelerinden Fransa'da da sokak kadınlarına müşteri olan erkeklerin cezalandırılmasına yönelik yasal önlemler alınmış, ancak uygulama sonuçlarının verimli ve etkili olmadığı ifade edilmişti. 
     
</TEXT>
</DOC>
