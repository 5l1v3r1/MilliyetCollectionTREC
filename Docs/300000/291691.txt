<DOC>
<DOCNO> 291691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun22.html </URL>
<DATE> 2004/11/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ukrayna'da çadır savaşları 
</HEADLINE>
<TEXT>

     Ukrayna'da pazar günü yapılan devlet başkanlığı seçiminin sonucuna ilişkin siyasi gerginlik tırmanırken, muhalefetle iktidar partisi yandaşları arasında çadır savaşı patlak verdi. 
     Seçimi kazandığını iddia eden muhalefet lideri Viktor Yuşçenko'nun onbinlerce yandaşı, 3 gündür Bağımsızlık Meydanı'nı doldurmuş ve kentin en işlek caddesi Khreshchatyk'te yüzlerce çadır kurmuştu. 
     Yuşçenko yandaşları, sabah saatlerinde liderlerinin ismini bağırarak gruplar halinde yine sokaklara döküldüler. 
     Seçimi kazandığı açıklanan Başbakan Viktor Yanukoviç'in yandaşları da muhalif göstericilerden yaklaşık 1 kilometre uzaklıkta bulunan Dinamo Kiev stadyumu yakınında çadırlarını kurdular. 
     Yaklaşık 1500-2000 Yanukoviç yandaşı, muhalefeti eleştirerek ''Yuşçenko hasta, Ukrayna'yı Amerika'ya satma'' şeklinde sloganlar atıyorlar. 
     
</TEXT>
</DOC>
