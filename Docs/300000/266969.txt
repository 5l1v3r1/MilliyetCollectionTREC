<DOC>
<DOCNO> 266969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur25.html </URL>
<DATE> 2004/08/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Orman Genel Müdürü "İşçilerimizi yangının içine atmadık" 
</HEADLINE>
<TEXT>

     Orman Genel Müdürü Osman Kahveci, Gündoğmuş İlçesi'nde şehit olan 6 orman işçisinin yangının içine iple indirilmesinin söz konusu olmadığını belirterek, ''Bizim yangınla mücadelede uyguladığımız normal tatbiklerimizden bir tanesidir bu. Her zaman da bunu yaparız'' dedi. 
     Osman Kahveci, Antalya Orman Bölge Müdürlüğü'nde düzenlediği basın toplantısında, bazı basın yayın organlarında yer alan, yangında ihmal iddialarını değerlendirdi. Kahveci, yangına müdahale amacıyla bölgeye indirilen 6 kişinin, bilinmeyen bir nedenle yangından kaçamayarak önce dumandan boğulduklarını, daha sonra da yanarak şehit olduklarını kaydetti. 
     Olayı haber alır almaz hemen bölgeye hareket ettiğini belirten Kahveci, şunları söyledi 
     ''Herhangi bir şekilde işçilerimizi yangının içine atmak, onları yangının içine iple indirmek söz konusu değil. Bizim yangınla mücadelede uyguladığımız normal tatbiklerimizden bir tanesidir bu. Her zaman da bunu yaparız. Yangın çıktığı zaman yangına karayolu ile ulaşmak zorsa, en yakın yere yangın müdahale ekiplerini indiririz.'' Osman Kahveci, bir gazetecinin ekipleri bölgeye indiren helikopterin yarattığı türbülansın etkisiyle rüzgarın yön değiştirdiği yönündeki iddiaların hatırlatması üzerine de, ''Helikopterin indiği yer ile yangın yeri arasında hayli ciddi bir mesafe var. Orada herhangi bir şekilde türbülans oluşması söz konusu değil'' dedi. 
     Helikopterin yakıtının bittiği şeklindeki iddiaların hatırlatılması üzerine de Kahveci, helikopterlerin yakıt kapasitesinin 3 saat uçuşa dayanabileceğini, bölgeye gönderilen helikopterin ise en az iki saatlik daha yakıtının bulunduğunu kaydetti. 
     
     BİLİNÇSİZ KADROLAŞMA 
     Osman Kahveci, bir basın mensubunun, bilinçsiz kadrolaşma nedeniyle bu tür bir kazanın meydana geldiği iddialarını hatırlatması üzerine de, ''Ben 30 yıldır bu teşkilatta hizmet veriyorum. Bu teşkilatın bütün kademelerinden geldik. Böyle bir şey söz konusu değil. Tamamen spekülasyon'' diye konuştu. 
     Kahveci, ''Yangınla mücadele sırasında gaz maskesi varsa, niçin kullanılmadı, kullanılmadıysa nedenleri nedir'' şeklindeki bir soruya da şu karşılığı verdi 
     ''Yangınla mücadelemizde her zaman gaz maskemiz yok. Gaz maskemizi kullanmıyoruz. Çünkü bu açık alanda olduğundan dolayı bunlarla yangına müdahale etmek oldukça zor. Yangına ön cepheden müdahale ediyoruz. Belirli bir emniyet payı aldıktan sonra müdahale ediyoruz. Dumanın tesiri altında kalmayacak bir cepheden müdahale ederiz.'' ''Yangına dayanıklı kıyafetlerle gönderilemez miydi'' sorusuna da, Kahveci, ''Yangına dayanıklı kıyafetler hareket kabiliyeti engeller. Engebeli arazide bu tür kıyafetlerin kullanılması ekiplerin hareket kabiliyetini kısıtlar'' karşılığını verdi. 
     Kahveci Türkiye genelinde 20 bin geçici işçisi bulunduğunu, bunlardan 10 bin 100'ünün yangın söndürmede çalıştığını da sözlerine ekledi. 
     
     CESETLERİN BELİRLENMESİ İŞLEMLERİ SÜRÜYOR 
     Öte yandan, yangında şehit olan orman görevlilerinin Akdeniz Üniversitesi Tıp Fakültesi Hastanesi'nde bulunan cenazelerinin tespit çalışması da sabah saatlerinde başladı. Cumhuriyet Savcısı Cafer Tüfekçi nezaretinde gerçekleştirilen çalışmada, henüz tüm cesetlerin tespiti yapılamadı. 
     Cesetlerin yanmış olması nedeniyle cenaze sahipleri de teşhiste zorluk çekiyor. Bu nedenle cesetlerden alınan DNA örnekleri incelenmek üzere İstanbul'a gönderilecek. 
     Morg önünde bulunan yangın işçisi Osman Aydın da, gazetecilere yaptığı açıklamada, yangın ile ilgili bilgi verdi. 
     Kendisinin de yangına inen ekip içinde bulunduğunu vurgulayan Aydın, olayı şöyle anlattı 
     ''Yangını söndürmüştük. Bir anda ne olduğunu anlamadan alevler yükseldi. Ben kendimi daha önce yanan bölgeye attım ve kurtuldum. Arkadaşlarımın yanıyoruz diye bağırdıklarını duydum. Sonrasını hatırlamıyorum. Hala olayın şokunu yaşıyorum.'' Şehit Mevlüt Kaplan'ın babası Mehmet Kaplan da, morgta oğlunun cesedini görünce gözyaşlarını tutamadı. Oğlunu teşhis edemeyen baba Kaplan, oğlunun 1994 yılından bu yana geçici işçi olarak çalıştığını, bu dönem de 10 gün önce işe başladığını söyledi. 
     Mesut Aranlı'nın babası Emin Aranlı ise sinir krizleri geçirdi. Baba Aranlı da, oğlunun cesedini teşhis edemedi. 
     Bu arada Vali Yardımcısı Bekir Sıtkı Hanlıoğlu, şehit orman görevlilerinin yakınlarıyla görüşerek başsağlığı dileğinde bulundu. 
     
</TEXT>
</DOC>
