<DOC>
<DOCNO> 254054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun05.html </URL>
<DATE> 2004/07/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Irak'ta dehşet manzaraları... Bir Türk şöför öldürüldü 
</HEADLINE>
<TEXT>

     Samarra'da Türk kamyonlarına düzenlenen saldırıda bir Türk ve bir Iraklı şoför ölürken, Iraklı direnişçiler iki Bulgar rehineyi de öldürmekle tehdit etti. 
     Musul'da ise direnişçiler bir Iraklının gözünü oydu ve ellerini kesti. 
     Irak polisinden Binbaşı Nasır El Samarray, başkent Bağdat'ın 125 km kuzeyindeki Samara'nın güneyinde düzenlenen saldırıda ölen şoförlerin birinin Türk diğerinin ise Iraklı olduğunu açıkladı. 
     
     Büyükelçilik bilgilendirilecek 

     Ölen Türk şoförün cesedini hastaneye götüreceklerini kaydeden El Samarray, Türkiye'nin Bağdat Büyükelçiliği'ne de bilgi vereceklerini söyledi. 
     Konvoyun toplam sekiz yakıt tankerinden oluştuğu ve Türkler'i taşıyan aracın yoldan çıktığı belirtildi. 
     Adının Eyüb olduğunu söyleyen konvoydaki bir şoför, siyah giysiler giymiş silahlı kişilerin Türkleri taşıyan kamyona ateş açtığını gördüğünü anlattı. 
     
     İki Bulgar rehine öldürülecek tehdidi 

     Irak'ta bir örgüt, ABD'nin gözaltındaki tüm Iraklı militanları 24 saat içinde serbest bırakmaması halinde elinde bulunduğunu öne sürdüğü iki Bulgar rehineyi öldürme tehdidinde bulundu. 
     'Tevhit ve Cihat' adlı örgüt üyeleri, Katar televizyonu El Cezire'ye, kimlikleri bilinmeyen iki Bulgar rehineyi, elleri kelepçeli otururken gösteren bir video kaset gönderdi. 
     Gönderilen video kasedin görüntülerinde, yüzleri maskeli, ikisi silahlı üç militan bulunuyor. Ürdünlü militan Ebu Musab Ezzerkavi'nin lideri olduğu örgüt, ABD’li işadamı Nicholas Berg ile Güney Koreli tercüman Kim Sun-il'in başlarının kesilerek öldürülmesi olayının sorumluluğunu da üstlenmişti. 
     
     Direnişçiler bir Iraklının gözünü oydu, ellerini kesti 

     Irak'ın kuzeyindeki Musul kenti havaalanında çamaşır yıkama dükkanı ve restoran işleten bir Iraklıyı kaçıran silahlı kişiler, Iraklının ellerini kesti ve bir gözünü oydu. 
     Musul polis kaynaklarına göre, kimliği belirsiz silahlı kişiler, yabancı güçlerle işbirliği yapmakla suçladıkları Yunus Muhammed Ali'yi 58 29 haziranda kaçırdı. 
     Eylemcilerin Ali'nin ailesinden 20 bin dolar fidye istedikleri ve ailenin bu fidyeyi ödediği belirtildi. 
     Ali'nin Musul'un doğusundaki Kukeyli bölgesinde yol kenarına bırakıldığını belirten polis yetkilileri, saldırganların Ali'nin bir gözünü oyduklarını ve iki elini bileğinden kestiklerini açıkladı. 
     Ali'yi tedavi altına alan doktorlar, Iraklının elini kesen saldırganların 'tıp bilgisine sahip olduğu' görüşünde. 

     
</TEXT>
</DOC>
