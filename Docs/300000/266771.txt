<DOC>
<DOCNO> 266771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yasam/yas15.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye turu 
</HEADLINE>
<TEXT>



GAZİANTEP 
Narkozda öldü 
Gaziantep Devlet Hastanesi'nde, 19 Ağustos'ta bel fıtığı ameliyatı için genel anestezi uygulandıktan sonra kalbi duran ve Özel Sani Konukoğlu Tıp Merkezi'nde solunum cihazına bağlanan Orhan Ceren 24 hayatını kaybetti. Oğlu Arda'yla 2 hastaneye gelen Hatice Ceren, eşinin ölüm haberini alınca fenalık geçirdi. Ceren'in ailesi, sorumlular hakkında 24 Ağustos'ta suç duyurusunda bulunmuştu. Ameliyatı gerçekleştiren beyin cerrahı Dr. S.T.U., "Birçok tetkik yapıldı, hastanın narkoza alerjisi olduğu belirlenemedi" dedi. 

ADANA 
Spreyli soygun 
Adana'da çarşaf satan iki bohçacı kadın, 100. Yıl Mahallesi 55. Sokak'ta oturan Suna Çetin'den su istedi. Çetin, çarşaf gösterme bahanesiyle eve giren kadınlara ayran ikram etti. Kadınlardan biri bu sırada cebinden çıkardığı spreyi Çetin'in yüzüne sıktı. Bir saat sonra kendine gelen Çetin, kadınların kolundaki bileziklerle evdeki altınları çaldığını fark etti. Yaklaşık 5 milyar liralık ziynet eşyası gasp edilen Çetin'in başvurusu üzerine polis, iki zanlının robot resimlerini dağıttı. 

TUNCELİ 
2 bombacı yakalandı 
İstanbul ve Ankara'da bombalı eylem yapacağı bildirilen iki terörist, Tunceli'de yakalandı. Yapılan yazılı açıklamada, terör örgütü PKK KONGRA - GEL üyesi olduğu belirtilen Zafer kod adlı Suat T. ile Zana kod adlı Nevzat İ. adlı teröristlerin üzerinde çok sayıda fünye ile patlayıcı madde de ele geçirildiği belirtildi. Teröristlerin Ankara ve İstanbul'da bombalı eylem yapacakları ifade edildi. 

ÇANAKKALE 
Daldı çıkmadı 
Zıpkınla balık avlamak için sık sık Karabiga'ya gelen İstanbul Üniversitesi İÜ Veterinerlik Fakültesi Öğretim Üyesi Doç. Dr. Cengiz Sergen Konuk 40 , kayboldu. Önceki akşam arkadaşları Murat Özel ve Hakan Anahtarcı'yla denize giren Konuk'un uzun süre ortada görünmemesi üzerine Özel ve Anahtarcı jandarmadan yardım istedi. Ancak Konuk'un izine rastlanmadı. Olay yerine gelen Hale Konuk, eşinin sertifikalı bir dalgıç olduğunu söyledi. 

SİVAS 
'Amcam tecavüzcü' 
Sivas'ın Yıldızeli İlçesi'nde yaşayan A.Ç. 14 , amcası H.Ç.'nin 55 tecavüzüne uğradığını öne sürdü. Babasını 5 yıl önce kaybeden A.Ç., karnı büyümeye başlayınca, annesi I.Ç. tarafından jandarmaya götürüldü. A.Ç., 8 ay önce eşi ölen amcasının tecavüzüne uğradığını iddia etti. Amca H.Ç. ise, tecavüz suçlamasını kabul etmedi. 

İZMİR 
Baba-kızın iskeleti bulundu 
İzmir'in Hatay semtinde, yaklaşık altı aydır haber alınamayan Ömer Akşit ile kızı Elif Ludmila Akşit, oturdukları apartmanın çatısında iskelet halinde bulundu. 230 Sokak 2 numaradaki dört katlı apartmanın en üst katında oturan ve 9 aydır kira ödemeyen Akşit'i aylardır bulamamayan ev sahibi Hasan Şenocak dava açıp ev boşalttı. Şenocak'ın, daireye gönderdiği temizlikçi tavan arasında baba kızın iskeletini buldu. Akşit'in kızını öldürüp canına kıydığı sanılıyor. 

SAMSUN 
317 milyar kaza tazminatı 
Samsun 4. Asliye Hukuk Mahkemesi, dört yıl önce bindiği minibüste geçirdiği trafik kazasında yüzünden ve kollarından ağır yaralanan üniversite öğrencisi Meliha Şenol 22 ile ailesine toplam 317 milyar lira tazminat ödenmesini kararlaştırdı. Mahkeme davalıların genç kıza 167 milyar lira maddi, 150 milyar lira manevi, aynı kazada yaralanan anne ve baba Şenol'a da 20'şer milyar lira ödenmesine karar verdi. Davalılar, kararı temyiz edeceklerini kaydetti. 

İSTANBUL 
Kuyumcu soyuldu 
Bağcılar'da, Fatih Mahallesi Maslak Caddesi'ndeki bir döviz bürosu, silahlı bir kişi tarafından soyuldu. İşyerinde çalışan Ayhan Ulu ile Aşkın Göç, yaya kaçan soyguncunun peşine düştü. Yakalanacağını anlayan soyguncunun açtığı ateş sonucu Ulu ve Göç yaralandı. Polis, verilen eşkale uyduğu öğrenilen Mehmet Gül'ü 37 , olayda kullandığı öne sürülen silah ve 10 bin euro yaklaşık 18 milyar 200 milyon ile Bağcılar'da gözaltına aldı. 


</TEXT>
</DOC>
