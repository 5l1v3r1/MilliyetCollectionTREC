<DOC>
<DOCNO> 297110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/ekonomi/eko01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Villadan gözaltına 
</HEADLINE>
<TEXT>


Genç Parti Genel Başkanı Cem Uzan, 23 ayrı noktaya polisin yaptığı baskınlarda ele geçirilen bazı belgeler doğrultusunda Beykoz'daki villasında gözaltına alındı 

ERDAL KILINÇ İstanbul 

Genç Parti Genel Başkanı Cem Uzan, İmar Bankası ile ilgili yürütülen soruşturma kapsamında gözaltına alındı. Uzan'ın, "İkinci Dalga Uzan Operasyonu" kapsamında 23 ayrı noktaya yapılan baskınlar sonucu ele geçirilen bazı belgeler doğrultusunda gözaltına alındığı iddia edildi. 
Mali Şube Müdürlüğü'ne bağlı ekipler Genç Parti Genel Başkanı Uzan'ı Beykoz'daki villasında dün akşam 23.30 sıralarında gözaltına aldı. Sivil polis otosuna bindirilerek iki polis memuru eşliğinde Vatan Caddesi'ndeki İstanbul Emniyet Müdürlüğü binasına getirilen Uzan, burada sorgulanmaya başladı. 

'İkinci Dalga Operasyonu' 
Uzan'ın, "İkinci Dalga Uzan Operasyonu" olarak adlandırılan ve polisin 23 ayrı noktaya baskın düzenleyerek elde ettiği bilgi ve belgeler doğrultusunda gözaltına alındığı öne sürüldü. 
Uzan'ın Beykoz'daki villasında daha önce yapılan aramada da polisten saklanan ve İmar Bankası'na ait kayıtların bulunduğu çok sayıda evrak ve bilgisayar dökümüne ulaşıldığı öne sürülmüştü. Operasyon kapsamında, Uzan ailesinin akrabası olan Müştak Ayvaz ve Uzanlar'a ait çimento fabrikalarının başında bulunan Ali Cenap Ermutlu'nun da aralarında olduğu 10 kişi gözaltına alınmıştı. Zanlıların, polisteki sorgusunda Cem Uzan aleyhine bazı iddialar ortaya attıkları ileri sürüldü. Bu bilgiler doğrultusunda Şişli Cumhuriyet Savcılığı'na müracaat eden polis, savcılığın talimatıyla Uzan'ın gözaltına alınması için harekete geçti. 

Delillerin karartılması 
Polisin bastığı yerlerde ele geçen bilgisayar dökümanlarında gözaltına alınan zanlılar ile Cem Uzan arasında e - posta yoluyla iletişim kurulduğu da iddia edildi. Uzan'ın ayrıca İmar Bankası'nın bazı yöneticilerine delillerin karartılması ve bazı belgelerin saklanması yönünde talimat verdiğinin de tespit edildiği öne sürüldü. Mali Şube Müdürlüğü'nde sorgusu devam eden 10 kişinin de bugün Şişli Cumhuriyet Savcılığına sevk edilebileceği belirtildi. 


</TEXT>
</DOC>
