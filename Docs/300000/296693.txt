<DOC>
<DOCNO> 296693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas20.html </URL>
<DATE> 2004/12/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dünyanın toz bulutundan oluştuğu teorisi kuvvetleniyor... 
</HEADLINE>
<TEXT>

     Bilim adamları, gezegen doğuran yıldızların etrafında toz halkaları gözlemledi. Bu keşif, gezegenlerin nasıl oluştuğuyla ilgili teorilere önemli katkı sağlayacak. 
     NASA, Spitzer Uzay Teleskopu'nun, 5 milyar yaşında, yani yaklaşık olarak güneşle aynı yaşta ve büyüklükte 5 yıldızın çevresinde toz diskleri tespit ettiğini açıkladı. 
     Teleskopun, sadece birkaç yüz milyon yaşındaki bir başka yıldızın çevresinde de toz halkası saptadığını, tüm yıldızların çevresinde gaz halinde gezegenler olduğu belirtildi. 
     Washington'daki Carnegie Enstitüsü uzay bilimcisi Alycia Weinberger, bu tespitin gezegenlerin toz bulutlarından oluştuğuna ilişkin teoriyi desteklediğini, Spitzer'in, görüntülerinin ''bir evin inşaatından arta kalan tuğlaları'' andırdığını söyledi. 
     Weinberger, ''Bizim güneş sistemimiz dışında, gezegenler ve toz diski içeren başka bir yıldız sistemi tespit edilmemişti'' dedi. 
     Spitzer'in daha önce gözlemlediği, çevresinde gezegen olan 20 yıldızın etrafında toz disklerinin tespit edilmediği, bunun da toz disklerinin teleskopun tespit edemeyeceği kadar ince olmasından kaynaklanmış olabileceği belirtildi. 
     NASA'nın Spitzer teleskopuyla çalışan ekipten Charles Beichman, bu keşfin araştırmacılara kendi güneş sistemimiz dışında bir gezegen keşfetmeleri için ''nereye bakmaları gerektiği konusunda yardımcı olacağını'' belirtti. 
     Yaklaşık 50 yıl önce, bilim adamları Kenneth Edgeworth ve Gerard Kuiper, birbirlerinden bağımsız olarak, Plüton'un yörüngesi dışında gezegenleri oluşturan maddeden artakalan bir kuşak bulunması gerektiğini öngördü. 
     Son yıllarda yapılan teleskoplu gözlemler Kuiper Kuşağı denilen bu halkanın varlığını kanıtlamıştı. 
     
</TEXT>
</DOC>
