<DOC>
<DOCNO> 260311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur05.html </URL>
<DATE> 2004/08/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bağ-Kur'dan serbest eczanelere ödemeler başladı... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Bağ-Kur'dan serbest eczanelere ödemelerin başladığını ve yarına 249 trilyon 915 milyar lira ödeneceğini bildirdi. Başesgioğlu, SSK'da ise 30 Haziran'a kadar olan faturalar için 25 Temmuz'da 177 trilyon lira ödediğini açıkladı. 
     Başesgioğlu, yaptığı yazılı açıklamada, Bağ-Kur Genel Müdürlüğü'nce, serbest eczanelere ödemelerin başladığını belirterek, yarına kadar toplam 249 trilyon 915 milyar lira ödeneceğini bildirdi. Başesgioğlu, SSK'nın ise 30 Haziran'a kadar olan faturalar için 25 Temmuz 2004'te 177 trilyon lira ödediğini belirtti. 
     Başesgioğlu, Bağ-Kur'la ilgili olarak, dün Mayıs ayına ait ithal reçete bedeli olarak 63 trilyon 689 milyar liranın, bugün ise Nisan ayına ait yerli ilaç reçete bedeli olarak 115 trilyon 200 milyar liranın ilgili bankalara gönderildiğini ifade etti. 
     Başesgioğlu, yarın da Haziran ayına ait ithal reçete bedeli olan 71 trilyon 26 milyar liranın bankalara gönderileceğini belirterek, 5 Ağustos Cuma gününe kadar serbest eczanelerin alacaklarını online olarak hesaplarında görebileceklerini ifade etti. 
     Murat Başesgioğlu, 2004 yılı başından bugüne kadar Bağ-Kur'da 822 trilyon 757 milyar yerli ilaç bedeli, 8 trilyon 605 milyar ithal ilaç bedeli, SSK'da ise 177 trilyon lira ilaç bedeli olmak üzere, toplam 1 katrilyon 8 trilyon 362 milyar lira ödendiğine işaret etti. 
     Bağ-Kur'un anlaşmalı olduğu serbest eczanelere planlanan süre içinde ödemelere devam ettiğine dikkat çeken Başesgioğlu, SSK'da serbest eczanelere fatura tutarlarının yüzde 90'ına kadar avans ödemesine imkan sağlayan bir genelgenin de hazırlanarak tüm ünitelere gönderildiğini kaydetti. 
     
</TEXT>
</DOC>
