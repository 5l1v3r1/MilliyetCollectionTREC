<DOC>
<DOCNO> 284870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo04.html </URL>
<DATE> 2004/10/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bulak Futbolcu vererek, kulübe para kazandıracağız... 
</HEADLINE>
<TEXT>

     Denizlispor Teknik Direktörü Giray Bulak, futbolcu almak yerine vermeyi düşündüklerini, bunun için de ilk yarının bitmesini beklediklerini söyledi. 
     Samsunspor galibiyetiyle puan sayısını 21'e çıkaran Denizlispor'da yüzler gülüyor. Yönetim kurulu, futbolculara 2,5'ar milyar lira prim vermeyi kararlaştırırken, teknik direktör Bulak da futbolcularına övgüler yağdırdı. 
     Hedeflenen puanları yakalamanın geleceğe yönelik planlar yapmalarını kolaylaştırdığını kaydeden Bulak, şöyle konuştu 
     ''Devre arasında bir-iki futbolcuyu başka takımlara vermeyi ve oradan elde edilecek geliri altyapıya aktarmak istiyoruz. Bunu yaparken yedek kalan bazı arkadaşlarımız da oynama imkanı bulacak ve deneyim edinecek. Böylece gelecek yılların altyapısını da oluşturacağız.'' Ender ile ilgili bir soruyu da yanıtlayan Bulak, ''Ender bizim futbolcumuz. Oynama şansı bulamadı. Ama ona sahip çıkmalıyız. Çaykur Rizespor maçında oynatarak ona kol kanat gerdik'' dedi. 
     
</TEXT>
</DOC>
