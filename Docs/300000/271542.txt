<DOC>
<DOCNO> 271542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/guncel/gun04.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Konseyi unutuldu 
</HEADLINE>
<TEXT>


ÖNDER YILMAZ Ankara 

Bülent Ecevit başbakanlığındaki hükümetin "deprem stratejisi" hazırlaması için kurduğu Ulusal Deprem Konseyi'ne UDK 2 yıldır kimse bir şey sormadı. Konsey Başkanı Prof. Dr. Tuğrul Tankut, "Sadece 2002'de bir rapor hazırladık. Önce 'Aferin' dediler, sonra rafa kaldırdılar. Kimsenin bir şey danıştığı yok. Kenarda duruyoruz" dedi. 
21 Mart 2000'de büyük umutlarla kurulan konsey, en son 29 Aralık 2003'te üyelerini yenilemek için toplandı. 
Tankut, "Herhangi bir danışma başvurusu gelmediği için, maalesef üye yenilenmesi için toplanıyoruz" diye konuştu. 2002'de hazırlanan raporda, "depreme karşı kapsamlı bir eylem planı hazırlanması ve uygulamaya geçirilmesi" uyarısının yer aldığını kaydeden Tankut, şunları söyledi 
"Ama sonra unutuldu. Konseyin en önemli görevi, hükümete danışmanlık hizmeti vermesiydi. Sonraları depreme olan ilgi azaldı. Herhalde kimse bize danışma gereği hissetmiyor." 


</TEXT>
</DOC>
