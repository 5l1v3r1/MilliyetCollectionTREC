<DOC>
<DOCNO> 271281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/spo04.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Açık ara şampiyonuz' 
</HEADLINE>
<TEXT>



Aktuğ iddialı 
TRABZONSPOR'UN Denizlispor maçını da galibiyetle kapatarak, tarihinde ilk kez ilk beş maçta 15 puan birden görmesi bayram sevinci yarattı. Başkan Atay Aktuğ, "Ligde kolay takım yok. Denizlispor ise en zorların başındaydı. Sonuç olarak kazanmayı başardık. Ligde üst üste 5'inci galibiyetimizi alarak zirvedeki yerimizi koruduk. Çok mutluyuz" diye konuştu. 

Sıra A.Bilbao'da 
ZORLU maratonda sezon sonuna kadar liderliği sürdürmek istediklerini belirten Atay, sözlerini şöyle sürdürdü "İnanıyorum ki Trabzonspor, bu ligi açık ara şampiyon bitirecek. Elde ettiğimiz sonuçlar da bunun göstergesi. Şimdi Athletic Bilbao'yu düşünüyoruz. Amacımız UEFA Kupası'nda da emin adımlarla hedefe yürümek. Trabzon halkını sevindirmek". 

İlk tırpan Tayfun'a 

BORDO - Mavililer'de sakatların düzelmesiyle ilk tırpanı genç stoper Tayfun Cora yedi. Ümit Milli Takım'ın değişmez oyuncusu olan Tayfun, sezon başından bu yana ilk kez yedek soyundu. Denizlispor önünde forma bulan Erdinç ise performansıyla göz doldurdu. Sakatlıkları geçmesine rağmen Tolga ve Volkan ise kulübede kaldı. 


</TEXT>
</DOC>
