<DOC>
<DOCNO> 290007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/guncel/axgun02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oturacak villası yok 
</HEADLINE>
<TEXT>


TMSF, Erol Aksoy'un oturduğu dubleks dairelerden oluşan villayı 4 bölüm halinde 2 trilyon 123 milyar liraya sattı. Aksoy'un ikinci kez satışa çıkarılan "kaçak" villasına ise alıcı çıkmadı 

Lube Ayar - İstanbul 

Tasarruf Mevduatı Sigorta Fonu TMSF , eski İktisat Bankası sahibi Erol Aksoy'un borçlarına karşılık haczettiği 6 gayrimenkulden 4'ünü 2 trilyon 123 milyar liraya sattı. TMSF'nin Esentepe'deki satış yerinde yapılan açık artırmaya 6 kişi katıldı. Satışa sunulanlar arasında, Aksoy'un Tahsin Bey Yalısı'nı boşalttıktan sonra taşındığı ve halen ikamet ettiği villa da yer aldı. Tarabya Mahallesi'nde, Aksoy çiftinin oturduğu birinci normal kat ve çatı katından oluşan 254 metrekarelik dubleks mesken 736 milyar liraya inşaatçı Galip Çınar'ın oldu. Çınar, 902 milyar liraya gayrimenkuldeki diğer 2 meskeni de satın aldı. Villadaki son dubleks ise 485 milyar lira teklif veren Cengiz Erdem'in oldu. 

Teklif verilmedi 
Satış ilanında ruhsatsız olduğu belirtilen, yine aynı sokaktaki kaçak villa ise alıcı bulmadı. İlk açık artırmada 690 milyar liradan satışa çıkarılan villa, dün 652 milyar liradan alıcı aradı. Buna rağmen villa için teminat yatıran 2 kişi de teklif vermedi. TMSF, kaçak villayı pazarlık usulüyle satacak. TMSF yetkilileri, Aksoy'un bir hafta içinde villayı boşaltması gerektiğini, ancak 15'er günden 2 kez uzatma talebinde bulunma hakkı olduğunu bildirdi. 

Boğaza nazır ama kaçak 

SARIYER Tapu Sicil Müdürlüğü'ne kayıtlı villanın üzerinde bulunduğu 404 ada ve 125 parsel, Boğaziçi İmar Müdürlüğü sınırlarında yer alıyor. Villanın "kaçak" olduğunun belirtildiği satış ilanında, Boğaziçi Öngörünüm Bölgesi Uygulama İmar Planı'nda "koruya katılacak alanda" yer aldığı, bölgede mevcut durumun korunduğu ve yeni yapılaşmaya izin verilmediği belirtiliyordu. 1260 metrekarelik arsa üzerindeki villanın yüzde 40'ı tamamlanmış. Sahil yoluna yaklaşık 400 metre uzaklıktaki 3 katlı bina, kısmen0 Boğaz manzaralı. 


</TEXT>
</DOC>
