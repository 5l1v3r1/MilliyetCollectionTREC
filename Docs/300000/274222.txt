<DOC>
<DOCNO> 274222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun27.html </URL>
<DATE> 2004/09/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan-Prodi görüşmesi başladı 
</HEADLINE>
<TEXT>

     Başbakan Recep Tayyip Erdoğan'ın AB Komisyonu Başkanı Romano Prodi ile görüşmesi başladı. 
     Erdoğan-Prodi görüşmesine AB Komisyonu'nun genişlemeden sorumlu üyesi Günter Verheugen de katılıyor. 
     Bu arada, Verheugen'in sözcüsü Jean-Christophe Flori, basına yaptığı açıklamada, Verheugen'in, görüşlerini açık bir biçimde dile getirdiğini, ''ortada artık hiçbir sorunun kalmadığını ve net bir tavsiyede bulunulacağını söylediğini'' hatırlattı. 
     ''Net tavsiyenin olumlu bir tavsiye anlamına mı geldiğinin'' sorulması üzerine Flori, mevcut sorunların ortadan kalktığını ifade ederek, ''Bunu tahmin etmek hiç de güç değil'' yorumunda bulundu. 
     Verheugen-Erdoğan görüşmesiyle ilgili A.A muhabirine açıklama yapan diplomatik kaynaklar, Başbakan Erdoğan'ın görüşme sırasında Verheugen'e ''Türkiye'ye yeni bir önkoşul getirecek misiniz '' sorusunu yönelttiğini, Verheugen'in de Türk Ceza Kanunu'nu kastederek, ''Artık bundan başka koşul yok'' dediğini belirttiler. 
     Aynı kaynaklar, Verheugen'in bu sözleri üzerine, Erdoğan'ın TBMM'nin Pazar günü toplanarak gerekenin yapılacağı mesajını verdiğini söylediler. 
     Edinilen bilgiye göre, görüşme sırasında Verheugen Erdoğan'a ''Tarihteki yerinizi alacaksınız'' dedi. 
     
</TEXT>
</DOC>
