<DOC>
<DOCNO> 287777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy21.html </URL>
<DATE> 2004/11/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan'ın dünüründen sürpriz istifa 
</HEADLINE>
<TEXT>

     Oğlu Berat Albayrak'ı Başbakan Tayyip Erdoğan'ın kızı Esra Erdoğan'la evlendirerek, "başbakan dünürü" olan yazar Sadık Albayrak, Yeni şafak Gazetesi'ndeki köşe yazarlığı ile istanbul Büyükşehir Belediyesi'ndeki danışmanlık görevlerini sürpriz bir şekilde bıraktı. 
     Sadık Albayrak, oğlu Berat Albayrak'ın Başbakan Erdoğan'ın kıza Esra Erdoğan'la evlenmesinin ardından önemli bir karar alarak kendi köşesine çekildi. Albayrak, "Başbakan dünürü" olmasının ardından çok kısa bir süre daha köşe yazarlığını sürdürdükten sonra Yeni şafak'tan istifa etti. Albayrak, köşe yazarlığının yanı sıra dünürü olan Başbakan Tayyip Erdoğan'ın başkanı olduğu dönemde başladığı istanbul Büyükşehir Belediyesi'ndeki danışmanlık görevini de bıraktı. 
     Sadık Albayrak, uzun yıllar yazarlığını Milli Görüş çizgisinde sürdürdü. Necmettin Erbakan'a da yakın olan Albayrak, kapatılan RP'de milletvekili adayı da oldu. Asıl işi yazarlık olan Albayrak, milletvekili seçilememesine karşılık Erbakan'a yakın Milli Gazete'de ve AKP'nin kuruluşundan itibaren Erdoğan'a yakın Yeni şafak'ta aynı anda köşe yazarlığı yaptı. Albayrak, AKP'nin 3 Kasım'da iktidara gelmesi ve Erdoğan'ın dünürü olmasından kısa bir süre önce Milli Gazete'deki yazılarına son vererek yalnızca Yeni şafak'ta yazmaya başladı. 
     
     MüTEHASSIS OLDU 

     Aybayrak, hem Yeni şafak'taki hem de belediyedeki işlerini sessiz sedasız bırakması dikkat çekti. Albayrak'ın, kişisel olarak kendisine yönelik iddialar bulunmamasına karşın, kararına ilişkin yakın çevresince, "Sadık bey çok hassas bir insandır. Bizzat şahsını ilgilendirmese de 'Başbakanın dünürü' nitelemesiyle yapılan dedikodulardan çok mütehassıs oldu. Bu nedenle her ikisi de Erdoğan'la ilişkilendirilebilecek hem gazetedeki hem de belediyedeki görevinden kimseye açıklama yapmadan ayrıldı" değerlendirmesi yapıldı. 
     Albayrak'ın istifaların ardından zamanını kitap yazmaya ayırdığı öğrenildi. 

     
</TEXT>
</DOC>
