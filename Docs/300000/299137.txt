<DOC>
<DOCNO> 299137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko20.html </URL>
<DATE> 2004/12/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2004 yılında ekonomide neler yaşandı 
</HEADLINE>
<TEXT>

     AB'nin tam üyeliğe dönük Türkiye ile müzakerelere ''3 Ekim 2005''te başlanması kararı, 41 yıllık özlemi yansıtan, ekonomide milat olarak nitelendirilebilecek bir gelişme olarak yıla damgasını vurdu. 
     IMF ile 3 yıllık yeni stand by anlaşması konusunda mutabakata varılırken, Türkiye, 32 yıl aradan sonra tek haneli enflasyon ile tanıştı. Ayrıca 14 yıl aradan sonra yılı rekor büyümeyle kapatmaya hazırlanıyor. 
     TL'den altı sıfır atılıp, Yeni Türk Lirası'na YTL geçilmesi kararlaştırılırken, 1 Ocak 2005 tarihinden itibaren bir yıl boyunca Türk Lirası ile YTL birlikte kullanılacak, tüm ürünlerin her yerde çift etiketle fiyatlandırılacak. 
     Sağlanan güven, makroekonomik dengelerin kurulduğu, sürdürülebilir büyüme konusunda istikrarın önemli ölçüde gerçekleştiği ortamda, göstergelerin çoğunda pozitif seviye yakalandı. 
     İşsizlik ise Türkiye'nin bir numaralı sorunu olmaya devam ederken, yeni istihdam yaratılması, AB'ye uyum çalışmaları, ekonominin kayıt altına alınması, vergi sistemi ve sosyal güvenlikle ilgili reform çalışmaları, önümüzdeki dönemin başlıca konu başlıklarını oluşturuyor. 
     Ayrıca yıl içinde 4. Türkiye İktisat Kongresi yapıldı. Türk iş dünyasının duayenlerinden, sanayici Sakıp Sabancı vefat etti. 
     Özelleştirmede, Petkim ve Tüpraş'ın satışına ilişkin ihaleler iptal edilirken, yılın sonundaki THY hisselerinin halka arzına ilgi, özelleştirmede umutların yeniden yeşermesine neden oldu. 
     Ekonomide yılın ilk çeyreğinde yaşanan gelişmeler şöyle 
     1 Ocak - Ankara 12. İdare Mahkemesi Petrol-İş'in TÜPRAŞ ihalesinin yürütmesinin durulması istemini reddetti. Yeni asgari ücret 16 yaşından büyük işçiler için brüt 423 miyon, net 303 milyon 70 bin 500 lira olarak belirlenerek yürürlüğe girdi. 
     2 Ocak - TİM, 2003 yılı ihracatını 47 milyar 891 milyon dolar olarak açıkladı. Merkez Bankası 2004 yılı para ve kur politikası genel çerçevesini açıkladı. Cumhurbaşkanı Sezer, motorlu taşıtlar vergisinin de aralarında olduğu yeni vergi düzenlemelerini içeren 5035 sayılı Kanunu onayladı. Yeni yıla dolar 1 milyon 405 bin, euro ise 1 milyon 766 bin liradan başladı. 
     
     2003 ENFLASYONU 

     3 Ocak - DİE, 2003 yılında TEFE'nin yüzde 13.9, TÜFE'nin ise yüzde 18.4 olarak gerçekleştiğini açıkladı. Vergi düzenlemelerini içeren yasa, Resmi Gazete'nin mükerrer sayısında yayımlandı. 
     5 Ocak - TL'den 6 sıfır atacak yasa tasarısı TBMM'ye sunuldu. 
     6 Ocak - İşyerleri yanan Modern Çarşı esnafının vergi, SSK ve Bağ-Kur borçları ertelendi. 
     7 Ocak - Hazine 1.5 milyar dolar tutarında, 30 yıl vadeli borçlandı. 
     8 Ocak - Uluslararası kredi sigortası ve derecelendirme kuruluşu Coface Türkiye'nin pozitif izleme altında bulunan kredi notunu C'den B'ye yükseltti. 
     11 Ocak- 2004 yılı Yatırım Programı yayımlandı. 
     
     36 İLE TEŞVİK KARARI 

     12 Ocak - Zorlu Holding, TÜPRAŞ ihalesine teklif veren Rus şirketi Efremov Kautschuk GmBh ile yüzde 50-50 oranında ortak şirket kurarak ihaleye girme kararı aldı. Kişi başına milli geliri 1.500 doların altındaki 36 ilin yararlanacağı yatırım ve istihdam teşviklerine ilişkin tasarı Meclis'e sunuldu. Demirdöküm Çinli ortağı Chung Mei İndustries Ltd. ile Çin'de yağlı radyatör fabrikası açtı. 
     13 Ocak - TÜPRAŞ'ın yüzde 65.76'sının özelleştirilmesi için açılan ihalede en yüksek teklifi, 1 milyar 302 milyon dolar ile Zorlu-Efremov ortaklığı verdi. 
     14 Ocak - Dünya Bankası, KOBİ'lerin ihracatlarına yardım etmek amacıyla sermaye ve yatırım desteği olarak kullandırılacak olan 303.1 milyon dolarlık 2. ihracat finansmanı aracılık kredisini onayladı. Anadolu Girişim Grubu, TÜPRAŞ için 1.375 milyon doların üzerinde revize teklif vereceğini açıkladı. ÖİB ise ihalenin bittiğini bildirdi. Hazine, 2004 yılı Finansman programını açıkladı. 
     15 Ocak - Euro 1 milyon 700 bin liranın altına geriledi. Suriye, Türk işadamlarının vize işlemlerini kolaylaştırma kararı aldı. 
     16 Ocak - Elektronik İmza Yasası Meclis'ten geçti. Toplu Konut İdaresi yeniden Başbakanlığa bağlandı. 
     
     İMAR MUDİLERİNE ÖDEMELER BAŞLADI 

     17 Ocak - İmar Bankası mudilerine, 10 milyar liraya kadar ödemeler başladı. 
     19 Ocak - Ziraat Bankası konut ve taşıt kredilerini 1.9'a indirdi. IMF, gelir hedefine ulaşılmasına dönük, yaklaşık 3 katrilyon liralık telafi edici önlem istedi. 
     21 Ocak - Yabancılara 2. el taşıt satışı, devri ile ihracatına olanak sağlayan yasa tasarısı TBMM Sanayi Komisyonu'nda kabul edildi. Deniz ulaşımında kullanılan akaryakıtta ÖTV'nin sıfırlanmasıyla Şehir Hatları İşletme seferleri ücretlerinde indirime gidildi. IMF ile yürütülen 7. gözden geçirme çalışmalarının ilk bölümü kapsamındaki görüşmeler tamamlandı. 
     
     TÜSİAD'A YENİ BAŞKAN 

     22 Ocak - TÜSİAD'ın yeni yönetim kurulu başkanı Ömer Sabancı oldu. 
     23 Ocak - Merkez Bankası günlük döviz alım ihalelerine yeniden başladı. Korkmaz Yiğit'in Ekspres Yatırım Menkul Değerler'deki yüzde 21.8'lik payı B grubu olarak Denizbank'a devredildi. BDDK, Çukurova Grubu'nun TMSF ile Yapı ve Kredi Bankası A.Ş'ye olan borçlarının yeniden yapılandırılmasına ilişkin teklifini kabul edilebilir nitelikte bulmadı. İMKB'de olumsuz hava koşulları nedeniyle işlem yapılamadı. 
     24 Ocak - Devlet Bakanı Tüzmen, ihraçatçılara yeni haklar ve kolaylıklar getiren ''Onaylanmış Kişi'' uygulamasını başlattıklarını açıkladı. 
     27 Ocak - TOFAŞ'ın 2 yıldır CEO'luğunu yürüten İtalyan Antonio Bene'nin yerine, Fiat Grubu'ndan Diego Avesani getirildi. 
     28 Ocak - Türkiye, kuş gribi nedeniyle Hong Kong, Laos, Kamboçya ve Tayvan'dan kümes hayvanları ve ürünlerinin ithalatını yasakladı. 
     29 Ocak - Beko Elektronik, Alman markası Grundig'i, İngiliz elektronik şirketi Alba ile birlikte 80 milyon euroya satın aldı. BDDK'dan ayrılan TMSF'nin Başkanlığına Ahmet Ertürk getirildi. 
     30 Ocak - ÖİB, PETKİM özelleştirmesini, yeterli teklif alınmaması sebebiyle iptal etti. 
     
     TL'DEN SIFIR ATILMASI YASALAŞTI 

     31 Ocak - TL'den 6 sıfır atılması ve Türkiye Cumhuriyeti devleti para biriminin ''Yeni Türk Lirası'' olmasını öngören yasa, Resmi Gazete'de yayımlandı. 
     2 Şubat - Çalışma Bakanı Başesgioğlu, 3.2 katrilyon lira SSK, 1.7 katrilyon lira da Bağ-Kur alacağının yeniden yapılandırılacağını bildirdi. 
     
     BAKÜ-CEYHAN'DA SON İMZALAR 

     3 Şubat - Azeri petrolünü Türkiye ve dünya pazarına ulaştıracak BTC projesiyle ilgili kredi ve boru hattı geçisinde evsahipliğiyle ilgili son anlaşmalar Bakü'de imzalandı. 
     5 Şubat - Merkez Bankası, İnterbank ve İMKB repo-ters repo pazarında uyguladığı faiz oranlarını 2'şer puan aşağı çekti. İstanbul serbest piyasada bayram sonrası ilk işlem gününe dolar 1 milyon 330 bin lira, euro 1 milyon 662 bin liradan başladı. 
     8 Şubat - Sanayi üretiminin 2003 yılında yüzde 9.1 artış kaydettiği açıklandı. TOBB Başkanı Hisarcıklıoğlu ve beraberindeki heyet, Paul Bremer'in daveti üzerine Bağdat'a gitti. 
     9 Şubat - ÖYK, TÜPRAŞ'ın Efremov-Zorlu Ortak Girişim Grubuna satışına ilişkin kararı onayladı. Fitch, Türkiye'nin B olan uzun vadeli yerel ve döviz cinsinden kredi notunu B 'ya yükseltti. 
     11 Şubat - Sabancı Topluluğu, Piyale markasıyla bisküvi ve kek pazarına girdi. 2004 özelleştirme programı açıklandı. 
     12 Şubat - Chevrolet Türkiye hizmete girdi. 
     13 Şubat - Otomobil satışlarının Ocak ayında, geçen yılın aynı ayına oranla yüzde 304.5 artarak 25 bin 625'e yükseldiği açıklandı. 
     14 Şubat - TMSF, İmar Bankası soruşturması çerçevesinde birçoğu hakkında ihtiyati tedbir kararı bulunan Uzanlar'a ait 219 şirkete el koydu. İlaç fiyatları için yeni kriterler belirleyen ''Beşeri Tıbbi Ürünlerin Fiyatlandırılmasına Dair Karar'' Resmi Gazete'de yayımlanarak yürürlüğe girdi. 
     
     AYCELL-ARİA BİRLEŞTİ 

     16 Şubat - İş-Tim ile Aycell'in birleşme sözleşmesi imzalandı. Merkez Bankası, döviz piyasasına ''doğrudan alım'' yönünde müdahale etti. İstanbul serbest piyasada dolar, alışta 1 milyon 300 bin liranın altına indi. 
     18 Şubat - Adalet Bakanı Cemil Çiçek ''Yolsuzlukla Mücadale Yasası Taslağı''nı kamuoyuna açıkladı. 
     20 Şubat - İş-Tim-Aycell birleşmesi gerçekleşti. Fenerbahçe hisseleri, İMKB'de işlem görmeye başladı. 
     23 Şubat - 25 bin liralık madeni para tedavülden kaldırıldı. 
     
     TEKEL ALKOL'ÜN SATIŞI TAMAM 

     27 Şubat - Tekel'in Alkollü İçkiler İşletmesi'nin satışına ilişkin sözleşmesi imzalandı. 
     1 Mart - Türkiye'nin 12 aylık ihracatı, Şubat ayı sonu itibariyle 50 milyar doları aştı. İlaçta KDV oranı yüzde 18'den yüzde 8'e çekildi. 
     2 Mart - Ankara 10. İdare Mahkemesi Petrol Ofisi'nin ÖİB'ne olan borcunun yeniden yapılandırılması kararı hakkında yürütmeyi durdurma kararı aldı. Mart ayının ilk işlem gününde, dolar 1 milyon 322 bin lira, euro 1 milyon 645 bin liradan işlem gördü. 
     
     TEFE'DE TEK HANELİ ENFLASYON 

     3 Mart - TEFE'de yıllık enflasyon yüzde 9.14'e gerilerken, TÜFE'deki yıllık enflasyon yüzde 14.28 oldu. SSK ve Bağ-Kur emekli maaşları ile asgari ücretin bütçeye getirdiği 3 katrilyon 470 trilyon liralık yükün, harcama kalemlerinden yüzde 13 kısılarak karşılanması amacıyla hazırlanan ek bütçe, TBMM Plan Bütçe Komisyonu'nda kabul edildi. Manavgat suyunun İsrail'e satışına ilişkin, iki ülkede siyasi iradenin mevcut olduğuna dair Çerçeve anlaşması Tel Aviv'de imzalandı. 
     4 Mart - Devlet Bakanı Babacan, Avrupa Yatırım Bankası'dan sağlanan kredi ile KOBİ'ler için 250 milyon euroluk bir altyapı yatırım kaynağının sağlandığını bildirdi. 
     7 Mart - Boeing şirketi, satışların düşmesi sebesiyle şirketin California Long Beach'deki 717 jet uçağı üretimi montaj fabrikasını kapatma kararı aldı. 
     8 Mart - Standart Poors, Türkiye'nin uzun vadeli TL notunu B 'dan BB-'ye yükseltti. Garanti'nin Bance Intesa'ya satış görüşmeleri başladı. 
     9 Mart - ÖİB, Ankara 10. İdare Mahkemesi'nin Petrol Ofisi'nin borcunun yeniden yapılandırılmasına ilişkin yürütmeyi durdurma kararına itiraz etti. 
     10 Mart - Otomobil satışları, Ocak-Şubat döneminde geçen yıla göre yüzde 318 oranında arttı. 
     
     NEMA ÖDEMELERİ BAŞLADI 

     11 Mart - Zorunlu tasarruf nema ödemeleri başladı. 
     12 Mart - TMSF, Cem Uzan'ın vekili Avukat Şaylan tarafından Fon'a sunulan borç ödeme teklifinin ''ciddiyetten uzak olduğu'' sonucuna vardı. JCR, Türkiye'nin döviz cinsinden uzun vadeli borçlanma ile yerel para birimi cinsinden uzun vadeli borçlara ilişkin olarak B olan kredi notunu aynen teyit ederken, daha önce durağan olan ekonomik görünümü de olumluya çekirdi. 
     15 Mart - Uzan Grubu, İmar Bankası'ndan oluşan Hazine alacağının ödenmesi için Fon'a yeni teklif sunulduğunu bildirdi. 
     16 Mart - TMSF, Çukurova Grubu'nunu 31 Ocak 2004 tarihli faiz borcunu ödediğini bildirdi. 
     17 Mart - Merkez Bankası, Bankalararası Para Piyasası ve IMKB Repo Ters Repo pazarında uygulanmakta olduğu gecelik ve haftalık borçlanma faiz oranlarında 2 puan indirime gitti. 
     18 Mart - TMSF, Bilgin Grubu'ndan 6.5 trilyon liranın tahsil edildiğini, ancak imzalanan protokolün henüz koşullar gerçekleşmediği için uygulanmaya başlanmadığını bildirdi. 
     19 Mart - Hakim ortaklar dışındaki diğer borçluların el konulan bankalara borcunu ödememe konusunda TMSF, ''En kısa zamanda TMSF Tahsilat Dairesi'ne uğrarsanız sizin menfaatinize olur'' uyarısında bulundu. 
     24 Mart - TMSF, batık 6 bankanını sahibi ile ödeme planı imzaladı. 
     
     HALK-PAMUKBANK BİRLEŞMESİNDE İLK ADIM 

     25 Mart - TMSF ile Halkbank yönetimi, Pamukbank'ın Halkbank ile entegrasyonu konusunda ilke olarak mutabakata vardı. Yargıtay 11. Ceza Dairesi, Korkmaz Yiğit'in de aralarında bulunduğu 39 sanığa ''emniyeti suiistimal'' suçundan Şartla Tahliye Yasası uyarınca verilen erteleme kararını bozdu. 
     28 Mart - Merkez Bankası'nın, tarihinde ilk kez 2003 yılında 1.5 katrilyon lira zarar ettiği açıklandı. Saatler gece 01.00'de bir saat ileri alınarak, yaz saati uygulamasına geçildi. 
     29 Mart - Garanti Bankası hisselerinin satın alınmasına ilişkin ön anlaşma, Doğuş Holding A.Ş ve Banca Intesa arasında imzalandı. 
     
     AYDIN DOĞAN VERGİ REKORTMENİ OLDU 

     Yılın ikinci 3 ayında yaşanan gelişmeler de şöyle 
     1 Nisan - Telekomünikasyon Kurumu, Turkcell'e 21.8 trilyon lira para cezası verdi. Enerji Bakanı Güler, İran'dan alınan doğalgazla ilgili tahkim sürecini başlattıklarını açıkladı. Türkiye'nin Mart ayında ihracatı, aylık bazda ilk kez 5 milyar doların üzerine çıktı. Etibank, Bank Kapital ve Sümerbank'ın toplam 57 yöneticisi hakkında yurtdışına çıkış yasağı konuldu. 
     2 Nisan - 7. Gözden Geçirme'ye ilişkin niyet mektubu, IMF yönetimine iletildi. Ankara'nın vergi rekortmeni Talip Kahraman oldu. 
     3 Nisan - Mart ayında TEFE'deki yıllık artış yüzde 7.97'ye indi. TÜFE ise yüzde 11.83'e düştü. TEDAŞ özelleştirme kapsamına alındı. 
     5 Nisan - Yolsuzlukla Mücadele Yasa Tasarısı tamamlandı. Bazı bankalar otomobil kredilerine uyguladığı faiz oranlarını yüzde 1.80'a kadar çekti. 
     6 Nisan - Aydın Doğan 2003 yılı İstanbul gelir vergisi rekortmeni oldu. İş Kanunu'na İlişkin Çalışma Süreleri Yönetmeliği'ne göre işçilerin günlük çalışma süresi 11 saat ile sınırlandırıldı. 
     7 Nisan - Müteahhit ve turizmci Talip Kahraman, ödeyeceği 18 trilyon 668 milyar liralık vergiyle, gelir vergisinde Türkiye rekortmeni oldu. 
     9 Nisan - Türkiye Müteahhitler Birliği Başkanlığı'na Erdal Eren seçildi. 
     
     SAKIP SABANCI VEFAT ETTİ 

     10 Nisan - İş dünyasının duayenlerinden sanayici Sakıp Sabancı vefat etti. 
     12 Nisan - Esenboğa Hava Limanı'nın iç ve dış hatlar terminalleri yap-işlet-devret ihalesini, Akfen-Tepe Ortak Girişimi kazandı. Gazprom, Yönetim Kurulu Başkanlığı'nı Ali Şen'in üstlendiği Bosphorus Gaz Corporation'a yüzde 40 ortak olarak Türk doğalgaz piyasasına girdi. 
     13 Nisan - Maliye Bakanlığı Teftiş Kurulu, hükümetin isteğiyle IMF sonrası için alternatif model raporu yayınladı. 
     
     İLAÇ FİYATLARI 

     14 Nisan - İlaç fiyatlarında, kur değişikliğine göre artış yapılabilmesi imkanı sağlandı. Konuyla ilgili Beşeri Tıbbi Ürünlerin Fiyatlandırılmasına Dair Karar'da değişiklik yapıldı. 
     16 Nisan - IMF'nin İcra Direktörleri Kurulu, Türkiye'nin 7. Gözden Geçirme programını tamamlamasının ardından, 495 milyon dolarlık yeni kredi dilimini serbest bıraktı. TÜPRAŞ'ın özelleştirilmesinde, devir sözleşmesi imza tarihi 40 gün uzatılarak 28 Mayıs olarak açıklandı. 
     19 Nisan - TEKEL alkollü içki tesislerini Özelleştirme İdaresi'nden satın alan Nurol-Limak-Özaltın-Tütsab Ortaklığı, Mey Sanayi ve Tic. San. adı altında yeni bir şirket kurarak alkollü içki tesislerini tek çatı altında topladı. 
     20 Nisan - İmar Bankası olayını incelemek için kurulan komisyonun başına Jean Luis Fort getirildi. 2003 yılında Kamu Net Borç Stoku 251.5 katrilyon lira olurken, brüt 297.8 katrilyon liraya ulaştı. Benzin pompasında yazarkasa uygulaması zorunluluğu 3 ay ertelendi. Armada, Alışveriş Merkezi Uluslararası Alışveriş Merkezleri Derneği tarafından düzenlenen yarışmada en iyi alışveriş merkezi seçildi. 
     22 Nisan - Akaryakıt dağıtım payları 2 cent artırıldı. 
     23 Nisan - POAŞ, borçlarının ertelenmesiyle ilgili kararın yürütmesinin durdurulması nedeniyle, Özelleştirme İdaresi Başkanlığı'nın talep ettiği 80 trilyon 615 milyar lirayı yasal yükümlülüğü bulunmaması karşın ödeyeceğini açıkladı. 
     
     CE İŞARETİ ZORUNLULUĞU 

     26 Nisan - Hükümet, Çin başta olmak üzere Uzakdoğu'dan gelen kalitesiz ürünlere karşı, yayımladığı genelgeyle ithalatta CE zorunluluğu getirdi. 
     27 Nisan - Ocak ayı cari açığının, beklentilerin 300 milyon dolar kadar üzerine çıkması ve piyasadaki beklentilerle dolar 1 milyon 400 bin lirayı aştı. Merkez Bankası, 3 Mayıs 2004 tarihe kadar, döviz alım ihalelerine ara verdi. 
     29 Nisan - Dolar, serbest piyasada 1 milyon 454 bin liraya kadar yükseldi. 
     
     AB'DE GENİŞLEME 

     1 Mayıs- AB 10 ülkenin katılımı ile 25 üyeli 450 milyon nüfuslu bir Birlik haline geldi. 
     2 Mayıs - Ankara Cumhuriyet Başsavcılığı, eski Türkiye Halk Bankası Genel Müdürü Yenal Ansen'in de bulunduğu 9 yönetici hakkında dava açtı. Maliye Bakanlığı yerli ve yabancı sermayeyi Türkiye'ye çekmek için 100 milyon doların üzerindeki yatırımlara 5-10 yıl arasında vergi tatili getirileceğini açıkladı. İstanbul serbest piyasada dolar 1 milyon 423 bin lira, Euro 1 milyon 700 bin liradan Mayıs ayına başladı. 
     4 Mayıs - Türkiye'nin 60 ülke arasında 2003 yılında 56. olan rekabet gücü sıralamasındaki yeri, bu yıl 55'liğe çıktı. Türk Telekom, 900 trilyon 216 milyar liralık vergi ile Ankara'nın kurumlar vergisi rekortmeni oldu. Air France ile Hollandalı KLM birleşerek 550 uçak ve 19 milyar euro ciroyla dünyanını en büyük havayolu şirketini kurdu. 
     
     İKTİSAT KONGRESİ GERÇEKLEŞTİRİLDİ 

     5 Mayıs - 4. Türkiye İktisat Kongresi İzmir'de başladı. Uluslararası Para Fonu'nun IMF başkanlığına Rodrigo Rato getirildi. 
     6 Mayıs- Akbank, ödeyeceği 801 trilyon 861 milyar 293 milyon liralık vergiyle, İstanbul Kurumlar Vergisi rekortmeni oldu. 
     7 Mayıs- Petrolün varil fiyatı 40 dolara yükselerek, 1990'dan bu yana en yüksek seviyesine çıktı. İstanbul serbest piyasada dolar 1 milyon 500 bin liradan, euro 1 milyon 793 bin liradan işlem gördü. Telekom'un özelleştirilmesini düzenleyen tasarı, TBMM Başkanlığı'na sunuldu. 
     9 Mayıs - Marmaray Projesi olarak adlandırılan ''Gebze-Haydarpaşa, Sirkeci-Halkalı banliyö hatlarının iyileştirilmesi ve demiryolu boğaz tüp geçişi inşaatı başladı. 
     10 Mayıs - Yüksek çıkan cari işlemler açığının ardından, dolar ve faiz tırmanışa geçti, dolar 1 milyon 540 bin lira oldu. 
     11 Mayıs - KİT ve bağlı ortaklıkların yönetim kurulu başkan ve üyelerinin net aylık ücreti 1 milyar liraya yükseltildi. YÖK tartışmaları ile tırmanışa geçen dolara, Merkez Bankası müdahale ederek 1 milyon 545 bin lirada kalmasını sağladı. 
     14 Mayıs- ABD piyasalarında ham petrolün fiyatı 41 dolara yükseldi. 
     16 Mayıs - Irak'ın güneyindeki Basra kentinden geçen petrol boru hatlarının düzenlenen sabotajlar, ülkenini petrol ihracatınını tamamen durmasına neden oldu. 
     18 Mayıs - Doğuş Otomotiv'in hisse senetleri borsada işlem görmeye başladı. EPDK, petrol piyasasının yeniden yapılandırılması sürecinin ilk aşamasında lisanslandırma sürecine başladı. Sabancı Holding Yönetim Kurulu Başkanlığı'na Güler Sabancı getirildi. 
     19 Mayıs - TOBB'un kuruluş ve işleyişine ilişkin esasları yeniden belirleyen tasarı, Meclis Genel Kurulu'nda kabul edildi. 
     21 Mayıs - Dünya Bankası ile sürdürülen Program Amaçlı Kamu ve Mali Sektör Kredisi PFSAL-3 kredisine ilişkin anlaşma imzalandı. 
     
     TÜPRAŞ'IN SATIŞINA DURDURMA 

     24 Mayıs - Ankara 10. İdare Mahkemesi, TÜPRAŞ'ın satışında yürütmeyi durdurma kararı verdi. 
     25 Mayıs- ÖİB, Bölge İdare Mahkemesi'ne başvurarak, Ankara 10. İdare Mahkemesi'nin TÜPRAŞ ihalesine verdiği yürütmeyi durdurma kararına itiraz etti. 
     26 Mayıs - TMSF, İktisat Bankası'nın eski sahibi Erol Aksoy'un tüm şirketlerinin yönetimine el koydu. Hurdaya ayrılan araçlar karşılığında yeni taşıt alımında uygulanan 4.5 milyar liralık indirim 2 milyar 250 milyon TL'ye düşürüldü. 
     31 Mayıs - TÜPRAŞ'ın özelleştirilmesinde mahkemenin verdiği yürütmeyi durdurma kararını üst mahkeme iptal etti. 
     1 Haziran - Dolar 1 milyon 487 bin lira, Euro 1 milyon 817 bin liradan Haziran ayına başladı. 
     
     TÜPRAŞ'A İPTAL 

     3 Haziran - Ankara 10. İdare Mahkemesi, kamu yararı olmadığı gerekçesiyle TÜPRAŞ ihalesini iptal etti. ÖİB Ankara 10. İdare Mahkemesi'nin TÜPRAŞ'a ilişkin kararına karşı Danıştay'da temyize gitti. TÜFE'de enflasyon 32 yıl sonra ilk defa tek haneye inerek yıllık yüzde 8.8 oldu. TEFE'deki yıllık artış ise yüzde 9.56 olarak hesaplandı. Yargıtay, Yurtbank eski sahibi Ali Balkaner ve arkadaşları hakkındaki beraat kararını bozdu. 
     4 Haziran - OPEC'in günlük üretim miktarını 1 Temmuz'dan itibaren 2 milyon varil artırma kararının ardından ABD hafif petrolünün varil fiyatı 38.71 dolara indi. 
     8 Haziran - Uluslararası piyasada, petrol fiyatları yeniden yükseldi. 
     13 Haziran - Özelleştirme programından hariç tutularak, Elektrik Üretim A.Ş'de kalması uygun bulunan hidroelektrik santral projeleri belirlendi. 
     19 Haziran - Çaykur Genel Müdürlüğü yeşil çay üretimine başladı. 
     21 Haziran - Irak'ın petrol ihracatı güneydeki Basra terminallerinden başladı. 
     22 Haziran - TMSF, İstanbulspor'a el koydu. 8. gözden geçirme kapsamında IMF heyeti ile Ankara'da sürdürülen görüşmeler tamamlandı. 
     
     YENİ ASGARİ ÜCRET 

     23 Haziran - Asgari ücret, 1 Temmuz 2004'ten itibaren 16 yaşından büyükler için brüt 444 milyon 150 bin, net 318 milyon 223 bin 475 lira olarak belirlendi. Aycell ve Aria ''Avea'' markası ile faaliyetine devam edeceğini açıkladı. Anayasa Mahkemesi CHP'nin motorlu taşıtlar vergisi iptali istemiyle açıtığı davanının reddine karar verdi. 
     24 Haziran - Danıştay 10. Dairesi, TÜPRAŞ'ın satışına onay veren Rekabet Kurulu kararının yürütmesini durdurdu. 
     25 Haziran - Özel gelir ve özel ödenek uygulamasını yeniden düzenleyen tasarı, TBMM Plan ve Bütçe Komisyonu'nda kabul edildi. 
     28 Haziran - Irak'ta egemenliğin Iraklılara devredilmesinin ardından, uluslararası petrol fiyatları geriledi. Pamukbank'ın Halkbank'a devrini öngören tasarı TBMM'ye sunuldu. 
     29 Haziran - Irak'ta 2 çalışanının rehin tutulması üzerine, Kayteks firması Irak'tan çekilme kararı aldı. 
     30 Haziran - ABD Merkez Bankası, kısa vadeli faiz oranını 0.25 puan arttırdı. DİE, bu yılın ilk 3 aylık dönemindeki büyüme hızını yüzde 12.4 olarak açıkladı. 
     
     KÖPRÜ GEÇİŞ ÜCRETLERİNE ZAM 

     Yılın üçüncü çeyreğinde ekonomide yaşanan gelişmeler de şöyle 
     1 Temmuz - Köprü ve otoyol geçiş ücretlerine, yüzde 20 oranında zam yapıldı. İhracat ilk 6 ayda yüzde 35.5 artarak 29 miyar 367 milyon dolara ulaştı. Hayvanları Koruma Yasası, Resmi Gazete'de yayımlanarak yürürlüğe girdi. Avea, 3 yeni ücret tarifesini hizmete soktu. Dolar 1 milyon 482 bin lira, euro 1 milyon 802 bin liradan Temmuz ayına başladı. 
     2 Temmuz - Çalışma Bakanı Başesgioğlu, sosyal güvenlik reformunu açıkladı. 
     5 Temmuz - Mevduata 1 yıl önce getirilen sınırsız güvence yeniden 50 milyar liraya çekildi. Dolar 2 ay sonra yeni bir düşüş eğilimi göstererek 1 milyon 450 bin liranın altına indi. 
     6 Temmuz - Yapı denetim yasasında değişiklik yapan yasa Resmi Gazete'de yayımlandı. 
     
     TÜRK TELEKOM'UN İNDİRİM TARİFESİ 

     7 Temmuz - Türk Telekom 1 Ağustos 2004 tarihinden itibaren geçerli olacak yeni tarifelerini açıkladı. Şişecam Bulgaristan'da Başbakan Erdoğan'ın katılımıyla 160 milyon dolarlık bir yatırımın temelini attı. 
     8 Temmuz - Sanayi üretimi bu yılın Mayıs ayında, 16.5 oranında artarak tarihin en yüksek aylık düzeyini yakaladı. 
     9 Temmuz - Otomobil satışları yılın 6 ayında, son 10 yıllık ortalamanın yüzde 118 üstünde 235 bin 675 adet olarak gerçekleşti. 
     12 Temmuz - Pompa eyleminden vazgeçen akaryakıt temsilcileriyle hükümet arasındaki kar payı krizi çözüldü. Hükümetin bayilere önerdiği Ağustos'ta 1 sent, Ekim ayında da 0.5 sent'lik artış konusunda anlaşma sağlandı. 
     
     KENTBANK'IN DEVRİ İPTAL 

     13 Temmuz - Danıştay 10. Dairesi, Kentbank'ın TMSF'ye devrini öngören BDDK kararını iptal etti. 
     15 Temmuz - IMF ile yapılan 8. Gözden Geçirme kapsamında hazırlanan niyet mektubu IMF'ye gönderildi. 
     16 Temmuz - Pamukbank'ın Halk Bankası'na devrini öngören yasa tasarısı, TBMM Genel Kurulu'nda kabul edildi. Vergi paketi olarak bilinen ve bazı kanunlarda değişiklik öngören yasa tasarısı, TBMM Genel Kurulu'nda kabul edildi. İMKB 58 gün sonra yeniden 19 bin puanın üzerinde kapandı. 
     17 Temmuz - TMSF, Kentbank'a 84 trilyon liralık borcu nedeniyle Sivas Demir Çelik Fabrikası'nın malvarlığına el koydu. 
     
     BDDK-ÇUKUROVA ANLAŞMASI 

     20 Temmuz - BDDK ile Çukurova Grubu arasında alacakların yeniden yapılandırılması ve erken ödenmesi konusunda yürütülen görüşmelerde anlaşma sağlandı. 
     23 Temmuz - Elektronik İmza Yasası yürürlüğe girdi. 
     27 Temmuz - İşadamı Ahmet Aydın Bolak hayatını kaybetti. İSO 500 Büyük Sanayi Kuruluşu sıralamasında, birinciliği Tüpraş aldı. 
     30 Temmuz - IMF İcra Direktörleri Kurulu, Türkiye'nin programının Sekizinci Gözden Geçirme dönemini sona erdirerek, yaklaşık 661 milyon dolar tutarındaki yeni kredi dilimini serbest bıraktı. 
     31 Temmuz - Benzin ve motorinde dağıtım payları, litre başına 1 sent artırıldı. 
     2 Ağustos - Ağustos ayına dolar 1 milyon 460 bin liradan, euro ise 1 milyon 760 bin liradan başladı. 
     4 Ağustos - TMSF ile Çukurova Grubu arasında, borçların erken ödenmesi hususunda sağlanan şartların ek bir sözleşme ile imza altına alındığı bildirildi. 
     5 Ağustos - BDDK, Çukurova Grubu ile anlaşmanın imzalandığını duyurdu. 
     
     YENİ DÖNEMDE IMF İLE İLİŞKİLER 

     6 Ağustos - Başbakan Erdoğan, IMF ile 2005 ve sonrasındaki ilişkilerin, kaynak kullanımını içeren yeni bir stand-by düzenlemesi çerçevesinde yürütülmeye başlanmasına karar verdiklerini söyledi. 
     8 Ağustos - Sanayi üretimi yılın ilk 6 ayında, geçen yılın aynı dönemine göre yüzde 13.6 oranında arttı. 
     9 Ağustos - İMKB, yüzde 83.3'lük yıllık artış ile OECD ülkelerinin menkul kıymet borsaları listesinde ilk sırada yer aldı. 
     10 Ağustos - ABD Merkez Bankası, faiz oranlarını çeyrek puan arttırdı. Sigaradan alınan maktu ÖTV tutarları, sigaranın tütün tipine göre yeniden belirlendi. 
     12 Ağustos - TMSF ile Garipoğlu Grubu arasında ''Sümerbank ve diğer fon bankalarına olan borçların yapılandırılmasına yönelik olarak'' devam eden müzakereler anlaşma ile sonuçlandı. Türk Telekom'un tüm telefon konuşmalarında yüzde 80'e varan indirim yapacakmış izlenimi uyandıran reklam ve broşürleriyle ilgili olarak, Reklam Kurulu ihtiyati tedbir niteliğinde durdurma kararı verdi. 
     13 Ağustos - Dünya ham petrol arzındaki belirsizlikler nedeniyle, ABD'nin Batı Teksas türü ham petrolünün varili 45 doların üstüne çıktı. Doğuş Grubu, İntesa ile yürüttüğü ortaklık görüşmelerinin anlaşmazlıkla sonuçlanması üzerine Garanti Bankası'nin yüzde 8.51'ini yurtdışındaki yatırımcılara sattı. 
     14 Ağustos - Tarım ve Köyişleri Bakanlığı tarafından tarımsal amaçlı kooperatiflere kullandırılan ve icra takibine uğrayan kredilerin borçları, ana para ve temerrüt faizi ile birlikte donduruldu. 
     
     TÜKETİMİ KISMA ÇABALARI 

     15 Ağustos - Bankalar ve finansman şirketlerince kullandırılan tüketici kredilerinde, Kaynak Kullanımı Destekleme Fonu kesintisi oranı 5 puan arttırıldı. 
     17 Ağustos - Standard And Poor's, Türkiye'nin uzun vadeli döviz cinsinden kredi notunu B 'dan BB -'ye yükseltti. Emlak Vergisi'ne esas olmak üzere, 2005 yılında uygulanacak bina metrekare normal inşaat maliyet bedelleri yüzde 12 oranında artırılarak YTL üzerinden belirlendi. 
     
     BREDENKAMP GÖREVDE 

     18 Ağustos - Odd Per Brekk'in yerine IMF Türkiye Temsilciliği'ne atanan Hugh Bredenkamp, görevine resmen başladı. 
     19 Ağustos - Tepe İnşaat A.Ş Irak'ta görev yapmakta olan personelini çekme kararı aldı. 
     23 Ağustos - KKTC'den Güney Kıbrıs'a ticari mal akışını düzenleyen Yeşil Hat Tüzüğü yürürlüğe girdi. Dolar 1 milyon 500 bin lirayı aştı. 
     24 Ağustos - Uluslararası borsalarda ham petrol fiyatları 46 doların da altına geriledi. 
     25 Ağustos - Fitch, Türkiye'nin B artı olan kredi notunu değiştirmezken, kredi notu görünümünü durağandan pozitife çevirdi. 
     30 Ağustos - Maliye Bakanlığı, sigara ve alkollü içkiden alınan ÖTV sisteminde yeni bir düzenleme daha yaptı. 
     31 Ağustos - İMKB, 20 bin 218 puana çıktı. 
     
     TMSF'NİN ALACAK SATIŞI 

     1 Eylül - TMSF, ilk alacak satışı ihalesini sonuçlandırdı. İhaleyi, Bebek Varlık Yönetim A.Ş 22,5 milyon dolar tutarındaki teklifi ile kazandı. Dolar 1 milyon 503 bin lira, euro ise 1 milyon 828 bin liradan Eylül ayına başladı. 
     3 Eylül - Tapu ve Kadastro Genel Müdürü Zeki Adlı, 780 bin kilometrekarelik Türkiye'nin 269 bin 296 dönümünün yaklaşık onbinde üçü yabancıların mülkiyetinde olduğunu açıkladı. 
     6 Eylül - Ankara 10. İdare Mahkemesi, POAŞ'ın yüzde 25.8 oranındaki kamu hissesinin İş-Doğan Petrol Yatırımları A.Ş'ye satış bedelinin vadelendirilmesine ilişkin ÖYK kararını iptal etti. 
     7 Eylül - İMKB Bileşik Endeksi 21,119 puana çıktı. 
     
     NEMADA 3. TAKSİT ÖDEMELERİ BAŞLADI 

     8 Eylül - Nemada 3. taksit ödemelerine başlandı. Merkez Bankası gecelik faiz oranlarını yüzde 22'den yüzde 20'ye, borç verme faiz oranını da yüzde 27'den yüzde 24'e indirdi. 
     9 Eylül - Akçakoca açıklarında doğalgaz bulundu. 
     10 Eylül - TİGEM, özelleştirme kapsamından çıkarıldı. DİE, bu yılın ikinci üç aylık dönemindeki büyüme hızını yüzde 14.4 olarak açıkladı. 6 aylık büyüme hızı ise yüzde 13.5 oldu. 
     11 Eylül - Amerikan Forbes dergisi tarafından yapılan ve dünyanın en iyi ve en büyük 400 şirketinin sıralandığı ''A Listesi''nde, bu yıl Türkiye'den Koç Holding 140, Akbank ise 320. sırada yer aldı. 
     14 Eylül - ABD'nin Meksiko Körfezi'ndeki petrol tesislerini tehdit eden İvan tayfunu ve Irak'ta Kerkük-Yumurtalık petrol boru hattına yapılan yeni sabotaj, uluslararası piyasalarda petrol fiyatlarını yükseltti. 
     15 Eylül - Tarım liseleri Milli Eğitim Bakanlığı'na devredildi. 
     16 Eylül - Başbakan Erdoğan'ın da katıldığı toplantıda, YTL tanıtıldı. IMF heyeti İstanbul'da temaslarına başladı. 
     19 Eylül - Koç Holding Şeref Başkanı Rahmi Koç, 2 yıl sürecek dünya turuna başladı. 
     20 Eylül - IMF heyeti İstanbul'dan Ankara'ya geçti 
     21 Eylül - ABD Merkez Bankası, faiz oranlarını çeyrek puan artırdı. 
     23 Eylül - AB'den gelen olumlu haberlerle borsa endeksi günü 22.276 puandan kapattı. TSE'de bazı üst düzey yöneticiler ''ihtiyati tedbir'' olarak görevinden uzaklaştırıldı. 
     27 Eylül - Doğrudan gelir desteğinde, 2003 yılının son ödemesi olan 2. dilim, 4. grup ödemeleri başladı. Denizbank'ın, hisselerinin halka arzı tamamlandı. CHP, Pamukbank'ın Halkbank'a devrine ilişkin yasanın 2 maddesinin yürürlüğünün durdurulması ve iptali istemiyle Anayasa Mahkemesi'ne başvurdu. Araç muayene istasyonlarının özelleştirilmesine dönük ihaleye çıkıldı. 
     
     PETROL 50 DOLARIN ÜZERİNDE 

     28 Eylül - Uluslararası piyasalarda petrol fiyatları ilk kez psikolojik sınır olarak kabul edilen 50 doları geçti. Amerikan Dow Jones, ''Dow Jones İslamic Market Türkiye'' endeksini oluşturdu. 
     30 Eylül - 5. Dünya Türk İşadamları Kurultayı Ankara'da yapıldı. Çukurova Grubu'nun, TMSF'ye bugün yapması gereken ilk ödemesini, 11 Ekim tarihine kadar yapabileceğini bir mektupla Fon'a bildirdiği açıklandı. Moody's, Türkiye'nin yerel para ve yabancı para cinsinden ülke tavan notunu B3'den B2'ye yükseltti. 2004 yılının ikinci üç ayında işsizlik oranı yüzde 9.3 olarak açıklandı. 
     
     GÜLER SABANCI 7. SIRADA 

     Yılın son çeyreğinde ekonomide yaşanan gelişmeler de şöyle 
     1 Ekim - Akaryakıt ürünleri ve doğalgaza, ortalama yüzde 5 oranında zam yapıldı. Financial Times'ın Avrupa'nın en güçlü 25 kadın yöneticisini yayınladığı listede, Güler Sabancı 7. sırada yer aldı. Hazine yurtdışında, dış borçlanma kapsamında 1 milyar dolarlık tahvil ihraç etti. 
     4 Ekim - Dünya Bankası'ndan Türkiye'ye toplam 27 milyon dolar sağlanmasına ilişkin anlaşmalar Washington'da imzalandı. 
     5 Ekim - Irak, Türk vatandaşlarına 40 dolarlık vize harcını kaldırdı. 
     
     AB İLERLEME RAPORU AÇIKLANDI 

     6 Ekim - AB Komisyonu'nun Türkiye İlerleme Raporu açıklandı. Cari işlemler dengesinin bu yıl ilk defa Ağustos ayında 118 milyon dolar fazla verdiği açıklandı, ancak bu rakam daha sonra -2 milyon dolar olarak düzeltildi. THY'de halka arz süreci başladı. 
     7 Ekim - Bakır fiyatları son 10 yılın en yüksek seviyesine yaklaştı. 
     
     YENİ STAND-BY GÖRÜŞMELERİ BAŞLADI 

     11 Ekim - IMF heyeti, yeni Stand-By anlaşmasına dönük Ankara'da görüşmelere başladı. 
     13 Ekim - İran hükümeti, Türk şirketi Turkcell'in de hissesinin bulunduğu İrancell anlaşmasını meclise gönderdi. Çukurova Grubu ek sözleşme gereği 130 milyon dolarlık ilk taksidi ödeyemediği için, sözleşmenin feshedildiği ve ilk hale dönüldüğü açıklandı. Yüksek Planlama Kurulu toplantısında, 2005'e dönük temel ekonomik büyüklükler belirlendi. 
     16 Ekim - Bakü-Tiflis-Ceyhan boru hattının Azerbaycan ve Gürcistan kesimleri, iki ülke Cumhurbaşkanları İlham Aliyev ve Mihail Saakaşvili'nin de katıldığı törenle birleştirildi. Avrupa Yatırım Bankası, DSİ'nin 4 baraj projesi için, toplam 86 milyon euro tutarında kredi vermeyi kararlaştırdı. 
     17 Ekim- 2005 Mali yılı bütçe tasarısı TBMM başkanlığına sunuldu. 
     18 Ekim - İşsizlik Sigortası Fonu kapsamında ''Ücret Garanti Fonu'' kuruldu. 
     19 Ekim- Akaryakıt ürünlerine ortalama yüzde 5 oranında zam yapıldı. 
     20 Ekim - Türkiye, Uluslararası Saydamlık Örgütü'nün 2004 yılı raporunda Dünya Yolsuzluk Ligi'nde 77. sırada yer aldı. 
     21 Ekim - TOBB Başkanı Hisarcıklıoğlu, Avrupa iş dünyasının en büyük kuruluşu olan Avrupa Ticaret ve Sanayi Odaları Birliği'nin Eurochambers yönetim kurulu üyeliğine seçildi. OECD Türkiye raporu açıklandı. 
     
     PETROL 55 DOLARI AŞTI 

     22 Ekim - ABD hafif petrolünün varil fiyatı 55.35 dolara çıkarak yeni bir rekora ulaştı. Danıştay İdari Dava Daireleri Genel Kurulu, Tüpraş'ın yüzde 65.76 hissesinin özelleştirme yoluyla devredilmesine izin veren Rekabet Kurulu Kararı'nın yürütmesinin durdurulması kararına yapılan itirazı reddetti. 
     
     YTL TANITILDI 

     25 Ekim - YTL kampanyası çerçevesinde yeni banknot ve madeni paralar, fiziki olarak kamuoyuna tanıtıldı. Buna göre banknotlar 1, 5, 10, 20, 50 ve 100 YTL olacak. Madeni paralar ise 1, 5, 10, 25 ve 50 kuruş ile 1 YTL olarak tedavüle verilecek. Petrol Ofisi'nin, yabancı kurumsal yatırımcılara hisse senedi ihracında varant rehin senedi uygulamasından vazgeçildi. 
     26 Ekim - IMF heyeti, ikinci tur görüşmelerini tamamlayıp Türkiye'den ayrıldı. 
     30 Ekim - Yurtdışından ithal edilen özürlü araçlarına vergi muafiyeti getirildi. 
     31 Ekim - 2005 yılında 12 aylık TÜFE artışının yüzde 8 hedeflendiği açıklandı. Saatler 02.00'de bir saat geri alındı. 
     1 Kasım - Cari işlemler dengesi, bu yıl ilk defa Eylül ayında 109 milyon dolar fazla verdi. 
     
     PETROL 50 DOLARIN ALTINDA 

     2 Kasım - İMKB Bileşik Endeksi 23,215 puana çıktı. Sabancı Grubu, Saka markası ile yeniden su sektörüne girdi. Uluslararası borsalarda petrol fiyatları 50 dolar seviyesinin altına geriledi. Binek otomobillerin satışında alınan ÖTV oranları 7-9 puan artırıldı. 
     4 Kasım - KKTC Cumhuriyet Meclisi Genel Kurulu, ''KKTC'de Tedavülde Bulunan Türk Lirası'nın TL Yeni Türk Lirası'yla YTL Dönüştürülmesi Yasa Tasarısı'nı'' kabul etti. Botaş Genel Müdürlüğü, Doğalgaz Piyasası Kanunu çerçevesinde, doğalgaz alım sözleşmelerinin özel sektöre devri yolunda ilk ihaleleri başlattı. 
     5 Kasım - Danıştay 10. Dairesi, Demirbank'ın Tasarruf Mevduatı Sigorta Fonu'na devrine ilişkin BDDK'nın kararını iptal etti. Pamukbank'ın Halk Bankası'na devredilmesine karar verildi. Çukurova Grubu, Yapı ve Kredi Bankası hisselerinin satış çalışmaları için JP Morgan'a yetki verdi. 
     
     COCA-COLA'NIN HALKA ARZI ERTELENDİ 

     8 Kasım - Coca Cola İçecek'in halka arzı ertelendi. Bayram nedeniyle memur maaşları erken ödendi. 
     9 Kasım - TÜSİAD Başkanı Ömer Sabancı'nı kardeşi, işadamı Mehmet Sabancı Londra'da geçirdiği kalp krizi sonucu hayatını kaybetti. Başbakan Yardımcısı Şener, uzun vadeli, uygun koşullu konut sistemini mortgage uygulamak için çalıştıklarını bildirdi. 
     10 Kasım - ABD Merkez Bankası FED, dolar faizinde yıl içinde 4'üncü artırımını gerçekleştirirken, faizi 0.25 puan artırdı. Enerji Bakanı Hilmi Güler, Türkiye'de 4 bin 500 megawattlık nükleer santrallerin 2012 yılından itibaren devreye alınacağını bildirdi. Türkiye turizmde Ekim ayında 15 milyon turist rekorunu aştı. FAO Genel Direktörü Jacques Diouf ile Dünya Bankası Başkan Yardımcısı Shigeo Katsu Türkiye'ye geldi. 
     12 Kasım - Türkbank'ın ihalesini fesat karıştırılması ile ilgili dava 6 yıl sonra karara bağlandı. 
     16 Kasım - Devlet Demiryolları Genel Müdürlüğü, kurtarma filoları oluşturmaya karar verdi. 
     
     PAMUK-HALKBANK BİRLEŞMESİ TAMAM 

     17 Kasım - The Economist tarafından yapılan ''dünyanın en çok yaşanmaya değer devletleri'' anketinde, Türkiye yaşam kalitesi endeksine göre ellinci sırada yer aldı. THY halka arzında ön talep toplama işlemi başladı. Pamukbank ile Halk Bankası birleşmesi tamamlandı. 
     19 Kasım - Başbakan Erdoğan, Aksaray'da 41 fabrikanın açılışını yaptı, 68 fabrikanın da temelini attı. 
     
     YTL GÖRÜCÜYE ÇIKTI 

     20 Kasım - 1 Ocak 2005'ten itibaren kullanılmaya başlanacak Yeni Türk Lirası ile Yeni Kuruşlar basına tanıtıldı. 
     23 Kasım - TEB'in ana hissedarı TEB Mali Yatırımlar A.Ş.'nin yüzde 50 hissesinin BNP Paribas'a devri konusunda anlaşma imzalandı. Altın fiyatları 450 dolar sınırına ulaştı. 
     25 Kasım - Türk Telekom A.Ş hisselerinin yüzde 55'inin blok satışı için ihale ilanına çıkıldı. Tütün ve tütün mamullerinin satışı ve reklamlarına sınırlamalar getiren uluslararası sözleşme, TBMM Genel Kurulu'nda kabul edildi. BDDK, Finansal Hizmetler Kanunu Tasarısı Taslağı ile ilgili çalışmalarını sonuçlandırdı. 
     
     TÜPRAŞ'IN SATIŞINA İPTAL 

     26 Kasım - Danıştay 10. Dairesi, kamu yararı bulunmadığı gerekçesiyle Ankara 10. İdare Mahkemesi'nin Tüpraş'ın satışının iptaline ilişkin kararını onadı. Uzan şirketlerinin yönetimi, doğrudan TMSF Başkan Yardımcıları Mehmet Çalışkan, Ferruh Tunç ve Yüksel Görgeç'e bağlandı. 2005'te vergi artışlarına temel oluşturacak Yeniden değerleme oranı yüzde 11.2 olarak açıklandı. 
     27 Kasım - THY'nin halka arzında 5 kat ön talep gelirken, halka arz fiyatı 6 bin 975 lira olarak açıklandı. 
     30 Kasım - Türk Telekom, kablo internet ücretlerinde yüzde 50-59 oranında indirime gitti. 
     
     KATILIM ÖNCESİ EKONOMİK PROGRAM AÇIKLANDI 

     1 Aralık - AB Komisyonu'na gönderilen Katılım Öncesi Ekonomik Program açıklandı. Sabancı Holding, DuPont Sabancı Polyester Europe B.V'nin yüzde 50 hissesini DuPont'dan satın aldı. Organik Tarım Yasa Tasarısı, TBMM Genel Kurulu'nda kabul edilerek yasalaştı. 
     2 Aralık - Uluslararası borsalarda 50 dolar sınırında seyreden petrol fiyatları hızla geriledi. Altının onsu 456.75 dolara çıktı. Cari işlemler dengesi Ekim ayında 232 milyon dolar açık verirken, on aylık açık 10 milyar 719 milyon doları buldu. 
     3 Aralık - Enflasyon Kasım ayında TEFE'de yüzde 0.75, TÜFE'de yüzde 1.54 olurken, yıllık enflasyon TEFE'de 14.40, TÜFE bazında ise yüzde 9.79 olarak hesaplandı. 
     4 Aralık - Tepe-Akfen-Vie TAV , verdiği teklifle birinci olduğu Kahire Havalimanı yeni dış ve iç hatlar terminali yapım ihalesi ile ilgili anlaşmayı Kahire'de imzaladı. 
     5 Aralık - Maliye Bakanlığı'nın yayımladığı ve Hazine'ye ait taşınmaz malların değerlendirilmesine ilişkin Milli Emlak Genel Tebliği, irtifak hakkı ile devletten 49 yıllığına kadar sürelerle kiralanan ve üzerlerinde çeşitli tesisler inşa edilen taşınmazların satışına imkan tanıdı. 
     6 Aralık - Serbest piyasada dolar satış fiyatı 1 milyon 400 bin liranın altına geriledi. Devlet Bakanı Babacan, tüm finansal enstrümanlarla ilgili 1 Ocak 2006 tarihinden itibaren yeni bir vergi sistemine başlanılacağını bildirdi. Arçelik, beyaz ve elektronik eşyada ürün kiralama dönemini başlattı. THY'nin halka arzı tamamlandı. Rusya Devlet Başkanı Putin Türkiye'ye geldi. 
     
     EURO DOLAR PARİTESİ ZİRVEDE 

     7 Aralık - 2005 Mali Yılı Bütçe tasarısı, 155 milyar 472 milyon YTL olarak TBMM Plan ve Bütçe Komisyonu'nda kabul edildi. Euro, dolar karşısında 1.3466 ile rekor kırdı. 
     8 Aralık - ABD hafif petrolünün varil fiyatı 30 Ağustos'tan bu yana aldığı en düşük fiyat olan 41.43 dolara indi. 
     9 Aralık - Nemada 4. taksit ödemesi başladı. Hanehalkı işgücü anketine göre, 2004 yılının üçüncü üç ayında Türkiye'de işsizlik oranı, yüzde 9.5 olarak belirlendi. STFA Grubu'nun kurucularından Fevzi Akkaya vefat etti. 
     10 Aralık - Bu yılın üçüncü 3 aylık döneminde büyüme hızı, 'beklentilerin altında' yüzde 4.7'de kaldı. Yılın 9 ayındaki GSMH büyümesi ise yüzde 9.7 oldu. 
     13 Aralık - Tekel'in sigara işletmesi için yeniden ihaleye çıkıldı. Bütçe uzun aradan sonra, aylık bazda ilk defa 418 trilyon lira fazla verdi. 
     14 Aralık - ABD merkez bankası FED, yıl içinde 5'inci faiz artırımı kararıyla doların kısa vadeli gösterge faizini yüzde 2.25'e yükseltti. Endeks, 23,840 puanla seans içi rekorunu kırdı. IMF ile yeni bir 3 yıllık program konusunda anlaşmaya varıldı. Bileşik faizler, 224 gün vadeli bono ihalesinde yüzde 23.69, 567 gün vadeli tahvil ihalesinde ise yüzde 23.36 olarak belirlendi. 
     15 Aralık- İtalya ile iyiniyet protokolü imzalandı. Sanayi ve Ticaret Bakanı Ali Coşkun, önümüzdeki yıl İtalya'dan Türkiye'ye 3 milyar doları aşkın yatırım geleceğini söyledi. Arsa Ofisi'nin Toplu Konut İdaresi'ne devrini öngören yasa ile Ticaret Kanunu'nda YTL'ye uyumun sağlandığı değişiklik yasası Resmi Gazete'de yayımlandı. 
     16 Aralık- Endüstri Bölgeleri yönetmeliği çıktı. Yönetmelik kapsamında endüstri bölgesi, özel endüstri bölgesi ve ihtisas endüstri bölgeleri kurulabilecek, osb'ler ise 'kısmen ya da tamamen' endüstri bölgesi ilan edilebilecek. AB zirvesinin ilk gününde İMKB Bileşik Endeksi, beklentilerle 23,935.20 puandan rekorla günü tamamladı. 
     17 Aralık - AB, tam üyeliğe dönük Türkiye ile 3 Ekim 2005 tarihinde müzakerelere başlanmasını kararlaştırdı. Brüksel'den gelen olumlu haberlerle, borsa günün tamamında 425.43 puan artarak 24,360.63 puana yükseldi, yeni bir rekor kırdı. Günlük işlem hacminde de 2 katrilyon 106.1 trilyon lirayla, 2004 yılının en yüksek değerine ulaşıldı. Vergi uygulamalarının basitleştirilmesi ile vergi mevzuatının Yeni Türk Lirası'na YTL uyumlaştırılmasını öngören yasa tasarısı TBMM Başkanlığı'na sunuldu. 
     20 Aralık - Merkez Bankası, kısa vadeli faiz oranlarında 2 puanlık indirime gitti. Merkez Bankası Başkanı Süreyya Serdengeçti, 2005 yılı para ve kur politikalarını açıkladı. İmalat sanayinde kapasite kullanımı, bu yılın Kasım ayında yüzde 83.4'e yükseldi. 
     
</TEXT>
</DOC>
