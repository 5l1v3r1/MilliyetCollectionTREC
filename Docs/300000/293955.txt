<DOC>
<DOCNO> 293955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas15.html </URL>
<DATE> 2004/12/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ABD'li blues ustası Ricks Türkiye'ye yerleşecek... 
</HEADLINE>
<TEXT>

     Daha önce ABD'yi terk ederek Avrupa'ya yerleşen ünlü Blues ustası Jerry Ricks, Türkiye'ye yerleşmeye karar verdiğini söyledi. 
     ''Efes Pilsen Blues Festivali 15'' programı kapsamında Diyarbakır'da konser veren Ricks, Türkiye'ye yerleşmeye karar verdiğini açıkladı. 
     Daha önce başta ülkesindeki ırkçılık sorunu olmak üzere çeşitli nedenlerle ABD'yi terk ederek Avrupa'ya yerleştiğini belirten Ricks, ilk kez geçen yıl geldiği Türkiye'ye hayran olduğunu söyledi. 
     Türkiye'den ayrıldıktan sonra da internetten Türkiye hakkında bilgi edindiğini ve her yerde beyaz peynir ve zeytini aradığını ifade eden Ricks, şöyle dedi 
     ''Geçen yıl Türkiye'ye geldiğimde, ne olduğunu bilmediğim özel şeyler hissettim. İnsanı ve diğer güzelliklerle beni kendine çekti. İlk gelişimden sonra Türkiye hiç aklımdan çıkmadı ve İstanbul'a yerleşmeye karar verdim. Sürekli internetten Türkiye ile ilgili bilgi edindim ve Türkçe öğrenmeye çalıştım. Türkiye'den ayrıldıktan sonra da zeytin ve beyaz peynirinizi aradım.'' ''Sahip olduğunuz kültür ve dokuyu mutlaka korumalısınız. Batı dünyası gelişmiş, ama o gelişmelerden daha önemli şeyler var. Bunları fark ettiğinizde nerede olmanız gerektiğini anlayacaksınız'' diyen Ricks, Türkiye'nin bir kavşakta olduğunu ve bunun kendisini farklı kıldığını belirtti. 
     Ricks, İstanbul'da bir süre Pera Palas'ta kaldığını ve o civarda kendileri için adeta başka bir dünya oluştuğunu belirterek, en kısa zamanda İstanbul'a yerleşeceğini sözlerine ekledi. 
     
</TEXT>
</DOC>
