<DOC>
<DOCNO> 298454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun22.html </URL>
<DATE> 2004/12/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İsrail, Gazze'de operasyona hazırlanıyor... 
</HEADLINE>
<TEXT>

     İsrail ordusunun, ordu mevzileri ve Yahudi yerleşim birimlerinin son günlerde havan topu saldırılarına hedef olması nedeniyle, Gazze'de yeni bir operasyona hazırlandığı bildirildi. 
     Jerusalem Post gazetesi, ''Demir Portakal'' adı verilen operasyon çerçevesinde, İsrail askerlerinin bu sabah erkenden Han Yunus mülteci kampını batıdan çevirmeye başladıklarını duyurdu. 
     Refah'ta, geçen Pazar günü 5 İsrail askerinin ölmesine yol açan patlamanın ve İsrail mevzilerine yönelen saldırıların ardından, Başbakan Ariel Şaron'un onayıyla düzenlenen operasyon hakkında bilgi veren İsrailli komutan Ofer Winter, askerlerin mülteci kampında, ''İsraillilerin güvenliğini sağlayıncaya kadar'' kalacağını belirtti. 
     Ordu Radyosu, sabaha karşı İsrail helikopterlerinin açtığı ateşte Filistinli kaynaklara göre 3 Filistinlinin öldüğünü, İsrail ordu kaynaklarının ise ölenlerin sayısını 6 olarak bildirdiklerini duyurdu. Filistinli militanların tanksavar füzelerle karşılık verdikleri çatışmada, 8 Filistinlinin de yaralandığı belirtiliyor. 
     İsrail Radyosu da, geçen hafta içinde, Filistinli militanların Yahudi yerleşim birimlerine ve İsrail askerlerinin mevzilerine 50 havan topu fırlattığını, bu saldırılarda bir Tayvanlının öldüğünü, aralarında sivillerin de bulunduğu 15 İsraillinin yaralandığını bildirdi. 
     
</TEXT>
</DOC>
