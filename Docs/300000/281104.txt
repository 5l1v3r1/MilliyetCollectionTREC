<DOC>
<DOCNO> 281104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/axspo02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'En büyük biziz' 
</HEADLINE>
<TEXT>


Galatasaray Başkanı Canaydın, 100. yıl meşalesinin sonsuzluğa akan şanlı tarihi simgelediğini dile getirdi 


'Tutkuların en büyüğü' 
GALATASARAY Başkanı Özhan Canaydın, Ali Sami Yen'de "Büyük Başkan" tezahüratlarıyla geldiği kürsüde duygu dolu bir konuşma yaptı. Canaydın, "Atatürk'ün gençlere bıraktığı emri yerine getirmenin gururu ve bahtiyarlığını taşıyoruz. İnanıyorum ki kurucumuz Ali Sami Yen ve arkadaşlarının aziz ruhları bugün aramızda. Bizlere tutkuların en büyüğünü bırakıp, 'Galatasaraylıyım' dedirttiğiniz için önünüzde saygıyla eğiliyoruz" diye konuştu. 

'Her zaman, her yerde' 
ÖZHAN Canaydın, Galatasaray'ı yaşayıp, başarıları paylaşmanın ayrı bir gurur olduğunu dile getirdi. Galatasaray Başkanı sözlerini şöyle sürdürdü "100 yıllık bir kulübün, şanlı tarihin ve kültürün parçası olmakla gurur duyalım. Göğsümüzü gere gere tüm dünyaya haykıralım, çünkü biz Galatasaraylıyız. Her zaman, her yerde en büyük Galatasaray. Her şey Galatasaray için... 100. yılımız kutlu olsun. Hepinize teşekkür ediyoruz." 

19.05'te hayat durdu 

Galatasaray'ın 100. yılı başta İstanbul, Ankara, İzmir, Ordu olmak üzere dünyanın birçok ülkesinde de kutlandı. Sarı - Kırmızılı renklere gönül verenler sokaklara çıkıp, tarihi günün coşkusunu yaşadı. Galatasaraylı futbolcular sahaya bayraklarla çıktı. 


</TEXT>
</DOC>
