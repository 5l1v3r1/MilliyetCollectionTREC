<DOC>
<DOCNO> 253365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo24.html </URL>
<DATE> 2004/07/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Schumacher, Toyota ile anlaşma sinyalleri verdi... 
</HEADLINE>
<TEXT>

     Formula 1 takımlarından Williams BMW pilotu Ralf Schumacher, Toyota takımı ile anlaşma sinyaleri verdi. 
     Almanya'da yayınlanan Bunte dergisine açıklamalarda bulunan Schumacher, Toyota ile anlaşıp anlaşmadığı yönündeki bir soruya, ''Eğer sizin elinizdeki bilgiler bu yöndeyse bunları yalanlayamam'' yanıtını verdi. 
     Alman pilotun menajeri Willi Weber de Schumacher'in bir takımla anlaştığını, ancak bunu açıklamanın erken olduğunu söyledi. 
     Williams BMW ile Ralf Schumacher'in arasının açılmasında, Williams ekibinin Alman pilota geçen yıl ödediği 15 milyon Euro yerine bu yıl 9 milyon Euro önermesinin yanısıra takım arkadaşı Kolombiyalı pilot Juan Pablo Montoya ile de anlaşmazsızlık yaşamasının etkili olduğu belirtildi. 
     ABD Grand Prix'sinde ağır bir kaza geçiren ve 2 kaburga kemiği kırılan Alman pilotun ağrıları nüksetmemesi durumunda Macaristan Grand Prix'sine katılacağı bildirildi. 
     
</TEXT>
</DOC>
