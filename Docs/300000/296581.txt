<DOC>
<DOCNO> 296581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko53.html </URL>
<DATE> 2004/12/10/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Taksim otelcilik'ten 101.8 milyon dolarlık otel satışı 
</HEADLINE>
<TEXT>

     Vakıfbank iştiraklerinden Taksim Otelcilik A.Ş, ihaleye çıkardığı 6 otelden 5'ini, toplam 101 milyon 782 bin dolara sattı. 
     Vakıfbank'ın Levent'teki İstanbul Bölge Müdürlüğü binasında gerçekleştirilen ihalede Side Palace, Simena Tatil Köyü, Falez Otel, Alanya Obaköy ve Kuşadası otelleri kapalı teklif alma, açık artırma ve eleme usulüyle satıldı. 
     Yaklaşık 5 saat süren ihalede 5 otel, toplam 101 milyon 782 bin dolara alıcı buldu. Teklif gelmeyen Mersin Otel ise satılamadı. 
     İhalede, Alanya'daki Falez Otel, Sönmez Turizm tarafından 35 milyon 300 bin dolara, Kemer'deki Simena Tatil Köyü, Alanya Özkaymak Turizm tarafından 34 milyon 595 bin dolara satın alınırken, Nejat Delice, Alanya Obaköy'ü 7 milyon 361 bin dolara, Kuşadası Otel'i ise 1 milyon bin dolara aldı. 
     Side Palace ise 23 milyon 525 bin dolar bedelle Uludağ Tur Turizm şirketi adına Ağaoğlu Otelleri'nin sahibi Ali İbrahimağaoğlu tarafından satın alındı. 
     İbrahimağaoğlu, gazetecilerin sorusu üzerine, zincir olma yönünde ilerleyeceklerini belirterek, Uludağ'dan sonra İstanbul ve Bodrum'da da otel yapma planları olduğunu söyledi. 
     Side Palace'ı satın almakla İstanbul-Uludağ-Bodrum-Antalya ayağını oluşturduklarını kaydeden İbrahimağaoğlu, oteli iyi bir fiyata satın aldıklarını ve ismini değiştireceklerini söyledi. 
     İhaleyi gerçekleştiren komisyon yetkilileri de başarılı bir ihale olduğunu dile getirdi. 
     
</TEXT>
</DOC>
