<DOC>
<DOCNO> 282750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo12.html </URL>
<DATE> 2004/10/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Del Bosque'den İlhan Mansız'a sarı kart O sakat bir oyuncu 
</HEADLINE>
<TEXT>

     Beşiktaş Teknik Direktörü Vicente Del Bosque, Ankaragücü maçının kendileri için çok önemli olduğunu, kazanıp, hem güvenlerini devam ettirmek, hem de sıralamada daha yukarılara çıkmak istediklerini söyledi. 
     Del Bosque, BJK Nevzat Demir Tesisleri'nde düzenlediği basın toplantısında, son maçlarda takımın daha iyi oynamaya başladığını kaydederek, ''Son haftalarda daha iyiye gittiğimizi görüyoruz. Bu da pozitif bir şey. Ligdeki sıralamada oldukça düşük bir durumdayız. Önümüzdeki maçları kazanıp, yukarı doğru çıkmalıyız. Bu nedenle Ankaragücü maçı bizim için çok önemli. Hem güvenimizi devam ettirmek, hem de yukarılara çıkmak istiyoruz'' diye konuştu. 
     
     ''KARTLAR HOŞUMA GİTMİYOR'' 

     İspanyol teknik adam, kart cezaları nedeniyle birçok oyuncusundan yararlanamadığının hatırlatılması üzerine, şunları söyledi 
     ''Bizim takımın sadece oynamayı düşünmesi lazım. Kırmızı kartların hoşuma gittiği söylenemez. Aldığımız kartlar içinde, Tayfun'un hareketi doğru değildi, İbrahim Toraman yapmaması gereken bir hareket gerçekleştirdi, Ahmet Yıldırım da öyle. Diğer kartlar ise oyunun gereği olarak görüldü. Alınan sonuçlar ve kırmızı kartlar arasında denge olduğunu düşünüyorum. İyi oynarsak kartların düşeceğine inanıyorum.'' Sezon başında Beşiktaş'ın rakiplerine ve hakemlere karşı daha sempatik olacağını söylediğinin hatırlatılması üzerine Del Bosque, şöyle devam etti 
     ''Kimseye sempatik olmaya uğraşmıyorum, sadece doğru davranmaya çalışıyorum. Gördüğünüz gibi öyle sempatik bir insan da değilim. Her geçen gün daha iyi bir Beşiktaş yaratmak için buradayız. Kulübün ne tarz bir kulüp olduğu, takım olarak hakemlere ve rakiplerimize davranışlarımızla belli olur. Kulüpler zamanla kazandıkları zaferlerle, aynı zamanda rakiplere olan iyi niyetle ve hakemlere davranışlarıyla da belli olur.'' 

     
</TEXT>
</DOC>
