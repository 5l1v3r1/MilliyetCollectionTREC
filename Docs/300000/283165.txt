<DOC>
<DOCNO> 283165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy05.html </URL>
<DATE> 2004/10/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Arınç TBMM ziyaretçilerine türban yasağı yok 
</HEADLINE>
<TEXT>

     TBMM Başkanı Bülent Arınç, Meclis İçtüzüğü'nde TBMM çalışanları ve dışarıdan görevle gelenlerin kıyafetlerine ilişkin hükümler bulunduğunu, ziyaretçilerin TBMM'ye türbanla giremeyeceğine ilişkin bir düzenlemenin ise bulunmadığını savundu. 
     TBMM Başkanı Arınç, sık sık CHP'lilerin Meclis'e türban ve kara çarşafla gelen ziyaretçilerle ilgili sorularıyla karşılaşıyor. Arınç'a, son olarak CHP Manisa Milletvekili Hasan Ören, türban sorusu yöneltti. Ören, Dışişleri Komisyonu'na türbanla gelen bir öğrencinin kendi uyarısıyla toplantıdan çıkarıldığını, tamamen provakasyon amaçlı bu tür olayların ileride yinelenmemesi için kurallara ilişkin gerekli açıklamanın yapılması zorunluluğunun doğduğunu belirterek, bu konuda bilgi istedi. 
     Başkan Arınç, TBMM İçtüzüğü'nün, Başkan, görevli katip üyeler, milletvekilleri, bakanlar, Meclis personeli ve diğer kamu personelinin TBMM Genel Kurul salonundaki kıyafetlerini düzenlediğini bildirdi. Arınç, bu maddede TBMM'ye gelen ziyaretçiler ve Genel Kurulu izleyen dinleyicilerle ilgili bir hüküm bulunmadığını vurguladı. Arınç, ziyaretçi ve dinleyicilerle ilgili olarak, Devrim Yasaları arasında yer alan, "Şapka İktisası Hakkındaki Kanun", "Tekke ve Zaviyelerle Türbelerin Seddine ve Türbedarlıklar ile Bir Takım Ünvanların Men ve İlgasına Dair Kanun", "Bazı Kisvelerin Giyilemeyeceğine Dair Kanun" ve "Bazı Kisvelerin Giyilemeyeceğine Dair Kanunun Tatbik Suretini Gösterir Nizamname" hükümleriyle bunların uygulanmasına yönelik genelge, kararı ve emirlerin uygulandığını bildirdi. 
     Arınç, Meclis İçtüzüğü'nde komisyonlarda bulunanların kıyafetleriyle ilgili hüküm bulunmadığını, İçtüzüğün Genel Kurul'daki kıyafetlerle ilgili maddesinin teamülen uygulandığını kaydetti. 
     Arınç, CHP'li Ören'in "TBMM'nin hangi alanlarına türbanla girilir, hangi alanlarına türbanla girilmez " sorusuna karşılık, "Ziyaretçilerin TBMM'ye türbanla giremeyeceğine dair bir düzenleme bulunmamaktadır. TBMM çalışanları ve dışarıdan görevle gelenler için ise yürürlükteki mevzuat uygulanmaktadır" yanıtını verdi. 
     
</TEXT>
</DOC>
