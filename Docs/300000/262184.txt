<DOC>
<DOCNO> 262184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur39.html </URL>
<DATE> 2004/08/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Üst geçite bırakılan bebeğe polisler sahip çıktı 
</HEADLINE>
<TEXT>

     Kızılay'da üst geçite bırakılan yeni doğmuş bebeğe polisler sahip çıktı ''Meşrutiyet Caddesi Karanfil Sokak kesişimindeki üst geçitte bir kadın bebeğini bıraktı ve kaçıyor'' şeklinde 155 Polis İmdat hattına gelen ihbarı değerlendiren Çankaya Merkez Karakolu ekipleri, üst geçitte kundak içerisine sarılmış, yeni doğmuş bir kız bebek buldular. 
     Karakolda kadın polis memurları tarafından bakılan bebeğin, Çocuk Koruma Şubesi'ne gönderileceği öğrenildi. 
     Öte yandan, sabah saatlerinde Seğmenler Polis Karakolu'na giden genç bir kadının bebeğini, ''bu bebek gayri meşru, babasını tanımıyorum'' diyerek Çocuk Esirgeme Kurumu'na verilmek üzere karakola teslim etmek istediği öğrenildi. İsminin Emine Kabaklı olduğunu söyleyen kadının, daha sonra bebeği alarak karakoldan ayrıldığı belirtildi. 
     Kızılay'da bebeğini terk eden kadın ile sabah saatlerinde Seğmenler Polis Karakolu'na giden Emine Kabaklı'nın aynı kişi olabileceğini belirten emniyet yetkilileri, bebeğin annesini bulmak için çalışma başlattı. 
     
</TEXT>
</DOC>
