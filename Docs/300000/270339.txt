<DOC>
<DOCNO> 270339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun19.html </URL>
<DATE> 2004/09/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Independent Avrupa Türkiye'yi şimdi reddetmesin 
</HEADLINE>
<TEXT>

     İngiltere'de yayımlanan The Independent gazetesi, Avrupa Birliği'nin AB Türkiye'ye tam üyelik talebinde olumlu yaklaşmasını istedi. 
     Gazetenin yazarlarından Adrian Hamilton tarafından kaleme alınan makalede, ''Avrupa şu aşamada Türkiye'yi reddetmemeli'' ifadesine yer verildi. 
     Türkiye ile Avrupa arasında yapılacak müzakerelerin, Müslüman ve Hıristiyan dünyaları arasında ''birleşme olasılığı''na işaret edeceğini belirten Hamilton, bununla birlikte zamanlama açısından AB'nin karar vermekte zorlanacağını savundu ve bu çerçevede Rusya'nın Kuzey Osetya Özerk Cumhuriyeti'nin Beslan kentinde işlenen katliamı ve Türkiye'deki ''zina'' tartışmalarını örnek gösterdi. 
     Hamilton, Beslan'daki katliamın, ''zaten Müslüman bir ülkeyi AB'ye kabul etme konusunda derin kuşkular taşıyan bazı Avrupa ülkeleri için yardımcı bir unsur oluşturmadığı'' görüşünü dile getirdi. 
     AB Komisyonu'nun Hollandalı üyesi Frits Bolkestein'ın Türkiye'nin üyeliğiyle AB'nin ''İslamlaştırılabileceğini'' savunduğunu kaydeden Hamilton, bu görüşe katılan bazı başka politikacıların da olduğunu öne sürdü. ''Her şeye rağmen bugün, bu tür korkuların yenilebileceği en uygun zamandır'' diyen Independent yazarı, Avrupa'nın bir yol ayrımında bulunduğunu vurguladı. 
     Hamilton, Müslüman dünyasında ABD Başkanı George Bush ve Rusya Devlet Başkanı Vladimir Putin'in teröre karşı topyekun savaş fikrinin kendileri ve kaynakları üzerinde hakimiyet kurmaya yönelik olduğuna dair kuşku bulunduğunu belirtti ve ''Zaten teröristlerin ve diğer aşırı uçların da istediği budur'' diye ekledi. 
     Washington'un Irak'ı işgal yoluyla demokrasiyi bütün Ortadoğu'da yaygınlaştırma planının zorda olduğunu savunan Adrian Hamilton, bu noktada Türkiye'ye büyük ihtiyaç duyulduğunu kaydetti. İngiltere'de Türkiye'nin AB'ye başvurusunun kabulünün ''tarihi bir fırsat'' olarak görüldüğünü belirten yazar, ''Bu bir abartı değil. Müzakereler, Müslüman ve Hıristiyan dünyası arasındaki bir birleşme olasılığına işaret edecek. Bu noktada 1683'te yaşanan Viyana Kuşatması'nı hatırlatmak sadece tersine hizmet eder ve teröristlerin hevesle bekledikleri dünyadaki bölünmeyi derinleştirmekten başka işe yaramaz'' görüşünü ortaya koydu. 
     
</TEXT>
</DOC>
