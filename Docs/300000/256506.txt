<DOC>
<DOCNO> 256506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko13.html </URL>
<DATE> 2004/07/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Reel ücretler artmaya başladı... 
</HEADLINE>
<TEXT>

     İmalat sanayinde çalışan işçilerin reel ücretlerinde geçen yılın son çeyreğinde başlayan artış trendi bu yılın ilk üç aylık döneminde de devam etti. DİE, ocak-mart döneminde saat başına reel ücretlerin geçen yılın aynı dönemine göre yüzde 0.6 ve kişi başına kazancın da yüzde 2.1 oranında arttığını açıkladı. 
     Devlet İstatistik Enstitüsü, imalat sanayi sektöründe çalışanlara ilişkin kazanç endekslerinin sonuçlarını açıkladı. Buna göre sektörde üretimde çalışanların saat başına nominal ücretleri geçen yılın aynı dönemine göre ortalama yüzde 14.8 oranında artarken, üretimde çalışılan sürenin uzaması nedeniyle kişi başına ortalama nominal kazanç tutarı ise yüzde 16.4 oranında artış gösterdi. 
     Bu kapsamda kamu işyerlerinde çalışanların saat başına ücretlerinde yüzde 17.4, kişi başına kazançları ise yüzde 14.8 oranında artış kaydedildi. Özel sekör imalat sanayi 
     işyerlerinde çalışan işçilerin ise saat başına ücretlerinde yüzde 17.5, kişi başına kazançları ise yüzde 20.7 oranında artış kaydetti. 
     
     REEL DEĞİŞİMLER 
     DİE'nin ücret ve kazançtaki nominal artışları tüketici fiyatlarındaki artıştan arındırarak oluşturduğu reel ücret endeksi ise hem kamu hem de özel sektörde saat başına ücrette yüzde 2.9 arttı. Üretimde çalışan kişi başına kazanç ise kamu sektöründe yüzde 0.6, özel sektörde de yüzde 2.1 oranında reel artış gösterdi. 
     İmalat sanayinde çalışanların neel ücretlerinde 2001 kriziyle birlikte başlayan azalma trendi, geçen yılın son çeyreğine kadar devam etmişti. Geçen yılın son üç aylık döneminde saat başına reel ücretlerde yüzde 2.4 oranında artış yaşanmıştı. Ancak kişi başına kazanç endeksinde yüzde 0.9 oranında reel azalma yaşanmıştı. 
     
     ÜRETİM DIŞINDA ÇALIŞANLAR 
     İmalat sanayinde üretim dışındaki alanlarda çalışanların kişi başına kazancı ise kamu sektöründe nominal olarak yüzde 14.8, özel sektörde yüzde 15.8, toplamda ise yüzde 16.2 oranında artış kaydetti. Reel artışlar ise kamuda yüzde 0.6'da kalırken, özel sektörde yüzde 1.6, toplamda ise yüzde 1.7 olarak gerçekleşti. 
     
     ALT SEKTÖRLER 
     Alt sektörler itibariyle, üretimde çalışanların saat başına ücretlerindeki en yüksek reel artış, yüzde 11.2 ile radyo-tV haberleşme cihazları imalatında yaşandı. Söz konusu dönemde gıda sektöründe çalışanların reel ücretlerinde yüzde 5.8, tekstilde yüzde 5.3, giyim eşyasında yüzde 4.7, deride 
     yüzde 4.8, ağaç ürünlerinde yüzde 1.6, kok kömürü ve rafine edilmiş petrol ürünlerinde yüzde 2.8, plastik ve kauçukta yüzde 0.8, metal eşyada yüzde 2.0, elektrikli makina ve cihazlarda yüzde 5.4, mobilya sektöründe çalışanların reel ücretlerinde de yüzde 2.4 oranında artış yaşandı. Alt sektörlerin bir bölümünde ise reel azalış devam etti. Tütün ürünleri imalatında çalışanların reel ücretlerinde geçen yılın aynı dönemine göre yüzde 5.6, kağıtta yüzde 11.1, basım ve yayımda yüzde 10.6, kimyasal maddelerde yüzde 4, metalik olmayan minerallerde yüzde 3.2, ana metal sanayinde yüzde 3.2, makine ve teçhizat imalatında yüzde 7.4, büro-muhasebe ve bilgi işlem makinelerinde yüzde 5.3, taşıt araçlarında ise yüzde 11.5 azalma yaşandı. 
     
</TEXT>
</DOC>
