<DOC>
<DOCNO> 253485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/spo15.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İmza şov 
SÜPER Lig'e iddialı bir başlangıç yapmak isteyen Ankaraspor, Fenerbahçe'den ayrılan Yusuf, Ankaragücü'nden Tolga ve Gökmen ile 2 yıllık sözleşme imzaladı. Lacivert - Beyazlılar ayrıca Mersin İdmanyurdu'ndan Mustafa ve Macaristan Milli Takımı'nın ikinci kaptanı Molnar'ı 3 yıllığına, Brezilya'nın Portugueso ekibinde forma giyen Sobrinho'yu da 4 yıllığına renklerine bağladı. 

Sürpriz istifa 
FUTBOL Federasyonu Hukuk Kurulu üyesi Şekip Mosturoğlu görevinden istifa etti. 8 yıldan bu yana kuruldaki çalışmasını sürdüren Mosturoğlu'nun, başkan adaylığı için adı gündeme gelen UEFA Tahkim Kurulu Asbaşkanı Levent Bıçakçı'nın ekibinde yer alacağı öğrenildi. 

Gürcistan maçı Trabzon'da 
A Milli Takımımız'ın Dünya Kupası Eleme Grubu'nda Gürcistan ile oynayacağı maç Trabzon'a alındı. 4 Eylül Cumartesi günü yapılacak karşılaşma 20.00'de başlayacak. Ümit Milli Takımımız'ın, Gürcistan mücadelesi ise 3 Eylül'de Rize'de yapılacak. 

Hakemlere görev 
FIFA ve UEFA, Türk hakemlerini uluslararası maçlar ve Avrupa Kupaları'nda görevlendirdi. Futbol Federasyonu, komitelerin Selçuk Dereli, Bülent Demirlek, İsmet Arzuman, Kuddusi Müftüoğlu, Lale Orta ve Hilal Tuba Tosun'a ismen görev verdiği, yardımcı ve dördüncü hakemlerin ise Merkez Hakem Kurulu'nca tespit edildiği bildirildi. Hakemlerimiz toplam 11 karşılaşmada görev yapacak. 

Zdravkov imzaladı 
ÇAYKUR Rizespor'un anlaştığı Bulgar Milli Takımı kalecisi Zdravkov, iki yıllık sözleşmeye imza attı. Asbaşkan ve Basın Sözcüsü Erol Yıldırım, Bulgar oyuncunun İstanbul'da da sağlık kontrolünden geçtiğini belirtti. 

Süreyya Ayhan'a erkek partner 
ATİNA Olimpiyatları'nda 1500 metredeki altın madalya umudumuz Süreyya Ayhan Kop, hazırlıklarının son döneminde partner olarak bir erkek sporcu istedi. Milli atlet, federasyona süratini artırmak için bugüne kadar birlikte çalıştığı Arzu Berk yerine bir erkek sporcunun partner olarak kampa katılması talebini iletti. Bunun üzerine Ayhan erkek atletle çalışmalara başladı. n AYŞE YEŞİN 

Yıldızlar galip 
18. Avrupa Yıldız Erkekler Basketbol Şampiyonası'nın ilk maçında Türkiye, Fransa'yı 53 - 45 yendi. Yunanistan'ın Amaliada kentinde start alan şampiyonada Ay - Yıldızlı ekibimiz güçlü rakibi karşısında zor da olsa galibiyeti yakaladı. 

Otomobile teftiş 
OTOMOBİL Sporları Federasyonu, Teftiş Kurulu'na sevk edildi. Federasyon, 24 - 27 Haziran tarihleri arasında Antalya'da organize edilen Dünya Ralli Şampiyonası'nın 7. ayağı sonrası yaklaşık 800 milyar liralık bir miktarı usulsüz olarak vakıf hesabına yatırdığı gerekçesiyle teftiş geçirecek. 



</TEXT>
</DOC>
