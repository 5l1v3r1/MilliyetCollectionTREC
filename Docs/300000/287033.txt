<DOC>
<DOCNO> 287033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun06.html </URL>
<DATE> 2004/11/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD'de kadın suçlu sayısı artıyor... 
</HEADLINE>
<TEXT>

     ABD'de federal ya da eyalet hapishanelerinde bulunan kadın mahkum sayısının ülke tarihinin en yüksek rakamlarına ulaştığı ve hapishanedeki kadın mahkumların sayısının erkek mahkumlara göre iki kat daha hızlı arttığı bildirildi. 
     ABD Adalet Bakanlığı'ndan yapılan açıklamaya göre, geçtiğimiz yıl ABD hapishanelerinde 101 bin 179 kadın mahkum ceza çekerken, bu rakamın 2002 yılına göre yüzde 3,6'lık bir artış anlamına geldiği kaydedildi. Bu rakamla ABD tarihinde ilk kez kadın mahkum sayısının 100 bin sınırını aştığı ve hızla da artmya devam ettiği ifade edildi. 
     Genel olarak erkeklerin ABD'de hapse düşme olasılıklarının kadınlara göre daha yüksek olduğu belirtilirken, bu açıdan en fazla olasılığa sahip olan kesimi ise zenci erkeklerin oluşturduğuna dikkat çekiliyor. 2003 yılı sonu itibariyle Amerikan hapishanelerinde 1 milyon 368 bin 866 erkek mahkum bulunuyor ve bu sayı 2002 yılına nazaran yüzde 2'lik bir artışı ifade ediyor. Bu rakamlara göre, 2003 yılında her 109 Amerikalı erkekten biri mahpus durumundayken, bu oranın kadınlar arasında her 1613'te bir şeklinde olduğuna dikkat çekiliyor. 
     1995 yılı rakamları 68.468 ile karşılaştırıldığında ise kadın mahkum sayısının yüzde 48 oranında arttığı belirtilirken, erkek mahkum sayısındaki 1995'te 1 milyon 57 bin 406 artışın yüzde 29 olarak gerçekleştiğine işaret ediliyor. Mahkum olan kadın sayısının her yıl yüzde 5 arttığı kaydedilirken, bu artışın erkekler için yüzde 3,3'te kaldığı ifade ediliyor. 
     ABD Adalet Bakanlığı'nın rakamlarına göre, hapisteki bütün tutuklu erkeklerin yüzde 44'ü zencilerden oluşuyor. 2003 yılı sonu itibariyle hapishanelerde bulunan 1.4 milyondan fazla tutuklunun tahminen 403 bin 165'i 20 ila 39 yaş arasındaki zencilerden oluşuyor. 
     Yine 2003 yılı sonu rakamlarına göre 25-29 yaş arasındaki tüm zenci erkeklerin yüzde 9.3'ü cezaevinde bulunuyor. Aynı yaş grubundaki Hispanikler arasında bu oranın yüzde 2.6, beyaz erkekler arasında ise yüzde 1.1 olduğuna dikkat çekiliyor. 
     
</TEXT>
</DOC>
