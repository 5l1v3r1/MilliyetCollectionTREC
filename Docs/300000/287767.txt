<DOC>
<DOCNO> 287767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy11.html </URL>
<DATE> 2004/11/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Güler 4500 mw'lık nükleer santraller 2012'den itibaren devreye alınacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'de 4 bin 500 megawattlık nükleer santrallerin 2012 yılından itibaren devreye alınacağını, Bakü-Tiflis-Ceyhan Boru Hattı'ndan ilk petrolün de gelecek yıl Haziran ayında Ceyhan Limanı'na akıtılacağını bildirdi. 
     Hilmi Güler, TBMM Plan ve Bütçe Komisyonu'nda, bakanlığının 2005 yılı bütçesini sunarken, ayakları yere basan gerçekçi bir enerji politikası izlediklerini söyledi. 
     Enerjide ucuzluk ve çeşitliliğe önem verdiklerini kaydeden Bakan Güler, Türkiye'nin çıkarları için yeni bir ''enerji diplomasisi yürüttüklerini'' anlattı. 
     Enerjinin etkin ve verimli kullanımı için bir dizi çalışma yürüttüklerini vurgulayan Güler, enerjinin ''kolay algılanabilir'' olması içinde çaba gösterildiğini söyledi. 
     Bakan Güler, enerjide yerli kaynaklara önem veren AR-GE faaliyetlerini içeren ve sosyal boyutu gözardı etmeyen bir politika izleyeceklerini ifade ederek, ''yerli kaynaklara bağlı bir enerji politikasını ulusal çıkarımız açısından şart görüyoruz. Bu bir duruştur ve bunda ısrarlı olacağız'' diye konuştu. 
     AB ile rekabet edebilir bir sanayi oluşturulması için enerji talebinin artırılması gerektiğine işaret eden Güler, Doğu'nun enerjisini Batı'ya taşımak için ''Türkiye'yi bir enerji koridoru ve terminali haline getireceklerini'' kaydetti. 
     Elektrik enerjisi konusunda da Türkiye'yi koridor halini getireceklerini anlatan Güler, 2006 yılından itibaren Türkiye'den geçen elektrik enerjisinin doğalgaz ve petrolü ''sollayacağını'' söyledi. 
     
     PETROL ARAMASI 

     Türkiye'de petrol arama faaliyetlerinin sürdüğünü bildiren Güler, ''ülkemizin altında, denizlerinde ne var ne yok bunu görmek istiyoruz. Bunun için de bir petrol kanunu çıkarılması gerekiyor. Türkiye bu konuda iddialıdır, buna gücü de vardır'' dedi. 
     TPAO'nun sadece Türkiye'de değil, aralarında Irak'ın da bulunduğu pek çok ülkede petrol ve doğalgaz araması yaptığını anlatan Güler, ''Türkiye bu konuda adeta deplasmana çıkmış bir takım gibi'' diye konuştu. 
     Pek çok ülkenin sahip oldukları kaynağı Türkiye üzerinden taşımak istediğini, bunun için görüşmeler yaptıklarını anlatan Güler, Irak doğalgazının taşınması için de görüşmeler yapıldığını söyledi. 
     Enerjide Verimlilik Yasa Tasarısı'nın yakında TBMM'ye sevk edileceğini bildiren Güler, bu yasanının üretimde yeni hammaddelerin kullanımına imkan sağlayacağını belirtti. 
     
     KÖMÜR VE SU ARAYIŞI 

     Hilmi Güler, yeni kömür ve su kaynakları aradıklarını bildirerek, su için öngördükleri rakamın mevcut kapasitenin 2 katı olduğunu ifade etti. 
     Türkiye'nin su ve kömürde mevcut potansiyelinin sadece yüzde 35'ini kullanabildiğini belirten Güler, ''bu çalışma daha çok su kaldırır... Hedefimiz, Cumhuriyetimizin 100. yılına kadar yerli linyit, taşkömürü ve hidrolik potansiyelimizin tamamını kullanmaktır. 2023 yılında Türkiye'nin içme suyu dahil su problemi olmayacak'' diye konuştu. 
     
     NÜKLEER SANTRALLAR 

     Türkiye'nin 2003 sonu itibariyle 141.2 milyar kilowattsaat olarak gerçekleşen elektrik tüketiminin 2010 yılında 216-242, 2020 yılında da 406-499 milyar kilowaatsaat olacağının tahmin edildiğini anlatan Güler, ''Yapılan hesaplamalar 2020 yılına kadar 54 bin 80 megawattlık yeni santral yapımının gerekli olduğunu ortaya koymaktadır. Toplam 4 bin 500 megawattlık nükleer santralların 2012 yılından itibaren devreye alınması öngörülmektedir'' dedi. 
     
     HİDROJEN 

     Güler, hidrojen yakıtı konusundaki çalışmalar hakkında bilgi verirken de İstanbul'da Uluslararası Hidrojen Enerjisi Teknolojileri Merkezi kurulduğunu söyledi. Güler, İstanbul'da hidrojenle çalışan otobüslerin yakında hizmete başlayacaklarını bildirdi. 
     
     ELEKTRİK 

     Elektrik fiyatlarına 24 aydır zam yapmadıklarını hatırlatan Bakan Güler, yürüttükleri çalışma ile bu yıl 11 milyar kilowaatsaatlik bir enerji tasarrufu sağladıklarını açıkladı. 
     Kaçak elektrik kullanımı ile mücadelenin sürdüğünü anlatan Güler, 25 milyon aboneden 500 binin kaçak elektrik kullandığının tespit edildiğini söyledi. 
     Tahkim davaları ile ilgili sorunlar yaşadıklarını anlatan Güler, ''üzerimizdeki doğalgaz yükünü atarak rahatlamak istiyoruz. Çünkü, bu anlaşmalara göre doğalgazı almasanız da parasını ödüyorsunuz'' dedi. Güler, Türkiye'nin aldığı doğalgazları başka ülkelere yönlendirmeye çalıştıklarını bildirerek, bu aşamada Yunanistan ile anlaşma yapıldığını ve boru hatlarının inşaatının sürdüğünü söyledi. 
     Türkiye'de doğalgaz arama çalışmalarının sürdüğünü bildiren Güler, ''kendi doğalgazımızla Yunanistan'ın ihtiyacını karşılayacak duruma geldik'' diye konuştu. 
     Bakü-Tiflis-Ceyhan Petrol Hattı konusunda da bilgi veren Güler, projenin yüzde 85'nin tamamlandığını ve gelecek yılın Haziran ayında Ceyhan'a ilk petrolün bu hattan akıtılacağını açıkladı. 
     Fakirlere kömür dağıtımını sürdürdüklerini bildiren Güler, bu yıl 800 bin ton kömürü ihtiyaç sahiplerine dağıttıklarını söyledi. 
     Bakan Güler, Yusufeli ve Ilısu barajlarının yapımına ilişkin anlaşmaların yakında imzalanacağını da sözlerine ekledi. 
     
</TEXT>
</DOC>
