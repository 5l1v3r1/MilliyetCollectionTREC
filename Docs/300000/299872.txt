<DOC>
<DOCNO> 299872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko35.html </URL>
<DATE> 2004/12/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
2005'in en önemli sorusu 'Dolarınızı hangi parayla değiştirmelisiniz ' 
</HEADLINE>
<TEXT>

     Döviz analistlerinin gelecek yıl karşı karşıya kalacağı en önemli soru, 'doların hangi paraya dönüştürülmesi gerektiği' olacak. 
     Bir çok yatırım bankası uzmanına göre, ABD Doları gelecek yılda da değer kaybetmeyi sürdürecek. Bu durumda yatırımcılar hangi para biriminin değer kazanacağını doğru tahmin etmek için çaba gösterecek. 
     Analistler, son üç yılda sürekli gerileyen doların euroyu ve emtia fiyatlarını rekora taşıdığına dikkat çekerek, önümüzdeki dönemde sıranın Asya paralarına gelebileceğine dikkat çekiyorlar. 
     Uluslararası döviz piyasasında Asya'nın ağırlığının artacağını belirten Citibank'ın kıdemli analistlerinden Marvin Barth, ''2005'in en önemli iki hikayesi doların güçsüz konumunu sürdürmesi ve Asya'nın da oyuna ortak olmasıdır'' diyor. 
     Gelecek yıl doların ortak para euro karşısında gerilemeyi sürdürmesini bekleyen ve parite tahminini 1.40'a çeken Citibank, Japon Yeni'nde ise daha büyük değerlenme öngörerek halen 104 seviyesinde bulunan dolar yen paritesinin 95'e kadar ineceğini tahmin ediyor. 
     Yatırım bankası analistleri, 2002'den itibaren euronun dolar karşısında hızla değer kazanmasına rağmen dalgalı kurdan yoksun çoğu Asya parasının dolara endekslendiğine ve bu durumun ABD'nin Asya ile olan ticaretinde büyük açık vermesine neden olduğuna dikkat çekiyorlar. 
     Hızlı büyümeyi sürdüren Çin'in dolara karşı 8.28'de sabitlediği parası yuanın değerini artırması revaluasyon bekleniyor. Söylentilerin yaygınlaşmasıyla Çinliler banka şubelerine akın ederek ellerindeki dolarları bozduruyor. 
     Çin ekonomi yönetimi bu yönde bağlayıcı ifadelerden kaçınsa da ekim ayında 55.5 milyar dolarlık rekor açık veren ABD dış ticaretinin 16.8 milyar dolarlık kısmının Çin'den kaynaklandığını hatırlatan analistler, bu konuda bir gelişme yaşanacağından emin olduklarını dile getiriyorlar. 
     Standard Chartered bankası, yatırımcılara euro satarak yen almalarını öneriyor. Bankaya göre Japonya ekonomisi yavaşlama belirtileri gösterse de ülkenin ödemeler dengesinin güçlü görünmesi yenin değer kazanmasını beraberinde getirecek. Banka ayrıca Çin ve Malezya paralarının da değer kazanmasını bekliyor. 
     Müşterilerine gönderdiği bilgi notunda ''Asya paralarının ralli hareketi başladı'' ifadesine yer veren ABD'li yatırım bankası Lehman Brothers ise Japon Yeni ve İsviçre Frangı alınmasını öneriyor. Bankaya göre, doların değer kaybı hareketinde bugüne kadar bayraktarlık yapan ortak para euro, misyonunu Asya paralarına devredecek. 

     
</TEXT>
</DOC>
