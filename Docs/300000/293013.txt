<DOC>
<DOCNO> 293013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun18.html </URL>
<DATE> 2004/11/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ukrayna'da krizi çözecek adım 
</HEADLINE>
<TEXT>

     Ukrayna Yüksek Mahkemesi, ülkeyi siyasi krize sürükleyen devlet başkanlığı seçim sonucuna ilişkin itirazı bugün ele alıyor. 
     Yüksek Mahkeme, resmi sonuçlarını tanımayan ve seçimin gerçek galibinin kendisi olduğunu ileri süren muhalefet lideri Viktor Yuşçenko'nun seçimlerde usulsüzlük yapıldığı yönündeki itirazını görüşmek üzere ilk oturumuna başladı. 
     Mahkemenin basın sekreteri, davanın birkaç saatten birkaç güne kadar sürebileceğini açıkladı. 
     Ukrayna Yüksek Mahkemesi'nin kararı seçimlerin yenilenmesi yolunu açabileceği gibi, seçimin galibi ilan edilen Başbakan Viktor Yanukoviç'in yemin ederek görevine başlayabilmesini de mümkün kılacak. 
     Siyasi gözlemciler, mahkemenin kararının ardından ülkede bugüne kadar barışçıl şekilde sürdürülen gösterilerin çatışmaya dönüşebileceği uyarısında bulundu. 
     Bu arada, sabah saatlerinden itibaren muhalif lider Viktor Yuşçenko'yu destekleyen onbinlerce kişi, Yüksek Mahkeme binasının önünde toplanmaya başladı. Binanın önüne bin kadar Başbakan Viktor Yanukoviç taraftarı da geldi. 
     Yuşçenko ve Yanukoviç taraftarları arasında zaman zaman sataşmalar olmasına karşın, genelde hoşgörülü bir hava gözlemleniyor. 
     
     Merkez Bankası Başkanı istifa etti 
     Bugün Ukrayna seçim krizi nedeniyle gelen bir istifaya sahne oldu. Ukrayna Merkez Bankası Başkanı Serhiy Tyhypko, Başbakan Viktor Yanukoviç'e destek vermek üzere görevinden istifa etti. 
     Zamanını politik aktivitelere ayırmak için istifa ettiğini açıklayan Tyhypko, aynı zamanda Yanukoviç’i ve Devlet Başkanı Leonid Kuçma’yı destekleyen Trudova Ukrayna partisinin de başkanlığını yapıyor. Tyhypko, Yanukoviç’in seçim kampanyasına da başkanlık etmişti. 
     
     Kuçma'ya ültimatom 
     Seçim tartışmaları sürerken, muhalefet lideri Yuşçenko'nun yakın çalışma arkadaşı Yulya Timoşenko, Devlet Başkanı Leonid Kuçma'ya seçimden galip çıkan Yanukoviç'in görevden alınması için 24 saat süre tanıdı. 
     Özerklik arayışındaki bölge valilerinin de görevden alınmasını isteyen Timoşenko, aksi takdirde Kuçma'nın faaliyetlerinin engelleneceği uyarısında bulundu. Muhalefet, aynı zamanda parlamentonun da koalisyon hükümeti kurmak üzere bugün olağanüstü toplanmasını talep ediyor. 
     Ukrayna'nın doğu ve güneydoğusunda Başbakan Yanukoviç'i destekleyen sanayi bölgeleri ise, seçimlerin yenilenmesi ve muhalefet partisinin iktidara gelmesi halinde merkezi hükümetten ayrılma tehdidinde bulunuyorlar. 
     Doğudaki Donetsk'te yerel yöneticilerle görüşen Yanukoviç de, seçim sonuçlarının kendileri aleyhine değiştirilmesi halinde ülkenin doğusunun bağımsızlık ilan edeceğini söyledi. 
     Yerel Meclis'te yapılan oylamada da, 1’e karşı 165 oyla, 5 aralıkta Donetsk bölgesinin özerkliği için referandum yapılması kararı alındı. 
     
     Ukrayna'daki seçim krizinin seyri 
     Ukrayna’da 21 kasım tarihinde yapılan devlet başkanlığı seçimlerinin ardından ortaya atılan usulsüzlük iddiaları nedeniyle ülke siyasi krize sürüklendi. 
     Seçimlere hile karıştırıldığı iddiaları ayyuka çıkarken, Merkez Seçim Komisyonu Başbakan Viktor Yanukoviç'i seçimin galibi ilan etti. 
     Ancak muhalefet partisi lideri Viktor Yuşçenko ilan edilen sonucu tanımadığını, seçimin esas galibinin kendisi olduğunu iddia etti. Ardından ülkedeki muhalefet partisi yandaşları sokaklara dökülerek seçim sonuçlarını protesto etmeye başladı. 
     Ülkedeki siyasi kargaşa sokaklara taşarken, tartışmaya Rusya, ABD ve AB de dahil oldu. Rusya Devlet Başkanı Vladimir Putin, Başbakan Yanukoviç'i tebrik ederek, seçim sonuçlarını tanıdığı mesajını verirken, ABD sonuçları kabul etmeyeceğini açıkladı. Avrupa Birliği ise, seçimlerin yenilenmesi gerektiğine işaret etti. 
     27 kasım tarihinde ülkedeki durumu ele alan Ukrayna parlamentosu, seçmenlerin iradesini yansıtmayan sonuçların geçersiz olduğuna hükmetti. Ayrıca, parlamentoda yapılan bir başka oylamada da, Merkez Seçim Komisyonu'na güvensizlik oyu verildi. 
     Ancak parlamentonun aldığı bu kararın yasal olarak bağlayıcılığı bulunmadığı için Yüksek Mahkeme'nin kararı bekleniyor. 
     
</TEXT>
</DOC>
