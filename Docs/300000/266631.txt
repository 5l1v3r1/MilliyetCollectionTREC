<DOC>
<DOCNO> 266631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo28.html </URL>
<DATE> 2004/08/26/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Daum'un Fenerbahçe'nin rakipleri ile ilgili değerlendirmesi 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi'nin 1. turunda zorlu bir grupta mücadele edeceklerini belirterek, ''İnanç, tutku ve taktiksel disiplin ile mücadele edeceğiz'' dedi. 
     Christoph Daum, kulübün internetteki resmi sitesinde yer alan açıklamasında, Türkiye ve Fenerbahçe'nin ismini Avrupa'da en iyi biçimde duyuracaklarını bildirdi. 
     Alman teknik adamın açıklaması şöyle 
     ''Monaco'daki kuraya katılan 32 takım da, grubumuza düşen diğer ekipler gibi üst düzey takımlardı. Neredeyse hepsinin uluslararası düzeyde tecrübesi oldukça fazla. Bu zorlu grupta tutku, inanç ve taktiksel disiplinle mücadele edeceğiz. Futbol festivalinde ortaya koyacağımız performansla, gerek Türkiye'yi gerekse de Fenerbahçe'nin ismini Avrupa'da en iyi şekilde duyuracağız.'' 
     
     KUTLUALP ''YÜREĞİMİZİ ORTAYA KOYACAĞIZ'' 
     Kura çekimi için kulüp başkanı Aziz Yıldırım ile birlikte Monaco'da bulunan asbaşkan Hakan Bilal Kutlualp ise, internet sitesi aracılığıyla yaptığı açıklamada, ''Yüreğimizi ortaya koyacağız'' dedi. 
     ''Devler Ligi''nde mücadele edecek her takımın güçlü olduğunu vurgulayan Kutlualp, şunları kaydetti 
     ''Taraftarlarımızın desteğini ve inancını arkasına alarak sahaya çıkacak takımımız, tüm gücünü ve yüreğini ortaya koyacaktır. Avrupa Şampiyonlar Ligi'nde mücadele edecek her takım güçlü. Burada oyuncularımız kadar taraftarlarımıza da çok büyük görev düşüyor. Önemli olan çalışmak ve inanmak.'' 
     
</TEXT>
</DOC>
