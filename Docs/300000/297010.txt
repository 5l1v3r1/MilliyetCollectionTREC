<DOC>
<DOCNO> 297010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun32.html </URL>
<DATE> 2004/12/12/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Kıbrıs'ta 3 dilde bir gazete çıkarılacak... 
</HEADLINE>
<TEXT>

     Kıbrıs'ta, ilk kez 3 dilde bir gazete çıkarılacak. 
     17 Aralık'ta haftalık olarak yayın hayatına başlayacak ''Cyprus Dialogue'' gazetesi Türkçe, Rumca ve İngilizce olarak yayımlanacak. 
     Gazetenin yayıncısı ve Genel Yayın Yönetmeni Reşat Akar'ın verdiği bilgiye göre, Kıbrıs'ta iki toplum arasındaki diyaloğun güçlenmesine katkıda bulunmak ve yabancı ziyaretçileri aydınlatmak amacıyla yayın hayatına gireceği belirtilen ''Cyprus Dialogue'' gazetesi, Kıbrıs'ın 3 dildeki ilk ve tek gazetesi olacak. 
     Her hafta cuma günleri yayımlanacak 8 sayfası renkli 32 sayfalık gazetede, siyasi haberlerin yanı sıra sosyal, kültürel ve ekonomik haberlerin de yer alacağı kaydedildi. 
     Gazetenin Güney Kıbrıs'ta da satılacağını, bu konuda gerekli anlaşmaların yapıldığını ve izinlerin alındığını bildiren Reşat Akar, çok geniş bir dağıtım ağı kurduklarını, dolayısıyla 7 bin adet gazete basılacağını belirtti. 
     ''Hiçbir dış ve iç kuruluştan mali destek talep edilmediğini'' vurgulayan Akar, ''Bağımsız olabilmek ve gerçek anlamda gazetecilik yapabilmek için kimseye bağlanmadan attığımız bu adımda satış ve reklam gelirlerinden başka bir beklentimiz yoktur'' dedi. 
     
</TEXT>
</DOC>
