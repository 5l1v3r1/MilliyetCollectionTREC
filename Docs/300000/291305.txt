<DOC>
<DOCNO> 291305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/siyaset/siy02.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vahşet' Meclis'e taşındı 
</HEADLINE>
<TEXT>


Tribün cinayeti, sporda şiddeti önlemeye yönelik yasanın uygulanmadığına ilişkin eleştirileri yeniden gündeme taşıdı. TBMM, araştırma komisyonu kuracak 

SALİHA ÇOLAK Ankara 


Sporda şiddetin önlenmesine ilişkin bir dizi yeni düzenleme ve caydırıcı cezalar getiren yasaya rağmen İnönü Stadı'nda Cihat Aktaş'ın öldürülmesine varan tribün şiddetinin devam etmesi "uygulama eksikliklerini" gündeme getirdi. TBMM Genel Kurulu, bugün 5 ayrı araştırma önergesini görüşerek, sporda şiddetin de aralarında bulunduğu sorunları incelemek için araştırma komisyonu kuracak. 

CHP ve AKP'den önerge 
CHP milletvekilleri Ahmet Ersin, Hakkı Köylü ve Mesut Değer ile AKP'li Musa Uzunkaya ve Faruk Özak'ın önergelerinde de, başta futbol olmak üzere sporda yaşanan şiddet, mafya, şike ve tehdit olaylarının aydınlatılması için Meclis araştırması açılması isteniyor. 

Olağanüstü toplantı 
Öte yandan Beşiktaş'ta 5 ay önce kurulan "Statlarda Terörü Önleme Komisyonu" düğmeye bastı. 10 kişiden oluşan ve başkanlığını avukat Ali Rıza Dizdar'ın üstlendiği Komisyon, dün Yıldırım Demirören ve yönetim kurulu ile olağanüstü toplandı. 3 saat süren toplantıda Demirören, İnönü Stadı'nda tribün hadiselerinin önlenmesi için komisyona tam yetki vererek, "Bu olayların hassasiyetle üzerine gidin. Kimsenin gözünün yaşına bakmayın" dedi. Toplantıda ayrıca, yönetim ile Komisyon'un her hafta toplanması kararlaştırıldı. 

Ankara'da statlara yüz okuma cihazı 

ANKARA Milliyet 

Ankara Valisi Kemal Önal, tribün terörünün önlenmesi için başkentte statlara yüz okuyucu cihazlar yerleştirileceğini bildirdi. Şu an maçları kameralarla kayıt ettiklerini ve daha sonra kayıtların incelenmesiyle bir takım bilgi ve belgelerle suçlulara ulaştıklarını anlatan Vali Önal, yüz tarama projesiyle ilgili çalışmaların sürdüğünü, projenin tamamlanmasının ardından kamuoyuna detaylı bilgi verileceğini belirtti. 

Arınç Başıboş insan öldürdü 

TBMM Başkanı Bülent Arınç, İnönü Stadı'ndaki cinayeti "vahşet" olarak nitelendirerek, sporda şiddetin önlenmesi için yeni düzenlemeler yapılabileceğini belirtti. Cihat Aktaş'ın "başıboş bir insan tarafından alçakça öldürüldüğünü" ifade eden Arınç, "Bu sadece sporseverleri değil, insani duygulara sahip herkesi üzmüştür" dedi. 

Gül Cinayetten herkes sorumlu 

Beşiktaş taraftarı olan Dışişleri Bakanı Abdullah Gül de "Bunlar sporu spor olmaktan çıkaran davranışlar. Herkesin sorumluluğu var. Sadece emniyet tedbirleri yetmeyebilir. Kulüplere, sporseverlere önemli görev düşmektedir. Eğitim çok önemli" dedi. 

Atalay Yasa uygulanmıyor 

Gençlik ve Spor Genel Müdür Vekili Mehmet Atalay ise, sporda şiddetin önlenmesine dair yasanın eşit biçimde uygulanmadığını belirterek şöyle konuştu "Bazı yürekli valilerimiz yasayı uygulayabiliyor. Tehlikeyi önceden görerek yasayı yürürlüğe koyduk. Bu kanun tam uygulanırsa, sporda şiddet önlenir." 

Erzik Birileri düğmeye bastı 

UEFA Asbaşkanı Şenes Erzik de, İnönü Stadı'ndaki olayı değerlendirirken, "Sanki birileri düğmeye bastı. UEFA'da Türkiye zaten sabıkalı. Yıllardır hep stat dışında oluyor diyerek işin içinden çıkıyorduk. Ama artık bu da olmaz" ifadesini kullandı. 

Aybaba İnönü BJK'nin namusu 

Eski Beşiktaşlı futbolcu ve B.B. Ankaraspor Teknik Direktörü Samet Aybaba da olayı şöyle değerlendirdi "İnönü, Beşiktaş'ın namusudur. Beşiktaş, bazı gruplara teslim oldu. Böyle olayların yaşanacağının sinyalleri daha önceden verildi." 


</TEXT>
</DOC>
