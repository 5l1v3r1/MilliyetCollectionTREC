<DOC>
<DOCNO> 270715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo14.html </URL>
<DATE> 2004/09/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'12 Dev Adam'ın doping testi temiz çıktı 
</HEADLINE>
<TEXT>

     Bosna-Hersek ile başkent Saraybosna'da yaptığı maçı kazanarak, 34. Avrupa Erkekler Basketbol Şampiyonası Eleme Grubu mücadelesine iyi bir başlangıç yapan A Milli Takım, örnek bir davranışa da imza attı. 
     Milli takım heyetinin isteği doğrultusunda tüm oyuncuların bu maç öncesinde doping kontrolünden geçirildiği ve sonuçların tamamının negatif çıktığı bildirildi. 
     Basketbol Federasyonu'ndan yapılan açıklamaya göre, doping konusunda birçok spor branşında yaşanan şaibeyi ve sıkıntıyı dikkate alan federasyon yönetimi ve Milli Takımlar Genel Menajeri Doğan Hakyemez, kendilerine bu yönde bir talep gelmemesine karşın kendi istekleriyle kontrol mekanizmasını işletti. 
     Kafilenin Bosna-Hersek'e hareket etmeden önce oyunculardan yetkililer nezaretinde alınan örnekler Türkiye Doping Kontrol Merkezi'ne gönderildi. Yapılan testler sonucunda tüm oyuncuların ''temiz'' çıktığı kaydedildi. 
     Doğan Hakyemez, bu konudaki hassasiyetin süreceğini ifade ederek, ''Doping, bugün tüm dünyada sporun amacına ve önemine gölge düşüren bir unsurdur. Biz bu konudaki titizliğimizi ve hassasiyetimizi her zaman sürdüreceğiz. Tüm Türkiye'nin sevgilisi olan '12 Dev Adam' ile ilgili olarak hiçbir zaman doping konusunun gündeme gelmesine izin vermeyiz. Bu konudaki çalışmalarımız aralıksız sürecek'' dedi. 
     
</TEXT>
</DOC>
