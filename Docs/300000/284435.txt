<DOC>
<DOCNO> 284435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur17.html </URL>
<DATE> 2004/10/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İftar açma bahanesiyle su istediği yaşlı kadının 4 bileziğini gasp etti 
</HEADLINE>
<TEXT>

     Ufuk BALKİS DHA 

ANTALYA'da, 77 yaşındaki Ayşe Şener'in evine gelen kimliği belirsiz bir kişi, "Orucumu açacağım, su verir misiniz'' diyerek kapıyı açtırdı. Su getirmek için içeri giren Şener'in kapıyı açık bırakmasını fırsat bilip eve giren gaspçı, tek başına olan yaşlı kadının 4 bileziğini alıp, kaçtı. 
     Olay, önceki akşam 19.30 sıralarında Varlık Mahallesi 198 Sokak'ta bulunan Şener Kılınç Apartmanı'nın 2'nci katında yaşandı. Teravih vakti Ayşe Şener'in kapısını çalan bir kişi, "Teyzeciğim hiç param yok. Daha iftar bile yapmadım. Bana bir bardak su getirir misin'' dedi. Bunun üzerine kapıyı açık bırakarak mutfağa giden Şener, birkaç dakika sonra elinde su dolu bardakla geri geldi. Esmer, 175 boyunda, üzerinde siyah çizgili gömlek ve kot pantolon olan kişi içeri girdi. Şener'i etkisiz hale getiren gaspçı, kadının kollarındaki değeri 2 milyara yakın 4 bileziği zorla çıkartıp, evden hızla uzaklaştı. 
     Yaşlı kadın balkona çıkarak, çevredekilerden yardım istedi. Sesini kimseye duyuramayan Şener, olayın şokuyla olduğu yere düştü. Bir süre sonra kendine gelen yaşlı kadın, eşi Mustafa Şener'i arayarak durumu anlattı. Mustafa Şener'in olayı bildirmesi üzerine eve gelen polis, çevrede geniş çapta araştırma yapmasına rağmen gaspçıyı yakalayamadı. Olayla ilgili soruşturmanın sürdürüldüğü bildirildi. 
     
</TEXT>
</DOC>
