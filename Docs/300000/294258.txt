<DOC>
<DOCNO> 294258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas11.html </URL>
<DATE> 2004/12/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Amerikalı milyoner Fossett, tek kişilik uçakla dünya turuna çıkıyor 
</HEADLINE>
<TEXT>

     Balonla dünyayı tek başına dolaşan Amerikalı milyoner maceracı Steve Fossett'in bu sefer de özel tasarım bir uçakla Ocak ayı başında yola çıkarak hiç yakıt almadan ve mola vermeden tek başına dünya turu yapacağı bildirildi. 
     MSNBC televizyonunda yer alan bir habere göre, GlobalFlyer isimli uçağıyla Kansas'taki Schilling Hava Kuvvetleri Üssü'nden havalanacak Fossett'in bu yolculuğu 70 saatte tamamlayacağı tahmin ediliyor. 
     Kısa süre önce tasarladığı SpaceShipOne aracıyla iki hafta içinde iki kez atmosferin dışına çıkarak 10 milyon dolarlık Ansari X Ödülü'nü kazanan ünlü uçak tasarımcısı Burt Rutan tarafından özel olarak tasarlanan GlobalFlyer'ın yaklaşık 9 ton yakıt taşıyabildiği belirtiliyor. 
     1986 yılında yine Rutan'ın tasarladığı iki pilotlu Voyager isimli bir uçak da hiç durmaksızın ve yakıt almaksızın dünya turu atan ilk uçak olma unvanını kazanmıştı. 
     
</TEXT>
</DOC>
