<DOC>
<DOCNO> 269563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonyas01.html </URL>
<DATE> 2004/09/06/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Janet Jackson'ın göğüs kazasına rekor ceza .. 
</HEADLINE>
<TEXT>

     ABD'de Federal İletişim Komisyonu FCC , Ocak ayındaki futbol kupası sırasında, şarkıcı Janet Jackson'ın göğsünün kazayla göründüğü CBS televizyonuna rekor ceza kesmesi bekleniyor. 
     FCC, ocak ayında ulusal futbol ligi şampiyonluk maçı olan ve en çok seyirci toplayan Süper Kupa karşılaşmasının devre arasında, Jackson'ın göğsünün göründüğü sahne için CBS televizyonun 550 bin dolar ceza kesecek. 
     Washington Post gazetesine göre FCC'nin bu cezayı oy birliğiyle onaması bekleniyor. Bu ceza, bugüne kadar ABD'de bir televizyon kanalına verilen en büyük ceza olacak. Kararın, bu hafta içinde açıklanması bekleniyor. Gazeteye göre, komisyonun bazı üyeleri, verilen cezanın yeterli olmadığına inanıyor. 
     Washington Post'a açıklama yapan bir CBS sözcüsü, ''böyle bir karar çıkarsa, büyük hayal kırıklığı duyacağız. Bu olayın gerçekleşmesinden üzüntü duyduk ve seyircilerimizden özür diledik. Buna karşılık, Süper Kupa yayını sırasında kanunları ihlal edecek uygunsuz bir yayın yapmadığımıza inanıyoruz'' dedi. 
     Jackson'ın göğsü, Ocak ayındaki karşılaşmanın devre arasında elbisesinden çıkmıştı. Jackson, olayın kazayla gerçekleştiğini söylerken, reklam amacıyla bunun önceden planlandığı iddiaları da basında yer almıştı. 

     
</TEXT>
</DOC>
