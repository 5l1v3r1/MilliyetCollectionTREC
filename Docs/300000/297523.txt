<DOC>
<DOCNO> 297523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun53.html </URL>
<DATE> 2004/12/14/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
Papadopulos "Türkiye hakkında son anda karar alacağız" 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Türkiye'nin Avrupa Birliği üyeliğiyle ilgili nihai kararı, AB Zirvesi'nde, diğer ülkelerin tutumlarına ve Rum tarafının taleplerinin karşılanma derecesine dayanarak en son anda alacaklarını'' söyledi. 
     Rum haber ajansına göre Papadopulos, ''önemli sayıda ülkenin Güney Kıbrıs'ın tutumunu desteklediğini'' belirterek, söz konusu ülkelerin Rum tarafının taleplerini ''mantıklı, gerekli ve ılımlı'' olarak addettiğini kaydetti. 
     Papadopulos, ''aynı zamanda Güney Kıbrıs'ın taleplerinin Kopenhag kriterleri içerisinde yer aldığını ve Türkiye için siyasi bir kriter teşkil etmediğini'' savundu. 
     Bir Rum gazetecinin, ''Rum halkının, Güney Kıbrıs'ın AB Zirvesi'nde sergileyeceği tutumu merak ettiğini'' belirtmesi üzerine Papadopulos, '' Kıbrıs halkı, Kıbrıs ın AB Zirvesi'ndeki tutumunun, diğer ülkelerin konumuna ve Kıbrıs ın taleplerinin karşılanma derecesine dayanarak en son anda alınmasını, olgunluk ve anlayış içerisinde takdir edecek özelliktedir'' dedi. 
     ''AB Zirvesi'nde Güney Kıbrıs'ın tutumunun AB içinde destekleyecek ittifaklar oluşturulup oluşturulmadığının'' sorulması üzerine de Papadopulos, ''Biz tutumumuz için geniş bir destek olduğunu ve taleplerimizi mantıklı, gerekli, ılımlı, Kopenhag kriterlerine mahsus olan ve Türkiye için siyasi kriterler olmadığını tartışmalarda söylemekten çekinmeyen önemli sayıda ülke bulunduğunu çok önceden tespit ettik'' diye konuştu. 
     Tasos Papadopulos, ''Sorun, her ülkenin Türkiye'yle ilgili tutumuna karar vereceği kritik an geldiği zaman, bu sempatinin, bizim ısrar ettiğimiz kriterlerin kabul edilmesi ya da edilmemesi için bir karara dönüştürülebilmesi ve yorumlanmasıdır'' dedi. 
     
     HRİSTOFYAS ''SABIRLI OLMAMIZ GEREKİYOR'' 
     Rum Meclis Başkanı ve AKEL Genel Sekreteri Dimitris Hristofyas da, AB zirve toplantısı ve Türkiye'nin AB ile müzakerelere başlaması için verilecek tarih konusunda sabırlı olunması gerektiğini söyledi. 
     Rum hükümetinin çabalarının son saate kadar devam edeceğini ifade eden Dimitris Hristofyas, hiç kimsenin bu toplantının sonucunun ne olacağını bilmediğini kaydetti. 
     
</TEXT>
</DOC>
