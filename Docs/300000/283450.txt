<DOC>
<DOCNO> 283450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko32.html </URL>
<DATE> 2004/10/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ergezen Bolu Dağı Tüneli, 2006 sonunda bitecek 
</HEADLINE>
<TEXT>

     Esin Işık AA 

Bayındırlık ve İskan Bakanı Zeki Ergezen, ''Bolu Dağı Tüneli ve Geçişi Projesi, 2006'nın sonunda bitecek. Kimsenin tereddütü olmasın'' dedi. 
     Bolu Dağı Tüneli ve Geçişi Projesi kapsamında incelemelerde bulunmak üzere Bolu'ya gelen Ergezen, inceleme öncesi şantiyede basın mensuplarına açıklamalarda bulundu. 
     Bakan Ergezen, kendilerinin ortaya koydukları projelerin yanı sıra hükümetleri döneminden önce başlatılan projeleri de hayata geçirmek için gece gündüz çalıştıklarını bildirdi. Ergezen, bu projelerden en önemlisi ve önceliklerinden birinin, ''Bolu Dağı Tüneli ve Geçişi Projesi'' olduğunu söyledi. 
     1990 yılında ihale edilen söz konusu projenin, sadece Bolu tünelinden ibaret olmadığını belirten Ergezen, yaklaşık 25 kilometrelik bu projenin içinde 2 tünel ve viyadükler bulunduğunu belirtti. 
     Bayındırlık ve İskan Bakanı, proje içindeki tünellerin birinin 2,854 metre, diğerinin de 2,957 metre olduğunu anlatırken, bugüne kadar projeye yaklaşık 600 milyon dolar harcama yapıldığını bildirdi. Ergezen, projenin tamamanın ise yaklaşık 800 milyon dolar olacağını vurguladı. 
     Bolu Dağı Tüneli ve Geçişi Projesi'nin, ödeneklerinde bir problem olmazsa 2006'nın sonunda biteceğini belirten Bakan Ergezen, şöyle konuştu 
     ''Şu ana kadarki çalışmalar, belirlediğimiz tarihte projenin biteceğini gösteriyor. Zaten projenin bitmesi için, 305 milyon dolarlık dış kredi sağlanmıştı. Bu projeyle ilgili bir problem yok. 2006'nın sonunda bitecek, kimsenin tereddütü olmasın.'' Ergezen, 2005 yılı için projeye, ödenek olarak 196 trilyon lira ayrıldığını da bildirdi. 
     İşe başladıklarında, bu projeyle ilgili çalışmaların devam etmediğini de hatırlatan Ergezen, bürokratlarla beraber 'ellerini taşın altına koyarak', projeyle ilgili kredi dahil birçok sorunu çözdüklerini söyledi. 
     Ergezen, iktidara geldiklerinde Bolu dağı tüneli ve geçişi projenin yüzde 58-60 oranında gerçekleşmiş olduğunu hatırlatırken, ''geriye kalanını da 3 yılda tamamlamış olacağız inşallah'' dedi. 
     
     DUBLE YOLLAR 

     Hükümetin öncelikleri arasında yer alan diğer bir projenin 15 bin kilometrelik duble yol çalışması olduğunu kaydeden Ergezen, 2003 ve 2004 yılında 'cumhuriyet döneminin en kıt imkanlarıyla' yol yapmaya çalıştıklarını kaydetti. 
     Türkiye'de 70-80 yılda, otoyolların dışında 2,859 kilometre bölünmüş yol yapıldığını anlatan Ergezen, kendilerinin ise 2003 yılında 1,600 kilometre, 2004 yılında da 3 bin kilometre bölünmüş yol yaptıklarını söyledi. 
     Bölünmüş yol projesini hayata geçirmek istediklerinde, ''yapamazsınız, ne gerek var, ödeneğiniz yok'' gibi söylemlerle önlerinin kesilmeye çalışıldığından yakınan Ergezen, ancak şu ana kadar yaptıkları bölünmüş yolların, bu söylemlerin aksinin şahidi olduğunu kaydetti. 
     Ergezen, bu güne kadar yaptıkları duble yolu, 'israfın ve gereksiz imalatın önünü keserek' gerçekleştirdiklerini vurguladı. 
     ''Yolların standart ve kalitesinden taviz vermedik'' diye Ergezen, bu yıl yaptıkları 3 bin kilometrelik duble yolun 2 bin kilometresini asfaltladıklarını, bin kilometresini de 2005 Haziran ayından itibaren asfaltlamaya başlayacaklarını bildirdi. 
     Yol yaparken ''çok lüks yollar yapalım'' anlayışıyla yola çıkıldığında, 'karınca yürüyüşü kadar' yol yapılamayacağını ve her sene 4 bin insanın ölümüne seyirci kalınacağını ifade eden Ergezen, ''Paramız yok yol yapmaya, ancak sıcak asfaltla yol yapmaya kalkmak veya önermek, bu konuda propaganda yapmak Türk milletinin aleyhinedir'' dedi. 
     Ergezen, bölünmüş yollar trafiğe açıldığından beri, trafik kazalarının yüzde 90 oranında azaldığı bilgisini aldıklarını da kaydetti. 
     Öte yandan Kontrol Teşkilatı Başkanı Faik Tokgözoğlu da, bu yılın sonunda projenin yüzde 70'inin tamamlanmış olacağını belirtirken, çıkarılan 106 trilyon liralık ek ödenek için teşekkür etti. 
     Tokgözoğlu, proje için önümüzdeki yıl belirlenen ödenekle birlikte, 2006 yılı içinde 113 milyon dolar ödenek gerektiğini sözlerine ekledi. 
     
</TEXT>
</DOC>
