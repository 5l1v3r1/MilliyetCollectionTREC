<DOC>
<DOCNO> 297413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/gun04.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS'tan tünel bombası 
</HEADLINE>
<TEXT>


Filistinli militanlar, Gazze-Mısır sınırında bir İsrail karakolunu, 800 metre tünel kazarak temele yerleştirdikleri 1.5 tonluk bombayla havaya uçurdu, olayda 5 İsrail askeri öldü 


Filistinli militanlar, Gazze Şeridi - Mısır sınırındaki bir İsrail kontrol noktasının temeline, 800 metre uzunluğunda bir tünel kazarak yerleştirdikleri 1.5 tonluk bombayı önceki gün patlatarak 5 İsrail askerini öldürdüler. Saldırıda 5 asker de yaralandı. 
HAMAS ve El Fetih Şahinleri adlı bir grup, üstlendikleri saldırıda kullandıkları tünelin kazılmasının 4 ay sürdüğünü açıkladı. HAMAS, maskeli militanların tünele patlayıcı yerleştirmelerini videoya da kaydetti. 
İsrail Savunma Bakanı Şaul Mofaz, saldırının ardından yaptığı açıklamada, Filistin güvenlik görevlilerini saldırıları önlemek için tedbir almamakla suçladı. Mofaz, "terörist grupların dizginlenmemesi halinde, Filistin'de ocak ayında yapılması planlanan başkanlık seçimlerinin sekteye uğrayacağını" söyledi. 
Filistin lideri Yaser Arafat'ın ölümünden bu yana düzenlenen en kanlı saldırının ardından İsrail helikopterleri Gazze kentine füze saldırısı düzenledi. İsrail ordusunun, HAMAS'ın silah imal etme ve depolamada kullandığı binaların hedef alındığını belirttiği hava saldırısında ölen ya da yaralanan olmadı. 
Öte yandan İsrail askerleri dün sabah Nablus'ta, HAMAS üyesi bir kişiyi öldürdü. Öldürülen İhsan Şuami'nin intihar saldırılarını organize ettiği bildirildi. 


</TEXT>
</DOC>
