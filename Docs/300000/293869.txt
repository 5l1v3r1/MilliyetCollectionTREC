<DOC>
<DOCNO> 293869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo26.html </URL>
<DATE> 2004/12/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hagi Yaptığımız hatalardan dersimizi aldık... 
</HEADLINE>
<TEXT>

     Galatasaray Teknik Direktörü Gheorghe Hagi, ''Futbol, ölme ve öldürme gibi terimlerin içinde bulunamayacağı bir spordur'' dedi. 
     Rumen teknik adam, sarı-kırmızılı kulübün aylık resmi yayın organı Galatasaray Dergisi'nin Aralık sayısında yer alan yazısında, BJK İnönü Stadı'nda geçtiğimiz günlerde yaşanan ölüm olayından duyduğu derin üzüntüyü dile getirdi. 
     Hagi, ''Futbol, ölme ve öldürme gibi terimlerin içinde bulunamayacağı bir spordur. Yaptığımız iş profesyonelce de olsa, seyredenler için sonuçta bir oyundur. Oyun, insanların seyrettiklerinden zevk alması için oynanır. Bu bakış açısının hiçbir zaman kaybedilmemesi gerekir'' diye konuştu. 
     
     ''DERSİMİZİ ALDIK'' 

     Son haftalarda takım olarak Galatasaraylı taraftarı üzdüklerinin farkında olduklarını anlatan Hagi, hatalardan ders aldıklarını vurgulayarak, şöyle devam etti 
     ''Futbolda her sonuç mümkündür. Lig mücadelesinde bu tür iniş ve çıkışlar olacaktır. Önemli olan hedeftir. Son lig karşılaşmalarımızda birçok hatalar yaptık. Maçlardan sonraki konuşmalarımda da söylediğim gibi, daha çok konsantre olmamız gerekirken, gereksiz bir kendine güven ortamına girdik. Konsantre olacağımıza, rahatladık. Bu da beklemediğimiz sonuçları beraberinde getirdi. 
     Ama bu sonuçlara bakarak, takımımızın aşağıya doğru inen bir grafiği olduğunu söyleyemeyiz. Önemli olan dersimizi almaktı, başarısızlıktan bile bir tecrübeyle, bir kazanımla çıkmaktı. Biz dersimizi aldık. Futbolcularım da anladılar ki, küçük takım yok, zayıf takım yok. Rahatlayınca, kendini bırakınca, bir vuruşta devrilirsin. Hep uyanık, konsantre olacaksın. Boş bırakmayacaksın. Futbolda mantık, hesap kitap olmaz. Kağıt üstünde iyi olabilirsin, ama buna güvenirsen yenilirsin. Sahada rakipten daha uyanık olacaksın.'' 
     
     BAŞARIYA İNANCI TAM 

     Galatasaray'ın futbol karakteri ile kendi karakterinin uyuştuğunu düşündüğü noktanın ''kazanmak ve zirveye ulaşmak'' olduğunu vurgulayan Rumen teknik adam, sarı-kırmızılı taraftara yönelik yazısında şunları kaydetti 
     ''Hep kazanmak, hep zirveye oynamak istiyoruz. Şampiyon olmak, birinci olmak dışında bir hedefimiz yok. Her kulübün iyi, daha az iyi ve kötü zamanları olmuştur. Çok iyi organize olmuş Avrupa'nın en büyükleri bile zaman zaman ligi son sıralarda tamamladılar. Bu normaldir. Galatasaray da sıkıntılı bir dönemden geçti. Bu kulübü yükseklere, hak ettiği başarılara ulaştırmak, hepimizin görevidir. Galatasaray teknik direktörü olarak bunu başaracağımıza eminim ve yürekten inanıyorum. 
     Bu hedefe yürürken, kulübün tüm birimleri ve tribündeki tüm Galatasaraylılar olarak elbirliği içinde, dayanışma içinde olmamız gerekiyor. Bizlere verdiğiniz destek ve tanıyacağımız zaman, başarının gelmesini sağlayacaktır. Yarışın içindeyiz. Zirvenin ortağıyız. Ben zamanı iyi kullandığımız kanaatindeyim. Ama takım olacaksak, yönetim, teknik kadro, futbolcular hep birlikte bir ekip olmalıyız. Biz ekip olursak taraftar da bizim arkamızda yerini alır. Desteğinizin sürmesi dileğiyle, hepinizin yeni yılını kutluyor, 2005 yılının Galatasaray ve ailelerimiz için başarı, sağlık ve mutluluk getirmesini diliyorum.'' 

     
</TEXT>
</DOC>
