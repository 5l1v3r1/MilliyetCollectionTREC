<DOC>
<DOCNO> 252613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/yersen.html </URL>
<DATE> 2004/07/03/ </DATE>
<TIME>  </TIME>
<AUTHOR> BAŞKENT KULİSİ Cemal ERSEN  </AUTHOR>
<HEADLINE>
Alman'ın İspanyol'un derdi .. 
</HEADLINE>
<TEXT>



Avrupa Şampiyonası'nda hüsrana uğrayan Almanlar, milli takım için rotayı Christoph Daum'a yöneltince, "dünya takımı" olmayı vaadeden Fenerbahçe'de yöneticilerin "migren krizi" nüksetti. 
Real Madrid'te başkanlık seçimi start aldı, "Del Bosque" sesleri Beşiktaşlılar'ın karnını ağrıtmaya başladı. 
Yetkisinin boyutunu kendi dahi bilmeyen Gheorghe Hagi, beş parasız kalan futbolcularının isyanını bastırıp Hollanda yoluna düşerken, Galatasaray yönetimi Conceiçao'nun transferi ile Rumen teknik adamı teselli edeceğini düşündü. 
Ziya Doğan "haklı bir baş kaldırışla" Bordo-Mavili kulübün transferde ağır kaldığını telaffuz etti, Trabzonsporlu bir yönetici, "Herkes işine baksın. Doğan'ın susması kendi çıkarına olur" yanıtını patlatıverdi. 
Bakıyoruz da dört "büyükler" bu günlerde pek huzursuz. Hepsinde bir endişe, memnuniyetsizlik, kaygı hakim. 
Biri parasızlıktan kıvranıyor, seçim vaadlerini yerine getirememenin sıkıntısından "kurdeşen döküyor". 
Diğer ikisi, daha sezon başlamadan dünyaca ünlü çalıştırıcılarına "kafaları karıştıran" teklifler yapılmasının tedirginliğini yaşıyor. İhtimal vermiyor ama "ya korktuğumuz başımıza gelirse" demeden de edemiyorlar. 
"Açık ara şampiyon oluruz" iddiasındaki öteki kulüpte ise "kasanın neden "tamtakır" olduğu sorgulanmadan, şampiyonlar liginde önemli hedefleri olan bir teknik adama binlerce kilometre uzaktan "gözdağı" verilmeye çalışılıyor. 
Hal böyle olunca sezonun başlamasını iple çekip, o doyumsuz rekabeti yaşamak isteyen milyonlarca taraftar da bir an önce kafalardaki soru işaretlerini ortadan kaldıracak ciddi girişimler, somut adımlar, tutarlı açıklamalar bekliyor. 
Galatasaray için günü kurtarma çabalarını sürdürmek en kolayı. Flavio Conceiçao'nun transferinde olduğu gibi "sakata gelmemek" adına 6 saat süren sağlık kontrolleriyle gündemi ne kadar meşgül ederler bilinmez. Para yok, sıkıntı çok. Hagi'nin feryadına kulak asan yok. Yabancı kontenjanı başa bela, stat projesi tam bir muamma. 
Fenerbahçe'nin korkusu yersiz. Bunca transferlerin ardından Daum takımın başında kalmasa ne yazar. Başkan Aziz Yıldırım'ın dediği gibi "sistem saat gibi" işledikten sonra ha herr Daum olmuş, ha Rudi Völler 
Beşiktaş'ın "babacan" görünümlü teknik direktörü Bosque, adının Real'deki seçim kampanyalarında kullanılmasından şimdilik rahatsız görünüyor. Üstelik bir ideal uğruna yurtdışında çalışmayı kabul eden Bosque için, O'nu tanıyanlar "ilkelerinin" Euro'dan önce geldiğini söylüyor 
Ben acırım da Ziya hocama acırım. Transferdeki onca gürültü-patırtının içinde duyduğu en ufak bir rahatsızlığı dile getirince neredeyse "tehditle susturulmaya" çalışılıyor. Yahu, geçen sezon bu takımı yoktan var eden, son haftaya dek şampiyonluk kovalatan, Trabzonlu futbolseverlere yıllardır unuttukları heyecanı yaşatan bir teknik adam konuşamazsa, nasıl duyurur sesini, isteğini 
Düşünüyorum da... Bu takımın başında "nam-ı değer" bir yabancı teknik adam olsa, Ziya hocama reva görülenlerin onda biri gelir miydi gündeme Şaşkın mısınız.. Elbette hayır. 

Müthiş bir proje 

Önce Eşref, sonra Süreyya, derken Elvan'ın dünya çapındaki dereceleri, sizin gibi bana da müthiş bir keyif verdi. 
Sınırlarımızın ötesinde Türk lokumu, şiş kebap, döner ve son yıllarda futboldaki başarılarımız ile anılmıyoruz artık. Hele Atina Olimpiyatı'ndan sonra bakın siz havamıza. Elin ecnebisine telafuzu zor gelse de adlarını "zorla öğreteceğimiz" atletlerimiz olacak kısa bir süre sonra. 
Ama durun. Mehmet Yurdadön'e göre birkaç yıldızla sınırlı kalmayacak Türk atletizmi. 
Başarı için fedakarlık, emek, zaman ve özverinin şart olduğunu söyleyen federasyon başkanı bu konuda çok iddialı. 
Yurdadön ve ekibinin dört yıl önce başlattığı "Atletizmi geliştirme" projesi hayata geçiş sürecinde. 81 İlde, 15 yaş altı 50 bini aşkın yetenekli çocuk arasından seçilen 17 bin 574 kişilik atletizm ordusu, sessiz sedasız yol alıyor. O dönem atılan tohumlar, şimdilerde yıldız ve genç milli takımlarında birer fidana dönüşüyor. Spor tarihimizin belki de en gerçekci projesi "mütevazı" bir şekilde ilerliyor. Pırıl pırıl bir kuşak geliyor. 
Ve başkan söz veriyor "Yeni Süreyya'ların, Eşref'lerin "sunumuna" az kaldı, sabredin." 

Mapus damı 

Seviyeye bakar mısınız Bunlar futbolumuzun vitrinindeki insanların gazete sütunlarına düşen ibret vesikası ifadeleri 
"Ağızlarını burunlarını kırsınlar", "O kulüp başkanı bunun hesabını mutlaka verecek", "Yaptıkları vatan hainliği", "Alsınlar o kararı...." 
Dahası, yazılamayanı çok... Tehdit, kabadayılık, şantaj diz boyu. Böyle giderse bırakın mahkeme kapılarını, mapus damlarına düşecek Türk futbolu 

Müstehak size 

Ben mi yanlış anımsıyorum, yoksa aklımı mı yitirmeye başladım 
Söyleyin Allah aşkına.. 
Sezonun bitimine iki hafta kala, bu kulüplerin değerli yöneticileri değil miydi MHK Başkanı Bülent Yavuz'u yerden yere vuran, hakkında "idam fermanı" çıkaran Onlar değil miydi, yaramaz çocuklar gibi Yavuz'u Federasyon Başkanı Ulusoy'a şikayet eden.. 
Eee, ne var bunda demeyin Sıkı durun ve dinleyin. 
Mahkeme kararıyla durdurulan genel kuruldan birkaç gün önce Kulüpler Birliği toplanır. Gündemin en önemli maddesi, Merkez Hakem Kurulu Başkanlığı'na kimin aday gösterileceğidir. Talep Haluk Ulusoy'dan gelmiş, kulüplerden aday istemiştir. Amaç bellidir. Olası kötü gidişte sorumluluk paylaşılacaktır. 
Buraya kadar her şey normal görülebilir. 
Ama bizi şaşırtan, hayretler içerisinde bırakan oylamanın sonucudur. 
Ortaya çıkan isim yüzde 70 çoğunlukla Bülent Yavuz'dur Yanlış okumadınız birkaç ay önce "günah keçisi" ilan edilen Bülent Yavuz, Süper Lig kulüplerinin MHK adayı olmuştur. 
Bu kadarına da "pes" dedik... 
Sanırız o oylamada el kaldıranlar da bir an utandı ki, toplantı sonrası Ulusoy'a isim bildirmek yerine, "Sizi MHK Başkanı konusunda serbest bırakıyoruz. Adayımız yok" mesajı verildi. 
Herkesin kaygısı farklı bu alemde 
Kimi temiz düdük operasyonundan söz eder, kimi eski alışkanlıkları sürdürmekten. Ne dersiniz müstehak mı bu Türk futboluna 



</TEXT>
</DOC>
