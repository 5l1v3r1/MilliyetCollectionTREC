<DOC>
<DOCNO> 281847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko26.html </URL>
<DATE> 2004/10/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Petrol fiyatları yükseliş eğilimini koruyor... 
</HEADLINE>
<TEXT>

     Uluslararası borsalarda son iki gündür rekor seviyelerden gerileyen petrol fiyatları, yaklaşan kış öncesi arz cephesi kaynaklı endişelerle yükseliş eğilimini koruyor. 
     New York Borsası'nda bugün son işlem gününde bulunan Kasım teslimi ABD hafif petrolünün varil fiyatı, 36 sent değer kazanarak 53.65 dolara yükseldi. Aralık teslimi hafif petrol ise 30 sentlik artışla 52.94 dolardan satılıyor. 
     Londra Borsası'nda işlem gören Brent petrolü de gücünü koruyor. Gün içinde 41 sent yükselen Brent petrolünün varili son işlemlerde 49.18 dolardan el değiştiriyor. 
     Hafta başında 55.33 dolara kadar yükselen petrol fiyatları, yatırım bankalarından ve sanayileşmiş ülkelerden art arda gelen uyarılarla biraz gerilemişti. Kuzey Yarımküre'de yaklaşan kış mevsimi, fiyatlardaki gerilemelerin sınırlı kalmasını sağlıyor. 
     ''Yüksek fiyatların petrol talebini yavaşlatacağına yönelik tahminler, gelecek yıldan önce gerçekçi olamaz'' diyen Mitsui Bussan Vadeli İşlemler Baş Analisti Tetsu Emori, Aralık'a hatta Ocak'a kadar piyasaları yönlendirecek temel dinamiğin kış öncesi ısınma amaçlı rafineri ürün stokları ile ilgili gelişmeler olacağını kaydetti. 
     ABD Enerji Bilgi İdaresi'nin bugün açıklayacağı ticari rafineri ürün stokları, uluslararası borsalarda petrol fiyatlarının yön belirlemesinde etkili olacak. 

     
</TEXT>
</DOC>
