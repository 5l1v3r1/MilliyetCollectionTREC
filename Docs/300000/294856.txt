<DOC>
<DOCNO> 294856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/agun.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul 'kaçak' şehir 
</HEADLINE>
<TEXT>


11 milyon nüfuslu İstanbul, plansız ve yasadışı yapılaşmaya teslim... 5.5 milyon kişi, "kaçak" mahallelerde oturuyor... 

Milliyet Gökyüzünde - MURAT ÖZTÜRK 

Türkiye Mimarlar Odası Genel Başkanı Oktay Ekinci, İstanbul'da "gecekondulaşma" değil, "yasadışı kentleşme" yaşandığını söyledi. TMMOB Şehir Planlamacıları Odası İstanbul Şube Başkanı Ahmet Turgut da, İstanbul'da "konut fazlalığı" olduğunu belirterek, "Sadece Beylikdüzü'nde 300 bin daire fazla" dedi. 
Deprembilimcilerin tüm uyarılarına rağmen İstanbul'da çarpık yapılaşma hızla devam ediyor. Ekinci, kentte yaklaşık 5.5 milyon kişinin yasadışı - plansız yapılaşma bölgelerinde oturduğunu söyledi. Ekinci şöyle konuştu 
"Bu Ankara'nın 2, İzmir'in 3 katıdır. Dünyada 5.5 milyon nüfuslu ülkeler var. Yasadışı yapılaşmanın nedeni, halkın ortak geleceği açısından imara açılmaması gereken yerlerde şehircilik kurallarına aykırı davranmaktır. Artık bu bölgelerde belediyeler bile var. Şehircilik yasasının yıllardır geciktirilmesinin nedeni de, bu bölgelerden seçilen milletvekillerinin kent kültüründen yoksun politikalarıdır. 
11 milyon insanın yaşadığı İstanbul'da bu gidişi engellemek için önemli bir olanak, Türk Ceza Yasası'nın 184. maddesiyle yaratıldı. Kente karşı suçların ağır yaptırımlarla cezalandırılması yürürlüğe girdi. Bu aşamada savcıların harekete geçmesi gerekiyor." 

Eksik değil fazlalık 
Ahmet Turgut da, 1998'de uydu görüntülerinden 1.7 milyon çatı saydıklarını belirtti. Turgut, şunları söyledi 
"O günden beri iddia ediyorum. İstanbul'da konut fazlası var. Nüfusunun çok daha üstünde insanı taşıyacak kapasitede inşaat var. Kentin her tarafı boş konutlarla dolu. Örneğin Beylikdüzü'nde 300 binin üzerinde boş daire olduğu söyleniyor. Toplu konut alanlarında buna yakın rakamlardan bahsediliyor. Kaçak 5 - 6 katlı binaların 1 - 2 katı dolu, gerisi boş. Ankara'da Konut Müsteşarlığı kurulmuştu, ama ömrü kısa oldu. Yeni hükümet kapatmayı tercih etti. O müsteşarlık Türkiye'nin 81 ilinde konut araştırması yaptı. Türkiye'de 50 küsur ilde konut fazlası görülüyordu." 

Ruhsat 4, yapı 8 kat 

Turgut, 1985'te çıkarılan 2981 sayılı imar affının özellikle Esenler, Bağcılar gibi bölgelerde yapılaşmayı patlattığını belirterek şöyle devam etti "O bölgelerde parseller yasallaştırıldı. İmar affı kanunuyla '4 katı geçemez' denildi. Ama Esenler, K ğıthane, Güngören, Bağcılar, Ümraniye, Kartal, Maltepe gibi yerlerde bitişik düzen küçük parseller üzerine çok katlı yapılaşma gerçekleşti." 


</TEXT>
</DOC>
