<DOC>
<DOCNO> 259943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko13.html </URL>
<DATE> 2004/08/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüketiciler Birliği'nden Trafik sigortası cezalarına tepki 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, trafik sigortası cezalarına tepki göstererek, ''Uygulamadan haberi olmayan tüketiciler trafik sigortasını ödemeye gittiğinde mağdur oluyor'' dedi. 
     Özer, yaptığı açıklamada, zorunlu trafik sigortasında değişiklik yapılırken tüketici haklarının gözetilmediğini savundu. 
     Araç sahiplerinin, zorunlu olarak yaptırmaları gereken trafik sigortasının gününü bir gün geciktirmeleri durumunda, 24 milyon 640 bin lira, bir ay geciktirmeleri halinde ise 98 milyon 560 bin lira fark ödemek zorunda bırakıldığını belirten Özer, uygulamadan haberi olmayan tüketicilerin sigortasını yeniletmek için gittiği aracı kurumda öğrendiği ''çirkin uygulama yüzünden mağdur edildiğini'' ileri sürdü. 
     Bu uygulamanın hemen durdurulması gerektiğini ifade eden Özer, ''Artık, bu tür vergiler yaşamı zorlaştırıyor. Tüketicilere kaz muamelesi yapılmaktadır. Tüketicileri, trafik sigortası yaptırmayarak ve özel iletişim vergisi ödemeyerek sivil itaatsizlik yapmaya çağırıyoruz'' dedi. 
     
</TEXT>
</DOC>
