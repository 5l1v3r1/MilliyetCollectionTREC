<DOC>
<DOCNO> 274364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur33.html </URL>
<DATE> 2004/09/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Alacak tartışması kanlı bitti 
</HEADLINE>
<TEXT>

     Isparta'nın Uluborlu İlçesi'ne bağlı Dereköy'de alacak yüzünden çıkan tartışma cinayetle sonuçlandı. 
     AA muhabirinin aldığı bilgiye göre, Isparta'da gıda ve kozmetik ticareti yapan İsmail Ayçiçek, alacağını tahsil etmek üzere Senirkent İlçesi'ne bağlı Büyükkabaca Beldesi'ne gitti. Burada, alacaklı olduğu İsmail Eryiğit'in Uluborlu İlçesi'ne gittiğini öğrenen İsmail Ayçiçek, Uluborlu'nun Dereköyü'nde bulduğu İsmail Eryiğit ve eşi Ayşe Eryiğit ile tartışmaya başladı. 
     Tartışmanın büyümesi üzerine İsmail Ayçiçek, İsmail Eryiğit ve eşi Ayşe Eryiğit'i tabancayla vurdu. İsmail Eryiğit de, yanında bulunan av tüfeğiyle İsmail Ayçiçek'e ateş etti. Ağır yaralanan İsmail Eryiğit ile Ayşe Eryiğit olay yerinde hayatlarını kaybettiler. Omuzundan yaralanan İsmail Ayçiçek ise Isparta Süleyman Demirel Üniversitesi Tıp Fakültesi Hastanesi'nde tedavi altına alındı. 
     İsmail ve Ayşe Eryiğit'in cenazeleri otopsi yapılmak üzere Uluborlu Devlet Hastanesi'ne kaldırıldı. 
     Uluborlu Cumhuriyet Savcılığı olayla ilgili soruşturma başlattı. 
     
</TEXT>
</DOC>
