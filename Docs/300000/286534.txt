<DOC>
<DOCNO> 286534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/ekonomi/eko01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami Kurum'da 'çekince' belirsizliği 
</HEADLINE>
<TEXT>


Sanayi ve Ticaret Komisyonu'nda CHP ve AKP'liler arasında tartışmaya yol açan İslami Kurum Anlaşması, onaylanırsa çekinceler nedeniyle uygulama konusu netlik yok 

SALİHA ÇOLAK Ankara 

Bu haftaya damgasını vuran tartışmalardan biri İslami Kurum Anlaşması ile ilgiliydi. Sanayi ve Ticaret Komisyonu'nda görüşülen anlaşma İslam özel sektörünün teşviki, İslami üretim kurallarının geçerli olması ve anlaşmazlıkların İslami Adalet Mahkemesi'nde çözümü gibi maddeler içeriyor. Anlaşma ile gündeme gelen soruların yanıtları şöyle 

Tartışılan anlaşma nedir İslam Kalkınma Bankası'nın İKB bünyesinde, "İslam Özel Sektörün Geliştirilmesi Kurumu"nun kurulmasına ilişkin anlaşma 1 Eylül 2003'te Hazine Müsteşarı İbrahim Çanakçı tarafından Kazakistan'ın Alma Ata kentinde imzalandı. Üye ülkelerin kendi aralarında, İslami sermayelerini desteklemek, İslam özel sektörü geliştirmek için ortak çalışma yaparak, kaynak aktarımında bulunmak, İslami kuralların geçerli olduğu şirket yönetimleri ve üretim süreçlerini öngörüyor. Anlaşma uygulandığı sırada çıkacak anlaşmazlıkların da "İslam Adalet Mahkemesi'nde" çözülmesi şartı getiriliyor. Böylece taraf ülkeler şeriat hükümlerini kabul etmiş oluyor. 

CHP niye karşı CHP, anlaşmanın orijinal metninde, "Shari'ah" olarak geçen ve Dışişleri tarafından "İslam kuralları" olarak çevrilen bölümde, anlaşmaya dahil olan ülkelerin şeriat kurallarını en azından bu anlaşmanın uygulanması sırasında kabul etmesi öngörüldüğünden, Türkiye'de laik sistemin zedeleneceğini savunuyor. AB yolunda İslam Adalet Mahkemesi'nin tahkim yeri olarak belirlenmesine tepki gösteriyor. 

Hükümet ne diyor Hükümet, Türkiye'nin 1969'dan bu yana İslam Konferansı Örgütü üyesi olduğunu, bu çerçevede anlaşmalara imza attığını, bu anlaşmanın da geçmişte yapılanlardan farkı olmadığını ifade ediyor. Çekince konularak İslam kuralları gibi Anayasa'ya aykırı bölümlerin Türkiye'yi bağlamayacak şekilde düzenlendiğini savunuyor. 

Çekinceler geçersiz mi CHP uluslararası anlaşmalar, Anayasa'nın 90. maddesine göre Anayasa'nın üzerinde sayıldığından, aykırılık iddia edilemeyeceğini, bu nedenle çekinceli de olsa anlaşmanın tümünün Türkiye'yi bağlayacağını, bu arada ne Cumhurbaşkanı, ne CHP, ne de mahkemeler kanalıyla iptal davası açılamayacağını vurguluyor. 

Onaylanırsa ne olacak TBMM anlaşmayı onaylarsa İslam Kalkınma Bankası, Türkiye'de prosedürü tamamlayan firmalara kaynak aktaracak. Firmalar İslami koşullara göre üretim yapıp yönetilmiyorsa bundan yararlanamayacak. Böylece, yıllardır tartışılan "yeşil sermaye" önemli bir finansal destek sağlayacak. Ancak Türkiye'nin çekince koyduğu maddeler, zaten firmaların sermaye desteği alması için gerekli ana koşullar olduğundan uygulama konusunda netlik bulunmuyor. 


</TEXT>
</DOC>
