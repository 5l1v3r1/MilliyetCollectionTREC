<DOC>
<DOCNO> 281937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur15.html </URL>
<DATE> 2004/10/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hatır cinayeti .. 
</HEADLINE>
<TEXT>

     Murat KİBRİTOĞLU ADANA, DHA 

ADANA'da hırsızlık yaptıklarını gören 18 yaşındaki Haluk Musa Çeviren'i, başına sıkılan tek kurşunla öldürttüğü öne sürülen azmettirici 42 yaşındaki Yusuf Eriş ve cinayeti hatır için işlediğini söyleyen 45 yaşındaki katil zanlısı Nurettin Çiftçi'nin yargılanmasına başlandı. 
     Haluk Musa Çeviren, geçen yıl Mithatpaşa Mahallesi metro inşaat çukurunda öldürülmüş bulundu. Polis, 8 aylık araştırma sonucunda Çeviren'nin telefonu ile en son görüşme yapan Nurettin Çiftçi'yi Alidede Mahallesi'ndeki bir evde sahte kimlikle yakaladı. 
     Nurettin Çiftçi yapılan sorgusunda cezaevinden tanıdığı Yusuf Eriş'in ricası üzerine, hatır için başına sıktığı tek kurşunla Haluk Musa Çeviren'i öldürdüğünü açıkladı. 
     Dün, 4. Ağır Ceza Mahkemesi'nde yargıç önüne çıkan tutuklu sanıklardan Nurettin Çiftçi, verdiği ifadesinde. "Ben Yusuf Eriş ile Adana Cezaevi'nde yatarken tanıştım. Dışarı çıktıktan sonra bana iş buldu. İş sezonluktu. İş bitimi bir süre görüşmedik. Daha sonra bir gün beni arayarak Galeria arkasındaki bir kebapçıya çağırdı. Kendisiyle çalıştığımız Haluk Musa Çeviren'i telefon ederek yanımıza çağırdı. Musa'ya esrarlı sigara verip benim yanıma gelerek Bu çocuğun bugün ölmesi gerek benim için yaparmısın' dedi. Ben de itiraz edince Benim sana cezaevinde çok yardımım oldu. Hiç mi hatırım yok, onu öldür' dedi. Daha sonra gidip bira aldı ve Musa'nın birasına zehirli bir toz koydu. Bana da Ben şimdi işe gidiyorum. Eğer birasına attığım zehirden ölmezse al şu tabancayı kafasına sık öldür' dedi. Ben de, Musa'yı kendi evine bırakma bahanesiyle metro inşaatına götürüp kafasına bir el ateş ederek öldürdüm" dedi. 
     Yusuf Eriş ise kendisine komplo kurulduğunu iddia ederek, "Ben Nurettin Çiftçi'ye cezaevinden çıktıktan sonra kendi yeğenimin ortak olduğu Yüzüncü Yıl Mahallesi'ndeki Dağ Cenneti isimli içkili restoranda iş buldum. Bulduğum işe yeğenim' dediği Murat isimli bir kişiyi de getirerek işe soktu. Nurettin'nin yanında getirdiği kişi ile cinsel birliktelik içinde olduğunu öğrenince ikisinin de işine son verdim. Beni tehdit edip durdu. İşten ayrılırken 300 kasaya yakın bira almasına göz yumdum. Daha sonra benimle görüşmek için defalarca aradı. Ancak ben kendisi ile görüşmedim. Benim olayla ilgim yok. Tahliyemi istiyorum'' diye savunma verdi. 
     Haluk Musa Çeviren'nin annesi Nurcan Çeviren ise oğlunun sanıkların yaptığı hırsızlığı gördüğü için öldürülmüş olabileceğini iddia ederek cezalandırılmalarını istedi. Mahkeme, sanıkların tutukluluk hallerinin devamına karar vererek, duruşmayı delillerin toplanması ve tanıkların dinlenmesi için erteledi. 
     
</TEXT>
</DOC>
