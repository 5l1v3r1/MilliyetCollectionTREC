<DOC>
<DOCNO> 266331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo22.html </URL>
<DATE> 2004/08/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şampiyonlar Ligi'nde Fenerbahçe'nin rakipleri yarın belli oluyor 
</HEADLINE>
<TEXT>

     Türkiye'yi bu sezon Avrupa Şampiyonlar Ligi'nde temsil edecek Fenerbahçe'yi, kura heyecanı sardı. 
     Sarı-lacivertlilerin ''Devler Ligi''nin 1. turunda mücadele edeceği rakipleri yarın Monaco'da gerçekleştirilecek kura çekiminde belli olacak. 
     Kura çekimi TSİ 17.00'de başlayacak. 
     Fenerbahçe'nin yanı sıra 3. ön eleme turunun rövanşında bu akşam Dinamo Kiev karşısında turu geçmesi halinde Trabzonspor da bu heyecana ortak olacak. 
     
     4. TORBADAN GİRECEK 

     Fenerbahçe kura çekimine 4. torbadan girecek. 
     Şampiyonlar Ligi'ne doğrudan kalan 16 takım ile ön elemeyi geçecek 16 ekip puan sıralamasına göre 8'erli 4 torbaya ayrılacak. 
     Son torbada yer alacak Fenerbahçe ve Trabzonspor diğer 3 torbadan birer takımla aynı gruba düşecek. 
     
     DEVLER BEKLİYOR 

     Sarı-lacivertlilerin aynı grubu paylaşabileceği takımlar arasında doğrudan katılan Porto, Valencia, Barcelona, Bayern Münih, Arsenal, 2. torbada Milan, Roma, Olimpique Lyon, Chelsea, Panathinaikos ve 3. torbada ise Paris Saint Germain, Ajax ve Celtic yer alıyor. 
     Dün yapılan maçlar sonucu 3. ön eleme turunu geçen Liverpool, Anderlecht, Monaco, Inter ve Deportivo, Fenerbahçe'ye rakip olabilecek. Sarı-lacivertlilerin rakibi olabilecek Avrupa'nın önde gelen takımları arasında ayrıca, bu akşamki maçlarda turu geçtikleri taktirde Real Madrid, Manchester United, Juventus, PSV Eindhoven, Sparta Prag ve Bayer Leverkusen de yer alıyor. 
     
</TEXT>
</DOC>
