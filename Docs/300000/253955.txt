<DOC>
<DOCNO> 253955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas13.html </URL>
<DATE> 2004/07/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Canlı bilboard' furyası... Reklamcılar, insan vücudunu yeniden keşfetti 
</HEADLINE>
<TEXT>

     Reklamcılar, insan vücudunu bilboard olarak yeniden keşfetti. 
     İnsan vücudunun ünlü firmalar tarafından kalabalık caddelerde ya da spor müsabakaları sırasında canlı birer bilboard olarak kullanılması eğiliminin her geçen gün yaygınlık kazandığı bildirildi. 
     Amerikan ABC televizyonunda yer alan bir habere göre, bu canlı bilboardlardan bazıları dövmelerle bezenerek spor müsabakalarına ya da popüler turist mekanlarına gönderilmek suretiyle çeşitli markaların tanıtımında kullanılıyor. 
     Canlı bilboardların, üzerlerine işlenen az ve öz reklamlarla ilk etapta reklamını yaptıkları ürün hakkında sadece merak uyandırmaya çalıştıkları ve bunda son derece başarılı oldukları kaydediliyor. 
     Amerikan futbolu finali sırasında gösterilen 30 saniyelik bir reklamın maliyetinin 1,5 milyon dolar olduğu göz önüne alındığında, bu yöntemin prime-time televizyon reklamlarına nazaran son derece hesaplı ve pratik olduğu ifade ediliyor. 
     Toyota ve Dunkin' Donuts gibi tanınmış firmaların bile reklamları için insanlardan oluşan canlı bilboardları tercih eder hale geldikleri belirtilirken, bu yöntemle milyonlarca dolar harcamadan da insanların dikkatini ürüne çekmenin mümkün olduğu kaydediliyor. 
     Nisan ayında Scion modelinin tanıtımı için bu yönde bir uygulama başlatan Toyota, mütevazı bir ödeme yaptığı bir grup insanın alınlarına geçici dövme yoluyla Scion'u tanıtıcı bilgiler yazarak New York'un kalabalık meydanı Times Square'de birkaç saat boyunca dolaşmalarını sağlamış. Canlı bilboardların alnındaki dövmelerde yer alan arabanın fiyatı, Scion'un web adresi ve marka ismi gibi basit ifadelerin hedeflenen ilgiyi topladığı belirtiliyor. 
     Konuyu değerlendiren Amerikan Reklam Federasyonu sözcüsü Mary Hilton, ''Artan medya imkanlarıyla tüketicilerin dikkatini çekmek her geçen gün çok daha güçleşiyor. Yetenekli pazarlama ekipleri müşterilerine ulaşabilmek için her türlü yeni şeyi deniyor'' dedi. 
     Canlı bilboardlarının bir çeşit ''gerilla'' yöntemiyle pazarlama tekniği olduğunu belirten Hilton, bu yöntemin geleneksel pazarın dışında bulunan yeni kültürel trendlere hitap ettiğini ifade ediyor. 
     Kahve dükkanları zinciri Dunkin' Donuts'ın da, benzer bir yöntemle başta basketbol olmak üzere spor müsabakalarının yapıldığı stadyumlara onlarca gönüllü kolej öğrencisini göndererek vücutlarını canlı bilboard olarak kullandığı kaydediliyor. 
     
</TEXT>
</DOC>
