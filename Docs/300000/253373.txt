<DOC>
<DOCNO> 253373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur02.html </URL>
<DATE> 2004/07/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Özel güvenlik görevlilerinden hastane polisine darp .. 
</HEADLINE>
<TEXT>

     Kartal Dr. Lütfi Kırdar Eğitim ve Araştırma Hastanesi'nde görev yapan polis memuru, hastanenin özel güvenlik görevlilerince darp edildiği gerekçesiyle şikayetçi oldu. 
     Alınan bilgiye göre, balkondan düşen çocuğunun tedavisinin yapıldığı Kartal Dr. Lütfi Kırdar Eğitim ve Araştırma Hastanesi'ne gelen baba A.G, çocuğunun yanında refakatçi kalan eşiyle yer değiştirmek istediğini belirterek, hastaneye girmek istedi. 
     Buna izin vermeyen güvenlik görevlileri ile A.G ve arkadaşı S.A arasında başlayan tartışma kavgaya dönüştü. Kavgaya müdahale eden hastanede görevli polis memuru Mustafa Demirci, tarafları ayırarak A.G ile S.A'yı polis noktasına götürdü. 
     Daha sonra polis noktasına gelen güvenlik görevlilerinin, bu kişileri kendilerine vermelerini isteyerek Demirci ile tartıştıkları belirtildi. Tartışmanın büyümesi üzerine güvenlik görevlilerinin, Demirci'yi darp ettikleri, etrafı da tahrip ettikleri öne sürüldü. 
     Takviye ekiplerin gelmesiyle A.G ve S.A ile güvenlik görevlileri Ö.Ö, S.Ö, T.C, V.E, ve S.K, gözaltına alındı. 
     Darp edildiğini belirten polis memuru Mustafa Demirci, Adli Tıp Kurumu'ndan 5 günlük iş göremez raporu aldı. Demirci'nin şikayeti üzerine Kartal Adliyesi'ne sevk edilen 5 güvenlik görevlisi ise nöbetçi savcılıktaki sorgularının ardından çıkarıldıkları mahkemece tutuksuz yargılanmak üzere serbest bırakıldı. 
     
</TEXT>
</DOC>
