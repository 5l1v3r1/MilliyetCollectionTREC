<DOC>
<DOCNO> 296656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur28.html </URL>
<DATE> 2004/12/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kontör kazanmak için dönerciyi kendine aşık etti ve... 
</HEADLINE>
<TEXT>

     
     Zafer SAMANCI KONYA, DHA 
     

SELÇUK Üniversitesi'nde geçen ekim ayında yakılan Eğitim Fakültesi'ne ait 2 kimya laboratuvarı ile 1 sınıfın, kendisini bu üniversitenin öğrencisi "Melisa Ateş' olarak tanıtan ve gerçekte Hatay'da oturan Nurdan Özden'den intikam almak isteyen Antalyalı lokantacı Adem Değirmenci tarafından kundaklandığı ortaya çıktı. 30 yaşındaki Değirmenci ihbar üzerine Antalya'da yakalanırken, polis 19 yaşındaki Nurdan Özden'i Hatay'da buldu. Özden, ifadesinde cep telefonuna kontör kazanmak için Değirmenci ile 2 yıl boyunca konuştuğunu itiraf etti. 
     Antalya'da lokantacılık yapan Adem Değirmenci, 2002 yılında yanlış cep telefonu mesajı ile tanıştığı Nurdan Özden'le, 2 yıl boyunca telefonla konuştu. Kendisini Melisa Ateş' adıyla tanıtan Özden, Değirmenci'ye Selçuk Üniversitesi Eğitim Fakültesi Sınıf Öğretmenliği Bölümü'nde okuduğunu söyledi. Adem Değirmenci, geçen ekim ayında Antalya'dan Melisa adıyla bildiği telefon aşkı' Nurdan Özden'i görebilmek için Konya'ya geldi, ancak tüm aramalara rağmen onu bulamadı. 20 gün boyunca Konya'da bir otelde kalan Adem Değirmenci, konuştuğu kıza ulaşabilmek için sürekli cep telefonunu aradı. Nurdan Özden'in, telefonunu açmamasından şüphelenen Değirmenci, Selçuk Üniversitesi Eğitim Fakültesi kayıtlarını araştırdı. 
     
     ÜNİVERSİTEDE YANGIN ÇIKARDI 
     Kayıtlarda Melisa Ateş' adında bir öğrenci olmadığını görünce çılgına dönen Adem Değirmenci, 22 Ekim gecesi üniversiteye gizlice girerek 2 laboratuvar ve 1 sınıfı ateşe verdi, labaratuvardaki cihazları da parçaladı. 
     Konya Emniyet Müdürlüğü ekipleri, ihbar üzerine Antalya'da dönercilik yapan Adem Değirmenci'yi kendisine ait lokantada yakaladı. Sorgusunda suçunu itiraf eden Adem Değirmenci, "2 yıl boyunca telefonda görüştük. Aşık olmuştum o da beni sevdiğini söylüyordu. Tanışmak için Konya'ya geldim. Üniversite kayıtlarında adı olmadığını görünce çılgına döndüm. Hırsımı almak için laboratvarları ve sınıfı yaktım. Masum duygularımın kurbanı oldum. Pişmanım'' dedi. Sorgusundan sonra adleyiye sevkedilen Adem Değirmenci tutuklandı. 
     
     KONTÖR KAZANMAK İÇİN KONUŞMUŞ 
     Adem Değirmenci'nin aşık olduğunu söylediği Melisa Ateş'in peşine düşen Konya Emniyet Müdürlüğü ekipleri, gerçek adının Nurdan Özden olduğunu saptadı ve onu Hatay'da buldu. Özden, ifadesinde, Adem Değirmenci ile 2 yıl boyunca telefonda görüştüğünü kabul ederken, "Başka bir GSM operatöründen arandığım zaman telefonuma hediye kontör geliyordu. Benim Adem'le görüşmemin tek amacı hediye kontör kazanmaktı'' dedi. 
     
</TEXT>
</DOC>
