<DOC>
<DOCNO> 288116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur02.html </URL>
<DATE> 2004/11/11/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Okullara bağış artık yasal 
</HEADLINE>
<TEXT>

     Milli Eğitim Bakanı Hüseyin Çelik, AK Parti iktidarının Türkiye'de gerginliklere, kavga ve kaoslara meydan vermeyeceğini, sorunların uzlaşmayla, konuşarak çözüleceğini söyledi. 
     Okul aile birliklerini yeniden düzenleyen yasa tasarısı, TBMM Genel Kurulu'nda kabul edildi. 
     Tasarının tümü üzerinde CHP'nin görüşlerini dile getiren CHP Yalova Milletvekili Muharrem İnce, okul aile birliklerinin parasal işlerin içine sokulmasının suiistimallere, öğretmenler hakkında haksız ithamlara yol açacağını savundu. ''Ben iddia ediyorum İstanbul Milli Eğitim Müdürü'nün maaşı 30 milyar liradır'' diyen İnce, milli eğitim müdürlerinin ilde yapılan bütün sınavlardan pay aldıklarını ileri sürdü. İnce, tasarı yasalaştığı takdirde okul aile birliklerinin de çok sayıda parasal faaliyete gireceğini ve töhmet altında kalacağını bildirdi. 
     Zengin-fakir ayırımı yapmadan bütün ilköğretim öğrencilerine ücretsiz kitap dağıtılmasına karşı olduğunu ifade eden İnce, ortaöğretim için ''100 Kitap'' uygulamasını da eleştirerek, ''Öğrencilere bu kitapları alın derseniz, evlerde anneler bu kitapların üzerine örtü örer'' diye konuştu. İnce, öğrencilere okuma alışkanlığı kazandırılmasının önemine işaret ederek kitap alımının dayatılmaması gerektiğini söyledi. 
     Milli Eğitim Bakanlığı merkez teşkilatında çalışan 3 bin personelin maaşının yatırılması karşılığında Vakıflar Bankası'nın 25 araç kiraladığını, 3 yıl için öngörülen kira bedelinin 900 milyar lira olduğunu anlatan İnce, bu paranın personelin hakkı olduğunu ve kişi başına 3 milyar lira düştüğünü söyledi. İnce, ''personelin maaşlarının Vakıflar Bankası'na yatırılması karşılığında 25 makam aracı kiralanıyor ve plakaları da 'AK' serisi. Bu da İçişleri Bakanı'nın Ramazan Bayramı hediyesi'' dedi. 
     İnce, Milli Eğitim Bakanlığı'nın ilköğretimin ilk 5 yılında geçerli olan müfredatı değiştirdiğini, pilot uygulama başlatıldığını, ancak yeni müfredatla ilgili aksaklıkların en erken Temmuz ayında alınacak olmasına karşın gelecek öğretim yılının kitaplarının Şubat 2005 tarihinde teslim edilmesinin istendiğini söyledi. İnce, bir yandan ''ezberci eğitime son verilecek'' denilirken öte yandan öğrencilerin 70 şiir ezberleyeceğinin ifade edilmesinin de çelişki olduğunu kaydetti. 
     Sivas Valisi'nin, öğrencilerin kara lastik ayakkabı giymelerinin önlenmesine yönelik genelge yayınladığını da bildiren İnce, ''Sivaslı Başbakan Yardımcısı Abdüllatif Şener'e sesleniyorum Şatafatlı iftar sofralarına gitmek yerine Sivaslı öğrencileri kara lastikten kurtaracak bir babayiğit arıyorum'' diye konuştu. 
     
     SÖZLER TUTULMALI 
     Öğrenci affı konusuna da değinen İnce, Cumhuriyet tarihinde 103 af çıkarıldığını, yeni bir affın öğrencilerin hakkı olduğunu söyledi. AK Parti'nin seçim afişlerinde ''gözü yaşlı eşarplı kız öğrencilerin'' resminin yer aldığını ve ''engelleri kaldıracağız'' vaadinde bulunulduğunu ileri süren İnce, verilen sözlerin tutulması gerektiğini belirtti. 
     Milli Eğitim Bakanı Hüseyin Çelik, İnce'nin konuşmasını yanıtlarken, kamu vakıfları için getirilen düzenlemeden sonra okul koruma derneklerinin para toplayamadığını, tasarının okul aile birliklerine yasal altyapı hazırlamayı amaçlandığını, velilerin bağışa zorlanamayacağının öngörüldüğünü belirtti. 
     İnce'nin, İstanbul Milli Eğitim Müdürü'nün 30 milyar maaş aldığına ilişkin sözlerinin doğru olmadığını da bildiren Çelik, ''Sanıyorum İstanbul Milli Eğitim Müdürü pek yakında bu ithamınızdan dolayı hakkınızda dava açacak'' dedi. Okul müdürlerinin bir süre öncesine kadar sürücü kurslarından 3 ayda bir 70 milyon lira aldıklarını ancak şimdi bunun söz konusu olmadığını kaydeden Çelik, müdürlerin 3 ayda bir aldıkları 200 milyon liranın da kendisinin bakanlık görevini üstlenmesinden bu yana verilmediğini söyledi. 
     
     ''DÜNYANIN GELDİĞİ YER BURASIDIR'' 
     Milli Eğitim Bakanı Çelik, ilköğretimin sadece ilk 5 yılının değil 8 yıllık ilköğretim müfredatının tümünün değiştirildiğini, bu değişiklik öncesi büyük hazırlıklar yapıldığını ve 120 okulda bu yıl pilot uygulamanın başlatıldığını anımsattı. Çelik, ''Sistemin mükemmel çalışması için 5 yıllık süre öngördük. Müfredatımız en son 1967 yılında yayınlanmıştı. O zamandan bugüne köprünün altından çok su geçti, dünya değişti. Yıllardır papağan gibi öğrenci yetiştirildiğinden şikayet edildi, şimdi bu sistemi tamamen değiştiriyoruz. Dünyanın yakaladığı yer burasıdır. Biz dünyanın gerisinde kalamayız. Lafla ilericilik olmaz, yapmakla olur. Biz bunu yapıyoruz'' diye konuştu. 
     Ezberci eğitimden vazgeçilmesinin öğrencilerin hiçbir şey ezberlemeyeceği anlamına gelmediğini kaydeden Çelik, ''Öğrenci şiir ezberlemeyecek mi, çarpım tablosunu ezberlemeyecek mi O zaman öğretmeninin adını da ezberlemesin'' dedi. 
     Ortaöğretim öğrencilerine ''100 Kitap'' uygulamasına ilişkin eleştirileri de yanıtlayan Çelik, bunun Batı ülkelerinde de yapıldığını belirterek, öğrencilere okuma alışkanlığı kazandıracak bu uygulamanın kitap piyasasını da canlandırdığını söyledi. ''Anneler o kitapların üzerine örtü örer'' sözlerini eleştiren Çelik, ''Kendi halkımızı bu kadar aşağılamanın bir anlamı yok. Kitabın ne olduğunu bizim halkımız bilir'' dedi. 
     Ücretsiz kitap dağıtımına ilişkin kaynağın genel bütçeden karşılandığını ve Sosyal Yardımlaşma ve Dayanışma Fonu üzerinden bu işlemin yapıldığını belirten Bakan Çelik, fonun parasının kullanılmasının söz konusu olmadığını söyledi. 
     
     ''HESAPLARINIZIN HEPSİ YANLIŞ'' 
     Çelik, Vakıfbank'ın, merkez personelinin maaşlarının yatması karşılığında 25 araç kiralamasına değinirken de Milli Eğitim Bakanlığı'nda kullanılan araçların çok eski olduğunu ve her yıl milyarlarca lira bakım masrafı çıkardığını vurguladı. Muharrem İnce'nin fizikçi olmasına karşın hesap hatası yaptığını, araç kiralama bedelinin 900 milyar lira olması halinde personel başına 300 milyon lira düşeceğini belirten Çelik, ''Sizin hesaplarınızın hepsi yanlış, siyasi hesaplarınız da... Şimdi siz Ankara'dan bir araç alsanız size de 'AK' grubu plaka verirler belki o zaman aklanırsınız'' diye konuştu. 
     Bu sözlere tepki gösteren İnce, kendisine hakaret edildiğini belirtmesi üzerine Çelik, ''Bu söylediklerinizden dolayı aklanırsınız dedim'' dedi. 
     Çelik, AK Parti'nin hiçbir toplantıda hiçbir zaman inanç üzerinden siyaset yapmadığını ve bu anlamda bir söz vermediğini de bildirerek, İnce'nin konuşmasında söz ettiği, başörtülü öğrenci afişlerinin doğru olmadığını söyledi. 
     
     ''GELİN KONUŞALIM'' 
     Viyana'da kendisine bu sorunun nasıl çözüleceğinin sorulduğunu anımsatan Çelik, Türkiye'yi germeye hiç kimsenin hakkı olmadığını belirttiğini, ancak ortada fiili bir durum bulunduğunu ifade ettiğini aktardı. Çelik, özetle şunları söyledi 
     ''Ben, Türkiye'de bir başörtüsü takanlar var bir de başörtüsüne kafayı takanlar var. Bunlar birbirini ikna etmek durumundalar dedim. Biz bu ülkede gerginliklere, kavgalara, kaoslara meydan vermeyiz. Bu meseleyi konuşarak, konsensüs sağlayarak çözeceğiz. Madem ki siz de şikayetçisiniz solcu bir parti olduğunuzu söylüyorsunuz, gelin peşin hükümlerden arınarak bu meseleyi konuşalım. 
     Temel ile Dursun idama mahkum edilmişler. Temel'e son isteği sorulmuş, annemi görmek istiyorum demiş. Dursun'a sormuşlar Temel annesini görmesin demiş. Sizin muhalefet anlayışınız budur.'' Çelik, Muharrem İnce'nin konuşması sırasında söz ettiği Sivas Valisi'nin genelgesi hakkında eksik bilgi verdiğini de bildirdi. Sivas Valisi'nin sosyal devletin bir gereğini yerine getirdiğini belirten Çelik, genelgede, alabilecek durumda olanların lastik ayakkabı yerine kundura almalarının sağlanmasını, imkanları kundura almaya elverişli olmayanlara da kendilerinin bu imkanı sağlayacağının duyurulduğunu söyledi. 
     
     3 GRUP ATATÜRKÇÜ 
     Bakan Çelik, 2 yıldır 60 bin yerleşim merkezinde sıfır hatalı kitap dağıtımı yapıldığını, yıllardır 400-450 milyon liraya satılan İngilizce kitap setinden 240 bin adet hazırlatarak 13 milyon liraya satışını sağladıklarını anlattı. Söz konusu kitap setindeki Atatürk'le ilgili yazıda bir kelimenin yanlış yazılmasının çarpıtıldığını belirten Çelik, ''Bu ülkede Atatürk'ün ilkelerini benimsemiş Atatürkçüler var, Atatürkçü geçinenler var, bir de Atatürk'ten geçinenler var. En iğrenç olanı da budur. Atatürk'ten geçinmeyelim'' dedi. 
     Konuşmasının sonunda Muharrem İnce'ye yönelik ''belki aklanırsınız'' sözlerine de açıklık getiren Çelik, Meclis kürsüsünden bir milletvekiline hakaret etmeyi aklının ucundan bile geçirmediğini, İnce'nin konuşmasında doğru olmayan şeyler söylemesini kastederek o sözlerden aklanmasını kastettiğini bildirdi. 
     AK Parti Grup Başkanvekili Sadullah Ergin de İnce'nin Başbakan Yardımcısı Şener'e ilişkin sözlerine yanıt verdi. Ergin, Şener'in özel yaşamında ve kamu görevind mütevazılığı ön planda tutan bir siyasetçi olduğunu söyledi. 
     
     TASARIYA DESTEK VEREN CHP'Lİ 
     Bu arada, partisinin sert muhalefetine karşın, CHP Sinop Milletvekili Engin Altay, şahsı adına söz alarak, tasarıyı desteklediğini bildirdi. Engin Altay, ''üstelik bu görüşünü ifade edebilmek için de az önce evinden kalkıp geldiğini'' belirti. Bu sözler CHP'lileri şaşırtırken, yerine oturan Altay'ın, yanına giden Grup Başkanvekili Ali Topuz ve diğer milletvekilleriyle de hararetli bir konuşma yaptığı gözlendi. 
     Konuşmaların ardından tasarı oylanarak kabul edildi. 
     
     YASA NE GETİRİYOR 
     Milli Eğitim Temel Kanunu'nda değişiklik yapan yasaya göre, eğitim kurumlarının amaçlarının gerçekleştirilmesine katkıda bulunmak amacıyla okullarda okul-aile birlikleri kurulacak. Bu birlikler, okulların eğitim ve öğretim hizmetlerine etkinlik ve verimlilik kazandırmak, okulların ve maddi imkanlardan yoksun öğrencilerin zorunlu ihtiyaçlarını karşılamak üzere, aynı ve nakdi yardımları kabul edebilecek. Maddi katkı sağlamak amacıyla sosyal ve kültürel etkinlikler ve kampanyalar düzenleyebilecek, okulların bünyesinde bulunan kantin, açık alan, salon ve benzeri yerleri işletebilecek veya işlettirebilecek. 
     Okul-aile birliklerinin kuruluş ve işleyişi, birlik organlarının oluşturulması ve seçim şekilleri, bağışların kabulü, harcanması ve denetlenmesi ile kantin, açık alan, salon ve benzeri yerlerin işletilmesi veya işlettirilmesinden sağlanan gelirlerin dağıtım yerleri ve oranları, harcanması ve denetlenmesine dair usul ve esaslar, Milli Eğitim ve Maliye bakanlıklarınca müşterek hazırlanacak yönetmelikte düzenlenecek. 
     Bu birliklerin gelirleri, her türlü vergi, resim ve harçtan muaf olacak. 
     
</TEXT>
</DOC>
