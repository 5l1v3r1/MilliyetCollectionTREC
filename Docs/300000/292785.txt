<DOC>
<DOCNO> 292785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/ulagay.html </URL>
<DATE> 2004/11/28/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Avrupa'nın iki büyüğü Türkiye ve Ukrayna 
</HEADLINE>
<TEXT>

Bizde, dünyaya kafa tutan, küreselleşmeye başkaldıran, "tam bağımsız" bir Türkiye'nin hayalini kurmaya devam edenler varsa, Fransa'da da, eski devlet başkanı Valery Giscard D'Estaing gibi, Fransa'nın baş rolde olduğu bir Avrupa Birliği'ne AB dönüşün hayalini kuranlar var. Her iki grup da Türkiye'nin AB'ye tam üye olmasını içine sindiremiyor. Türkiye'nin AB ile bütünleşme süreci şu ya da bu şekilde kesintiye uğrarsa ne Türkiye birdenbire "tam bağımsız" olacak ne de Fransa'nın başrolü kaptığı bir Avrupa ortaya çıkacak ama her iki grupta yer alanlar bir hayli rahatlayacak, geçmişe dönüşün hayalini kurmaya devam edebilecek. 
Geçmişe değil geleceğe odaklanarak farklı bir Avrupa'nın, büyük ve iddialı bir AB'nin hayalini kuranlar da var. AB'nin geleceğine böyle bakabilenler, Türkiye ile son günlerin gündemdeki ülkesi Ukrayna'nın, 20 yıl sonra küresel düzende önemli bir ağırlık taşıyacak bir AB'nin içinde yer alacağını, hatta AB'nin nüfus bakımından en büyük iki ülkesi olacağını düşünebiliyorlar. 

Neden Türkiye 
Timothy Garton Ash, İngiltere'nin son dönemde adını duyuran tarihçilerinden biri. Bu yıl yayınlanan Free World Özgür Dünya adlı kıtabında, Batı'nın bugün içine düşmüş olduğu bunalımın aslında özgür bir dünyanın kurulması için bir fırsat da yarattığını belirten Garton Ash, Avrupa'nın ABD'yi de etkileyerek bu süreçte belirleyici rol oynayabileceğini ileri sürüyor. Garton Ash'e göre Türkiye, geleceğin Avrupasında mutlaka yer alması gereken bir ülke. 
Tarihsel gerekçelerle Türkiye'nin Avrupa'nın dışında kaldığını ileri sürmenin mümkün olduğunu ancak AB'nin Türkiye'yi içine almakla elde edeceği siyasi kazancın bugün için çok daha önemli olduğu kaydeden Garton Ash şöyle diyor "Bir kere Türkiye'ye verilmiş bir sözümüz var. Şimdi, kırk yıllık bir geçmişi olan bu sözümüzü tutmazsak, dünyanın dört bir yanındaki Müslümanlara, laik bir siyasi rejimi benimsemiş Müslümanların bile Avrupa'da yeri olmadığını mesajını vermiş oluruz ve feci bir yanlış yaparız. Avrupa bir Hıristiyan klübü gibi görünür. Eğer Kopenhag kriterlerini yerini getiren bir Türkiye'ye karşı sözümüzü tutarsak bunun tam tersi olur. Müslüman bir ülkenin, belki de birliğin en kalabalık ülkesi olarak AB içindeki onurlu yerini alması AB'ye çok şey kazandırır. 2025'de AB'nin Türkiye'den sonraki en kalbalık ülkesi de Ukrayna olabilir." 
Timothy Garton Ash, Türkiye ve Ukrayna'nın yanı sıra Beyaz Rusya ve Moldova'nın da zaman içinde AB üyesi olabileceğini, Rusya ile Kafkasya ve Orta Asya ülkelerinin ise AB dışında kalması gerektiğini belirtiyor. Türkiye ve Ukrayna gibi ülkeleri bünyesine alacak olan bir AB'nin, Huntington'un "uygarlıklar çatışması" tezine dayanak oluşturan fay hatlarını parçalayarak daha istikrarlı bir dünyanın oluşumuna da katkıda bulunacağını ileri sürüyor İngiliz tarihçi. 

Top Avrupa'da 
ABD'nin tek başına dünyaya hükmetme hevesinin yarattığı dehşet tablosu ortadayken Avrupa'nın da, Türkiye'nin de, geçmişe dönük özlemlerle siyaset yapma lüksü yok aslında. 
ABD'ye karşı denge unsuru olabilecek bir güç yaratmanın önemi ortada. Ancak büyük politikanın ve stratejik bakış açısının önemini geniş kitleye anlatmak, halka maletmek kolay olmuyor her zaman. Türkiye bu bakımdan iyi bir fırsat yakalamış durumda. AB üyeliğine şu ya da bu nedenle olumlu bakanlar şu an için çoğunlukta görünüyor Türkiye'de. Avrupa kamuoyunda ise Türkiye'yi AB içine almanın önemini kavramış olanlar ne yazık ki azınlıkta. 
Bu durumda, geleceği görebilen Avrupalı politikacılara önemli bir görev düşüyor. 



</TEXT>
</DOC>
