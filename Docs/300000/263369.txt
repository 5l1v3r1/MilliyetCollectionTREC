<DOC>
<DOCNO> 263369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/okur.html </URL>
<DATE> 2004/08/14/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Hükümet akaryakıt zammında haklı mı 
</HEADLINE>
<TEXT>


Gözümüz terminallerde ABD Teksas petrolüne bak. Londra Brend petrolü izle. Ve Türkiye'nin petrol fiyat faturasını çıkartmaya çalış. Heyecanlan. Kolay mı Akaryakıt ürünlerine sürekli zam geliyor. Ancak hiç heyecanlanmaya gerek yok. 
Çünkü ABD petrolünü almıyoruz. Teksas petrolünü ABD kendisi tüketiyor. Londra Brend petrolü dünya piyasaları için referans. Bizim için de referans. Öyle ya her iki piyasada da vadeli kontratlar alınıyor, satılıyor. Sonuçta borsa değil mi 

Üç kritik ülke 
Oysa biz yılda 24 milyon ton petrolü üç ülkeden alıyoruz. Tataristan yani Rusya, İran ve Irak'ta Kerkük - Musul bölgesinden... Elbette fiyatta referansımız Londra Brend petrol... 
Bizim petrol ihtiyacımızı sağlayan kurum Tüpraş, ithal ettiği 24 milyon ton petrolü işliyor. Ve Türkiye, işlenmiş petrol ürünü olan benzin, fuel oil, motorin ve LPG denilen akaryakıt ürünlerini tüketiyor. Toplam tüketim 22 milyon ton benzin, fuel oil ve motorin tüketimi 18 milyon ton, LPG tüketimi ise 4 milyon ton. Mevsimsel olarak zaman zaman benzin ihraç ediyoruz, bazen ithal ediyoruz. 
Şimdi burada duralım. Çünkü petrol fiyatları 36 - 37 dolarlara kadar çıktı. Diyeceksiniz ki Londra Brend petrol 42 doları buldu. Yanılmayın, bu işlemler eylül vadeli kontratlar. Oysa biz, alım yaptığımız tarihlere bakıyoruz. Petrolün bize ortalama maliyeti 34 dolar civarında. Ve petrol fiyatlarındaki artışın bize etkisi şu an için 1.5 milyar dolar. 

Benzinin tonu 405 dolar 
Niye bunları yazıyoruz Çok basit. Akaryakıt ürünlerine yapılan zamlar ne kadar doğru bir karar. Onu irdelemek istiyoruz. 
Çünkü, işlediğimiz petrolden elde ettiğimiz akaryakıt ürünlerinin fiyatlandırmasını 1998 Temmuz ayında OFM dediğimiz "Otomatik Fiyatlandırma Merkezi"ne bağlamışız. Merkez İtalya, onun da borsası var. Her gün benzin, fuel oil, motorin bu borsada alınıp satılıyor. Arz ve talebe göre fiyat belirleniyor. Fiyatlar düşüyor. İki gün önceki borsada benzinin tonu 405 dolar, Fuel oil'un tonu 147 dolar, motorinin tonu 385 dolardı. İlginç olan fiyatları Enerji Bakanlığı izliyor. Fiyat belirlerken 7 günlük ortalamalara bakıyor. Temmuz ayında ortalama fiyat 438 dolardı. 

Artır vergiyi gitsin 
Şimdi sıkı durun. İtalya'da fiyatlar düşüyor da bizde niye akaryakıta zam yapılıyor Biliyorsunuz, bizde akaryakıt ürünlerinden ÖTV ve KDV alınıyor. Hükümet, bütçeye 18 katrilyon lira ÖTV hedefi koşmuş. Şu an 1 litre benzinden 1 milyon 74 bin lira vergi alınıyor. Benzinin litresi ise 2 milyon 81 bin lira... 
Kısacası, temmuz sonu itibariyle benzinin tonu 438 dolardan 405 dolara düşmüş durumda. Arada 33 dolar fark var. Peki bu fark neye yol açar 
Çok açık. Öncelikle ithalatın tetiklenmesine neden olur. İkinci önemli nokta ise vergi ödeme gibi bir eğilim yaratabilir. 
Eh, bu sektörde zaten kaçak akaryakıt mücadelesi verilmiyor mu Verilere bakılırsa Türkiye'ye 2 milyon ton kaçak akaryakıt girdiği iddia ediliyor. Bunun da maliyeti belli. Aşağı yukarı 2.5 milyar dolarlık bir kayıp. Gerçi Enerji Bakanlığı da konuyu izliyor, mücadele ediyor. Ama tablo ortada. Hükümet, kaynak yaratmak için vergiye, vergide de en büyük kalem olan akaryakıta yükleniyor. Dolayısıyla petrol piyasasındaki durum ile akaryakıt ürünlerine şu aşamada yapılan zamlar, sorarız size ne kadar gerçeği yansıtıyor 



</TEXT>
</DOC>
