<DOC>
<DOCNO> 284215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas15.html </URL>
<DATE> 2004/10/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İnsanın soy ağacına yeni üye Hobbit 
</HEADLINE>
<TEXT>

     BBC 

Bilimadamları, 18 bin yıl önce Endonezya'nın Flores adalarında yaşayan farklı bir insan türünün iskeletini buldu. İskeletin boyu yaklaşık bir metre ve modern insanlarla karşılaştırıldığında biraz küçük. 
     Uzmanlar, bu yeni türe 'Yüzüklerin Efendisi' eserindeki karakterlerden hareketle, 'hobbit' adını taktı. 
     Bu türün, bilinen insan türleriyle binlerce yıl yanyana yaşadığı tahmin ediliyor. 
     Liang Bua adlı bir kireç taşı mağarasında, toprağın yaklaşık 6 metre altında bulunan iskelet 30 yaşındaki bir kadına ait. 
     Bu kadın, Flores adasındaki cüce filler ve dev kertenkelelerle yanyana yaşamış. 
     Homo floresiensis adı verilen bu türden diğer yedi iskeletin kalıntıları, bu kadının kendi türünün tipik bir örneği olduğunu gösteriyor. 
     
     Kollar uzun, kafatası küçük 

     Homo floresiensis cüce bir tür değil. 
     Bu kadının, kolları normalden biraz uzun olsa da, diğer tüm uzuvları orantılı. 
     Homo floresiensisin kafatası küçük olsa da zeka düzeyi gelişmiş Küçük kafası bir şempanzeninkinden daha büyük sayılmaz ve bu da, entellektüel kapasitesini daha da hayret verici hale getiriyor. 
     Flores adasının Güney Doğu Asya ana karasıyla bağlantısı olmadığından, buraya ulaşmak, gemilerin inşa edilmiş olmasını gerekli kılıyor. 
     Bu da, yani gemi inşası da, modern insanın atası olan Homo erectus'un yapabileceği birşey olarak değerlendirilmiyordu. 
     Ancak bilimadamları, bu kanının şimdi yanlış olabileceğini söylüyor. 
     Bunun yanısıra, 30 bin yıl önce Neandertallerin, yani ilkel insanların neslinin tükenmesinin ardından, modern insanların dünyada tek başına oldukları yönündeki görüş de yanlış olabilir. 
     Homo floresiensis türünün, 12 bin yıl önce adada büyük volkanik bir patlamanın gerçekleştiği döneme kadar yaşadıkları tahmin ediliyor. 
     Bilimadamlarına göre, bu iskeletin bulunması, insanların daha yakın geçmişte farklı bir tür oldukları fikrini doğuruyor. 
     İşte bu nedenle de, bilimadamları insan türünün başka akrabalarını bulabilmek için Endonezya'daki diğer kireç taşı mağaralarında araştırmalar yapıyorlar. 
     
</TEXT>
</DOC>
