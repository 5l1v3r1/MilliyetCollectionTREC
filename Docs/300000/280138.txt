<DOC>
<DOCNO> 280138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur47.html </URL>
<DATE> 2004/10/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Memur-Sen'den Maliye Bakanlığı'nın zam teklifine tepki .. 
</HEADLINE>
<TEXT>

     Memur-Sen Genel Başkanı Ahmet Aksu, memurlara yapılacak maaş zammı konusunda, Maliye Bakanlığı'nın yaptığı teklifle uzlaşma sürecinde olumsuz bir tavır takındığını ifade etti. 
     Aksu, yaptığı yazılı açıklamada, Maliye Bakanlığı'nın 2005 yılında yüksek maaş alan memura 3.5-4, diğerlerine ise yüzde 6 oranlarında zam önerisinin, hükümet ile yapılan görüşmelerden sonra bir şeyin değişmediğini ortaya koyduğunu kaydetti. 
     Sendikaların muhatabının Maliye Bakanlığı değil, hükümet ve Kamu İşveren Kurulu olduğunu dile getiren Aksu, şöyle dedi 
     ''Maliye Bakanlığı kamuoyuna bu teklifi yapmakla uzlaşma sürecinde olumsuz bir tavır takınmaktadır. Maliye Bakanlığı'nın teklifini kabul etmiyoruz. Teklifin üst kademe bürokratların maaşlarının artışına yönelik olduğunu biliyoruz. Maliye'nin teklifinin öncelikle göstergeye göre olması yanlıştır'' dedi. 
     Aksu, bu kararla alt kademe memur maaşında 60-70, üst kademe memur maaşında ise 150-450 milyon liralık artış olacağını bildirdi. 
     Maliye Bakanlığı'nın bu teklifiyle Başbakan Recep Tayyip Erdoğan'ın, ''az maaş alana çok, çok maaş alana az zam yapılması'' talimatını ciddiye almadığını öne süren Aksu, Erdoğan'ın sözünün arkasında olacağına inandıklarını belirtti. 
     Aksu, Uzlaştırma Kurulu kararlarını kabul ettiklerini, önümüzdeki hafta Kamu İşveren Kurulu ile yapacakları toplantıda bildireceklerini kaydetti. 
     
</TEXT>
</DOC>
