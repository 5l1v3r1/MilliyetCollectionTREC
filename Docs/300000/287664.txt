<DOC>
<DOCNO> 287664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/temelkuran.html </URL>
<DATE> 2004/11/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Çocukluk bilgeliği 
</HEADLINE>
<TEXT>


Başkaları neden çocuk yapıyorlar, hangi ulvi ve uhrevi sebeplerle böyle bir işe kalkışıyorlar bilemiyorum. Ama bir gün böyle bir dev serüvenin içine dalmaya cesaret edebilirsem büyük bir olasılıkla bu, tek bir nedenle olacak 
Konuşacak birisi olsun diye 
Niye bilmiyorum, epey zamandır en doyurucu, en entelektüel, en cesur ve en samimi sohbetlerimi çocuklarla yapıyorum. Sevimlilik olsun diye değil, enteresanlık olsun diye hiç değil, hakikaten böyle olduğu için söylüyorum bunu. Daha az şey bildikleri için akılları ve merakları daha duru oluyor galiba. 
"Çocukluk bilgeliği" diye adlandırdığım bir duru su halleri var onların. Keskin olmaya, bilmeye çalışmayan, böyle bir iddiası olmadığı için berrak bir zek ları. İnsanların "Ne kadar zeki" dediği çocuklar oluyorlar bunlar genellikle. Bilmiyorum, belki de "üstün zek lı" o çocuklar Ya da acaba "üstün zek lı" diye bir şey var mı 

Çocukların Kongresi 
Eylül ayında bir kongre yapıldı 1. Türkiye Üstün Yetenekli Çocuklar Kongresi. Davetiye bir çocuğun el yazısıyla geldiği ve bu hangi acayip çocuksa, yanında bir de cevizle kuru üzüm gönderdiği için çok gitmek isteyip de gidemedim. Doğrusu büyüklerin çocuklar üzerine ne konuştuğunu dinlemeye değil, çocuklarla belki iyi muhabbet olur diye gidesim vardı. Olmadı, neyse. Kongrede çıkan kitapları istedim, geldi. Bugünlerde onlara bakıyorum velhasıl. 
Herhalde Türkiye'de ciddi bir dönüşüm geçirmiş mevzulardan biridir bu "üstün yetenekli çocuk" meselesi. İlk harika çocuklardan Suna Kan'dan Küçük Emrah'a oradan da Küçük İbo'ya giden yolda "üstün yetenekli çocuk" profili epey değişti muhakkak. Bütün bu serüven içinde en anlamlı değişim ise büyük bir olasılıkla anne-baba psikolojisi bakımından oldu büyük bir olasılıkla. Üstün zek lı çocuk yapmış üretmiş fırlatmış olma olasılığı sanırım son zamanlarda bir çok anne babanın coşkuyla beklediği bir mucize haline geldi. Öyle ki gazetelerin, dergilerin verdiği "Çocuğunuz üstün zek lı mı " ekleri, yazıları böyle bir "üstün zek lı yetenekli çocuk pazarı" oluşturdu. Herkes çocuğunun "çok zeki" olduğunu düşündüğü için, doğal olarak herkes kendi çocuğunu bir mucize olarak gördüğü için fırını sonsuza dek beslenecek bir endüstri bu. İnsan zek sının hayatın ilk yıllarında geri kalan ömründe geliştiğinin bilmem kaç katı hızında geliştiğini bilmek ve bu yüzden bir çok çocuğun, sırf çocuk olduğu için çok zeki olduğunu fark etmek epey yıkıcı olurdu sanırım bu anne-babalar için. 

Çocukluk zek sı 
Bir zamanlar hepimiz şu anda olduğumuzdan birkaç kat daha zekiydik. Renklerin ısılarını, sözcüklerin müziklerini, büyüklere görünmeyen dünya gizlerini görüyorduk. Kalbin olgunlaşmasına yarayan sebepsiz çocuk kederlerimiz vardı sebepsiz çocuk neşelerimiz. Rüyalarımızı saçma bulmadığımız zamanlarda rüyalarımız bize bizle ilgili şeyler söylüyordu. Bir anahtarlığın şıngırtısıyla uçan bir adam bizim için aynı şaşırtıcılıkta olduğu için tüm dünyaya tarifsiz bir eşitlikte bakıyorduk. Küçük anları aklımıza kazıyorduk. Tuhaf sorular soruyorduk, kendi kendimize şarkı söylüyor ve bedenlerimize toplumsallaşmamış hareketler yaptırabiliyorduk. 
Kongre kitapları diyor ki bu üstün yetenekli çocuklar tespit edilmeli ve onların yetenekleri gerekli donanımla desteklenmeli. 
Bütün çocuklar üstün yeteneklidir bana sorarsanız. Ve bir bilgiyle doğar bütün çocuklar. O bilgiyi unutturmak için uğraşır zaman. Bütün o tuhaf soruları, keskin merakları ve bedenin kendisinde taşıdığı acayip hareketleri... Doğarken beraberlerinde getirdikleri bilgileri unutturmamak için çocuklara, o eski gözlerini, donanmalıyız. "Çocuk Donanmaları" olarak büyükler, zedelenmesin diye insanın bu en berrak hali, haddimizi bilmeliyiz. 



</TEXT>
</DOC>
