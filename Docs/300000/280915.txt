<DOC>
<DOCNO> 280915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/ysenay.html </URL>
<DATE> 2004/10/17/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Zor da olsa 
</HEADLINE>
<TEXT>



Fenerbahçe, Antep'te kazanmaktan çok oynamaya mecbur olduğu için koşuşuyordu sanki... Gaziantep, savunmasını kalabalık tutarak, Fenerbahçe'nin hücum trafiğini sus pus ediyor, buna karşın yakalamaya çalıştığı kontrataklarla da Rüştü'yü gafil avlamayı amaçlıyordu sadece... 
Fenerbahçe ise orta bölgelerde yaptığı kısa alan paslaşmalarını başarıyla sürdürüyor, ancak Antep'i göbekten çözebilmek için harcanan tüm çabalar rakip ceza sahası içinde eriyip, bitiyordu... 
Serkan'ın sağdan, Ümit Özat'ın ise sol kulvardan yaptıkları bindirmeler zaman zaman Fenerbahçe'yi umutlandırdıysa da, Nobre ve kafa vuruşlarında diğer kısa adamlarla birlikte kaybolup gidiyorlardı kalabalık arasında... Serhat aylardır sakat ve eşofman içinde oynama şansı bekliyor... İşte Alex yok ve forma senin, oynasana kardeşim Sonra basına iri iri laflar ediyorsunuz "oynatmıyorlar" diye... Dün orta alanda Aurelio, Ümit Özat, Tuncay, Fabiano gibi isimlerin yanında, tabii sürekli de Hooijdonk rakip alana top taşırken, sen niye zıpkın gibi sprintlerle dalmıyorsun Antep defansının içine de, oyunu adeta "seyrediyorsun" kendine göre... Halbuki Mehmet Yozgatlı dün senin yerine oynasa, maçın çok daha erken zamanlarda Fenerbahçe'nin lehine dönüşeceğini düşünüyorum ben. 

İkinci yarıya da Daum, "aynı tas, aynı hamam" anlayışındaki on birini bozmadan oyuna giriyor ve Fenerbahçe, Gaziantep'in kurduğu "rakibini oynatmama" planına boyun eğip, kazanmak adına çırpınmaya devam ediyordu... 
Hooijdonk ustalığı ve müthiş çalışkanlığıyla, Antep kalecisinin hatasıyla da, Fenerbahçe'nin mumla aradığı sayıyı "Tanrı'nın lütfu gibi getiriyordu" attığı golle Fenerbahçe'ye... Aurelio, Serkan, Luciano, Servet, Kaptan Ümit Özat hatta Rüştü gibi isimlerin dünkü ciddi ve gayrete dayalı oyunları şansla da olsa Fenerbahçe'ye hayati üç puanı getirmiş olabilir... Ama bu takım, bu format, bu fizik gücü ve bu oyun sürati, temposuzluklarıyla salı gecesi çıkarsa Lyon'un önüne, korkarım Sarı - Lacivertli kadronun Şampiyonlar Ligi'ndeki hayalleri suya düşebilir. 


</TEXT>
</DOC>
