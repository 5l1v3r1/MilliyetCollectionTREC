<DOC>
<DOCNO> 280597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun08.html </URL>
<DATE> 2005/03/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Suriye karşıtı gösteride 1 milyon kişi... 
</HEADLINE>
<TEXT>

     Lübnan'ın başkenti Beyrut'ta yapılan Suriye karşıtı gösteriye, yaklaşık bir milyon kişinin katıldığı bildirildi. 
     Şehitler Meydanı'nı dolduran, ülkenin dört bir yanından gelen kalabalık, eski başbakan Refik Hariri'nin öldürülmesinden sonra yapılan bu en büyük gösteride, ''özgürlük'' ve ''ulusal birlik'' sloganları attılar. 
     Göstericiler, Hariri'nin öldürülmesiyle ilgili uluslararası soruşturma açılmasını, Suriye destekli güvenlik şeflerinin görevden alınmasını ve Suriye'nin Lübnan topraklarından tamamıyla çekilmesini istediler. 
     Gösteriyi düzenleyenler, bir milyon kadar kişinin gösteriye katıldığını söylediler. 
     Bu arada siyasi kaynaklar, yetkililerin, şiddete dönüşebileceği kaygısıyla, protesto gösterilerinin bundan böyle yasaklanmasını düşündüklerini belirttiler. 
     Geçen hafta da yüzbinlerce kişi, Hizbullah'ın silah taşıma hakkını desteklemek ve Suriye'ye Lübnan'daki rolünden dolayı teşekkür etmek için Beyrut'ta gösteri yapmıştı. 
     
</TEXT>
</DOC>
