<DOC>
<DOCNO> 275122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur02.html </URL>
<DATE> 2004/09/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
30 metrelik uçurumdan mucize kurtuluş 
</HEADLINE>
<TEXT>

     GAZİANTEP'in Nizip İlçesi'nde yaklaşık 30 metrelik uçuruma düşen otomobilin içinde bulunan 32 yaşındaki Fulya Dayaç ile oğlu 12 yaşındaki Saruhan Dayaç, mucize eseri yara almadan kurtuldu. 
     Kaza, Gaziantep-Şanlıurfa karayolunun 10'uncu kilometresinde meydana geldi. Oğlu Saruhan ile birlikte Nizip'ten Gaziantep'e giden Fulya Dayaç yönetimindeki, sekreter olarak çalıştığı işyerine ait 27 RT 481 plakalı otomobil, aşırı hız nedeniyle kontrolden çıkınca yaklaşık 30 metre derinliğindeki uçuruma düştü. Toprak zemine tekerlekleri üzerinde düşen otomobil içindeki anne ve oğlu kazadan mucize eseri yara almadan kurtuldu. 
     Fulya Dayaç, polisi ve 112 Acil Servis'i cep telefonu ile arayarak yardım istedi. Anne oğul, olay yerine gelen sağlık ekiplerinin ilk müdahalesinin ardından, iç kanama olup olmadığının belirlemesi için Nizip Devlet Hastanesi'ne götürüldü. 
     Çevredekiler, kazanın meydana geldiği yerde daha önce de çok sayıda kazanın olduğunu belirterek, "Otomobilin 30 metre yükseklikten düşerken takla atmaması ve içindekilere bir şey olmaması gerçekten mucize'' dedi. 
     
</TEXT>
</DOC>
