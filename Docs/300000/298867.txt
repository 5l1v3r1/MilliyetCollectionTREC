<DOC>
<DOCNO> 298867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yazar/uras.html </URL>
<DATE> 2004/12/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
On yılda "kim öle, kim kala" 
</HEADLINE>
<TEXT>


AB üyeliği için kamuoyu "tarih bekleyişi"ne itilmişti. Türkiye'yi tam üye olarak görmek istemeyen ama Türkiye'nin başka maceralara sürüklenmesinden de korkan Avrupa ülkeleri, iki tarih verdi. Biri, 2005 müzakerelere başlama tarihi. Öbürü, 2015 müzakereler tamamlanırsa üyeliğe kabul tarihi... Ama bu tarihler "kerhen" istemeye istemeye verildiği için, 2005'in önüne "Kıbrıs" engelini koydular. 2015'e kadar ne engeller çıkaracaklarını, yatıp kalkıp düşünecekler. "Ezkaza..." Türkler engelleri aşar korkusuyla on yılın sonunda da referandum halkoylaması şartından söz etmeye başladılar. 
Uluslararası ilişkiler, "alış - veriş" ilişkisidir. Brüksel'den çıkan karar sonucu, "Türkiye ne alıyor - ne veriyor " ona bakacağız. Biz tarih istiyorduk. Tarihi aldık. Onlar tarihi vermeden önce ve verdikten sonra isteklerini sıralamaya başladı. Biz tarihi aldık. Onlar ise istiyor ama biz henüz bir şey vermedik... Bundan sonra istenenleri verip vermeyeceğimizi kararlaştıracağız. Avrupalıların cevaplanmamış isteklerine bakarak bugünden dert etmeye gerek yok. 
Bizi sevmiyorlar, bizi istemiyorlar, bizimle uğraşıyorlar, diyerek Avrupa ülkelerine küsmek imk nına sahip değiliz... Her şeye rağmen, haysiyetimizi ve de haklarımızı koruyarak onlarla bir arada yaşamak zorundayız. 
Engeller, bundan sonra masaya konulacak yeni şartlar moralleri bozmasın. İnsanlar fani, ülkeler kalıcı... Dünya devamlı değişim içinde... Bırakınız on yılı, bir yıl içinde bile neyin ne olacağı, neyin nasıl değişeceği belli değil. 

Şartlar devamlı değişiyor Önceki gün Brüksel'de, basın toplantısı sonunda Başbakan Erdoğan'a, "Avusturya Başbakanı, 'Müzakereler on yılın sonunda tam üyelik kararıyla sonuçlansa bile Avusturya'da referandum yapacağız, olumsuz sonuç çıkarsa Türkiye üye olamaz' dedi. Bu beyanatı nasıl karşılıyorsunuz " şeklinde bir soru yöneltildi. Başbakan, "Önemli değil... O zamana kadar kim öle, kim kala" cevabını verdi. 
Bu köşede daha önce yayımlanmış bir hikayeyi hatırlatmak istiyorum. "Hükümdar atına konuşma öğretilmesini istiyormuş. Ülkenin dil hocalarını teker teker saraya çağırıp atına konuşma öğretmelerini buyuruyormuş. 'Ata konuşma öğretilemez' diyenin de kafasını vurduruyormuş. Huzura çağrılan bir dil hocası, 'Ata konuşma öğretirim ama üç yılda öğretirim' deyince, hem kafasını kurtarmış hem kese kese altın almış. Huzurdan ayrılırken hocaya sormuşlar, 'Ata konuşma öğretilemeyeceğini bilmeyecek kadar saf mısın Nasıl konuşma öğreteceksin " Hoca gülmüş. Önümüzde üç yıl var. Kafayı şimdiden vurdurmaktan ise üç yılda Allah kerim... Kim öle, kim kala... Ya padişah ölür, ya at ölür, ya ben ölürüm..." 
Dünya hızlı bir siyasi ve ekonomik değişim içinde. On yıl önce Avrupa'da hangi politikacılar işbaşındaydı, Avrupa'nın gündemi neydi Bugün AB'ye tam üye kabul edilen bazı ülkeler on yıl önce ne durumdaydı Bugün bütün bunları hatırlayan var mı AB'ye hakim büyük Avrupa ülkelerinin tamamında iktidarı ellerinde tutan partiler ve politikacılar iktidar savaşı içinde. Kısa sürede büyük değişimler olacak. 

Her şeyin başı üretim Tarih almakla AB konusunda mutlu sona ermedik. Yapacak daha çok şey var ama... Artık başta Kıbrıs konusundaki istekler olmak üzere AB isteklerini bir süre unutarak işimize bakalım. Kısa sürede AB'den bize hayır yok. Ne yapacaksak kendimiz yapacağız. 
AB'yi mutlu etmek için değil, kendimiz mutlu olmak için yapısal düzenlemeleri tamamlayacağız. Üretimi artıracağız. Her şeyin başının üretim artışı olduğunu unutmayacağız. 
İyi de... AB'den tarih almanın halkımıza hiç mi yararı olmayacak Dün sabah TV'de izlediğim bir röportajı özetleyeyim... Kadir Çöpdemir, elinde mikrofon, Brüksel'in Türk mahallesinde Eskişehir Kahvesi'ne giriyor. Türkler gündüz vakti kahvede okey oynayarak vakit dolduruyor. Çöpdemir, birine yaklaşıyor. "AB'den tarih almanın size ne yararı olacak " diyor. Bizimki, okey oynamaya devam ederken cevaplıyor "Faydası olur abi. Türkiye'den şarkıcı getirmeye kalkıyoruz, getiremiyoruz... Bundan sonra getiririz." Haberi yok ki, bundan sonra da şarkıcı getiremeyecek. Tarih almak başka, serbest dolaşım hakkı almak başka. Şarkıcıyı dinlemek için okey masasından kalkarak Türkiye'ye kadar gelmek zorunda... 



</TEXT>
</DOC>
