<DOC>
<DOCNO> 299023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/siyaset/siy01.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye alınmama ihtimali yüksek 
</HEADLINE>
<TEXT>


Hollanda Dışişleri Bakanı Bot, Avusturya ve Fransa'nın referandum isteği yüzünden Türkiye'nin AB'ye girememe ihtimali olduğunu söyledi 

DIŞ HABERLER SERVİSİ 


AB dönem başkanlığını yürüten Hollanda'nın Dışişleri Bakanı Bernard Bot, Fransa ve Avusturya'nın, Türkiye'nin AB üyeliği konusunda referanduma gidecek olması nedeniyle Türkiye'nin AB'ye girememe ihtimalinin büyük olduğunu söyledi. Bu durumu, "maç sırasında oyunun kurallarının değişmesi"ne benzeten eski Türkiye Büyükelçisi Bot, "Ben bu fikri hoş bulmuyorum. Biz, Türklere, ne 1999'da ne de 2002'de tüm bu prosedürlerin ardından bir referandumun geleceğini söyledik" diye konuştu. 
Bot, "Çok sayıda Avrupalı Türkiye'nin üyeliğine karşıyken AB liderleri üyelik müzakerelerine başlanmasına neden 'evet' dedi" sorusuna da, "Müzakerelerin süreceği yaklaşık 10 yılda Avrupalılar Türkiye'yi daha iyi tanıyacak ve Türkiye AB'ye adapte olmak için zaman kazanacak" yanıtını verdi. 
Bot, AB'nin üyelik müzakereleri sırasında Türkiye'ye reformları uygulaması için daha fazla baskı yapabileceğini, Türkiye dışarıda bırakılırsa baskıların bu kadar etkili olmayacağını söyledi. 1986 - 1989 yılları arasında Türkiye'de büyükelçilik yapan Bot, "Türkiye'nin AB'ye girmesi bir zenginlik katacaktır. Bunu söylüyorum çünkü Türkleri iyi tanıyorum" dedi. 

'Danışmanları yolladık' 
Bot ayrıca, Brüksel'deki zirvede Başbakan Recep Tayyip Erdoğan ve Hollanda Başbakanı Jan Peter Balkenende ile yaptıkları görüşmelerin de ilk andan itibaren zor geçtiğini ifade etti. Bot şu ayrıntıları anlattı 
"Ne zaman Erdoğan bir şeyi kabul etmeye istekli olsa, bir danışmanı kulağına fısıldıyor ve Erdoğan sözünü geri alıyordu. Bu yüzden biz de danışmanları gönderip görüşmelere üçümüz devam etmeye karar verdik. Erdoğan'ın yalnızca tercümanı kalmıştı. Ama bu kez de tam ilerleme kaydettiğimizi düşündüğümüz anda, koridorun diğer tarafındaki odasına gidip yeni şartlarla dönüyordu." 


</TEXT>
</DOC>
