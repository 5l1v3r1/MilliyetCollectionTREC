<DOC>
<DOCNO> 282994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonyas03.html </URL>
<DATE> 2004/10/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tıp öğrencilerinin sigara alışkanlığı... 
</HEADLINE>
<TEXT>

     Akdeniz Üniversitesi Tıp Fakültesi Halk Sağlığı Anabilim Dalı uzmanı Dr. Hakan Erengin, Tıp Fakültesi'ne yeni giren 127 öğrenci arasında yaptıkları ''Sigara alışkanlığı'' araştırmasında, öğrencilerin yüzde 36.2'sinin sigara kullandığının belirlendiğini söyledi. 
     Dr. Hakan Erengin, AA muhabirine yaptığı açıklamada, son sınıf öğrencileriyle birlikte yaptıkları ''Sigara Alışkanlığı'' konulu araştırma çerçevesinde Tıp Fakültesi'ne yeni başlayan 127 öğrenci ile konuştuklarını, bu öğrencilerin yüzde 36.2'sinin sigara kullandığını, sigara kullananların yüzde 25.5'inin ise düzenli sigara içicisi olduğunun belirlendiğini kaydetti. 
     Bu öğrencilerin verdikleri yanıtlara göre, sigara içme yaşının 13'ten 11'e düştüğüne de değinen Erengin, sigara içenlerin günde ortalama 8 adet sigara içtiklerini, bu kişilerin sigarayı bırakmayı düşündüklerini ama bırakamadıklarını kaydetti. 
     
     SİGARA İÇENLER STRES VE ARKADAŞ KURBANI 
     Dr. Erengin, araştırmada, öğrencilerin yüzde 43.3'ünün stres yüzünden, yüzde 33.3'ünün ise arkadaşlarına uyum sağlamak için sigaraya başladıklarını, sigara içenlerin yüzde 59'unun ailesinde sigara içenin bulunduğunun ortaya çıktığını vurguladı. 
     Erengin, öğrencilerin yüzde 57.5'inin alkol kullanmadığını, yüzde 40.1'inin ise ara sıra, yüzde 2.4'ünün ise sürekli alkol aldıklarını sözlerine ekledi. 
     Öğrenciler arasında yapılan araştırmada, erkek ve kız öğrenciler arasında sigara içme oranının değişmediğine de işaret eden Erengin, ''Sigara içme oranı erkek ve kızlarda artık fark etmiyor. Taşrada aile baskısı nedeniyle sigara içmeyen kızlar, okulda özgürlüklerine kavuştuğunda, arkadaşlarına uyum sağlamak ve kendini kanıtlamak amacıyla sigara içmeye başlıyorlar. Bu nedenle kız öğrencilerde sigara içme oranı artmaya başladı'' diye konuştu. 
     2000 yılında da öğrenciler arasında sigara alışkanlığı konusunda araştırma yaptıklarını ifade eden Dr. Hakan Erengin, şunları söyledi 
     ''2000 yılında yapılan araştırmada fakülteye yeni başlayan öğrencilerin yüzde 33.3'ünün sigara içtiği saptanmıştı. Şimdi bu oran 36.2'ye yükseldi. Ancak öğrencilerin günde ortalama içtiği sigara sayısı 10'dan 8'e düştü. Sigaraya başlama nedenleri eskiden olduğu gibi stres ve arkadaşlara uyum sağlama. Hemşire, doktor ve sağlık memurlarının sigara içme oranları da toplumla farklı değil. Bu kişiler de çok fazla sigara içiyorlar.'' 
     
</TEXT>
</DOC>
