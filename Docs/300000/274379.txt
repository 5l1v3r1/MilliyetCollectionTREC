<DOC>
<DOCNO> 274379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas03.html </URL>
<DATE> 2004/09/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ağrısız deyip geçmeyin, meme kanseri olabilir... 
</HEADLINE>
<TEXT>

     Hacettepe Üniversitesi Tıp Fakültesi Onkoloji Enstitüsü Medikal Onkoloji Bölümü Öğretim Üyesi Prof. Dr. Nilüfer Güler, ''Meme kanseri belirtileri içinde en önemlisinin kitle saptanması olduğunu'' vurgulayarak, ''Memedeki kitlelerin 10'undan 9'u genelde ağrısız oluyor. Hastalar da, ağrı olmadığı için önemsemiyor'' dedi. 
     Prof. Dr. Güler, A.A muhabirine yaptığı açıklamada, dünyada ve Türkiye'de kadınlarda görülen kanserler arasında memenin ilk sırada yer aldığını söyledi. Kanserden ölümlerde ise ikinci sırada bulunduğunu anlatan Prof. Dr. Güler, yaş ilerledikçe, özellikle 40 yaşından sonra hastalığın görülme sıklığının arttığını bildirdi. 
     Hastalığın ortaya çıkmasında hormonal faktörlerin de önemli rol oynadığına dikkat çeken Prof. Dr. Güler, ilk adetin 12 yaşından önce olması, menopoza 50 yaşından sonra girilmesi gibi etkenlerin riski artırdığına işaret etti. 
     Prof. Dr. Güler, ayrıca menopoz sonrası şişmanlık, aşırı alkol ve aşırı yağlı beslenmenin de riski artırdığını kaydetti. 
     
     BELİRTİLERE DİKKAT... 
     Meme kanserinin bazı belirti ve bulguları olduğunu ifade eden Prof. Dr. Nilüfer Güler, ''Meme kanseri belirtileri içinde en önemlisi kitle saptanması. Memedeki kitlelerin 10'undan 9'u genelde ağrısız oluyor. Hastalar da, ağrı olmadığı için önemsemiyor. Ağrısız bir kitle diye önemsememek hatalı'' dedi. 
     Hastalıkta erken tanının önemine dikkat çeken Prof. Dr. Güler, ne kadar erken dönemde tanı konulursa hastalığın o kadar etkili tedavi edilmesinin mümkün olduğunu bildirdi. 
     Muayene yöntemlerine 20 yaşından itibaren başlanması gerektiğini anlatan Prof. Dr. Güler, sözlerini şöyle sürdürdü 
     ''Bu yaştan itibaren her kadının adetinin tamamlanmasından sonraki hafta içinde, menopozda olanların da her ayın sabit bir gününde kendi kendine muayene yapması önemli. Yine 20-40 yaş arasında her 3 yılda bir uzman hekim muayenesi, 40 yaşından sonra da mamografik tarama öneriyoruz. Mamografi öncesi hekim muayenesi de çok önemli.'' İnsanın vücudunu tanımasının da çok önemli olduğunu vurgulayan Prof. Dr. Güler, bazı eğitim metaryelleri hazırlanarak ilgili yaş gruplarına dağıtılması gerektiğini söyledi. 
     
     ERKEN EVRE MEME KANSERİNDE YENİ TEDAVİ SEÇENEĞİ... 
     Prof. Dr. Güler, Türkiye'nin bir ''ulusal erken tanı ve tarama programı'' olmasının da önemine işaret ederek, ''Meme kanserini tedavi edilemez olarak değil, değişik tedavi yöntemleri ve seçenekleri olan kronik bir hastalık olarak görüyoruz. Her geçen gün yeni ilaç ve tedavi çeşitleri ortaya çıkıyor. Yaşam süresi 10 yıl öncesine göre daha anlamlı...'' dedi. 
     ABD, Kanada ve Avrupa'da ortak yürütülen ve menopoz sonrası erken evre meme kanseri olan 5 bin hastayı kapsayan ''MA-17 Uluslararası Koruyucu Meme Kanseri Çalışması'' hakkında da bilgi veren Hacettepe Üniversitesi Tıp Fakültesi Onkoloji Enstitüsü Medikal Onkoloji Bölümü Öğretim Üyesi Prof. Dr. Nilüfer Güler, şunları kaydetti 
     ''Bu çalışma bize gösterdi ki 5 yıllık tamoksifen kullanımından sonra tedaviye bir aromataz ilaç grubu olan letrozol ile devam edilmesi, hastalığın nüksetme ihtimalini yüzde 6 azaltıyor. Bu konuda yapılmış bir başka çalışma daha var. Ancak aromataz inhibitör ilaçları, şu an sadece menopoz sonrası hastalarda kullanabiliyor. Bu grup ilaçların rahim kanseri ve damar sertliği yapma riskleri çok daha az. Ancak uzun vadede kemik kaybını daha fazla artırabiliyor, hatırlama fonksiyonlarını da olumsuz yönde etkileyebiliyor.'' 
     
</TEXT>
</DOC>
