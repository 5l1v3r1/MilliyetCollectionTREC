<DOC>
<DOCNO> 258417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/spor/aspo.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YUMRUK HAVAYA 
</HEADLINE>
<TEXT>


Daum'un, 15 gün önceki toplantıda, kendisine "Alman Milli Takımı olayını, bizden daha fazla para almak için, sen çıkartıyorsun" diyen Asbaşkan Murat Özaydınlı'nın üzerine yürüdüğü ortaya çıktı 


Zor ayırdılar 
FENERBAHÇE Teknik Direktörü Daum'un, önceki gün düzenlediği toplantıda eleştiri oklarını yönetime yönlendirmesinin ardında yatan gerçekler de ortaya çıkmaya başladı. Almanya kampı başlamadan önce yapılan toplantıda, Asbaşkan Murat Özaydınlı ile Daum'un yumruklaşma noktasına geldiği öğrenildi. Özaydınlı'nın bu zirvede, "Alman Milli Takımı'ndan teklif filan yok. Bizden daha fazla para koparmak için bunları sen çıkartıyorsun" demesi karşısında, Alman hocanın üzerine yürüdüğü, araya girenlerin sakinleştirdiği bildirildi. 

Transfer sorunu 
ÖZAYDINLI'NIN ayrıca kaleci transferine de "Niye para harcayalım Gerek yok" diye karşı çıkması yüzünden, Daum'un "Kulüpte 15 Asbaşkan var" sözleriyle, Murat Özaydınlı'ya göndermede bulunduğu ifade edildi. Bu arada geçtiğimiz sezon transferlerin çoğunu kendisi yapan Alman çalıştırıcının, bu kez genellikle Hakan Bilal Kutlualp'ın bu pazarlıkları yönlendirmesi ve bizzat işi bitirmesi yüzünden rahatsızlık duyduğu iddia edildi. Daum'un, komisyon aldığı transferlere artık karışamaması nedeniyle hırçınlaştığı da ileri sürüldü. 

Ballı-Kuş düellosu 
YÖNETİM - Daum düellosunda, Volkan Ballı - Murat Kuş sorununun da ön plana çıktığı bildirildi. Alman hocanın, Kuş'tan yana tavır aldığı, yönetimin Ballı'yı desteklediği öğrenildi. Daum'un, daha önce Porto'dan gelen teklifi geri çevirdiği, ancak menajerlerine yeni önerilere açık olduğunu söylediği de vurgulandı. Alman çalıştırıcının, yakın arkadaşı olan Fulham Başkanı Al Fayed ile dirsek temasında olduğu ileri sürüldü. Bu arada Sarı - Lacivertli yöneticilerin, Luxemburgo ve Scolari ile temasa geçtikleri belirtildi. 

Yönetim gerildi 

YUSUF KOBAL 

İstanbul'a çağırdı 
BAŞKAN Aziz Yıldırım'ın, Almanya'da iki gün tatil yapacak Daum'a acil olarak İstanbul'a çağırdığı bildirildi. Alman hocanın tatilini kesmek istemediği, ancak çarşamba günü İstanbul'a gelme konusunda ikna olduğu ifade edildi. Daum'un yarın ya da perşembe yapılması planlanan zirvede, yöneticilerin aynı tavrı devam ettirmesi halinde, görevini sürdürmek istemeyeceği, kendisiyle çalışmaktan vazgeçilmesi üzerine, sözleşmesindeki kurallara uygun takımdan ayrılacağını bildireceği öğrenildi. 

Başkan'ın niyeti yok 
BASIN toplantısını izleyen yöneticilerin, ciddi biçimde kendileriyle ters düşen Daum'un işine son verilmesi konusunda görüş birliğine vardıkları, son kararı da Aziz Yıldırım'a bıraktıkları belirtildi. Ancak Başkan'ın, kamuoyunda oluşabilecek tepkiyi de gözönüne alarak, Alman hocanın uzaklaştırılmasından yana olmadığı ileri sürüldü. Yıldırım'ın bu nedenle Daum'a, transfer ve tek patronluk garantisi vereceği de bildirildi. Daum'un da, Başkan'dan güvenoyu isteyeceği belirtildi. 

Kaset krizi 

YÖNETİM, Daum'un açıklamalarını dinlemek üzere Fenerbahçe TV'den kaset istedi. Ancak, muhabirler futbolcuları izlemeye gittiği için Daum'un konuşma görüntüleri elde edilemedi. Başkan Aziz Yıldırım ve yöneticiler, başka TV kanallarından görüntü alırken, Alman hocanın eleştirilerinin birçoğunun yer aldığı bölümleri izleyemediler. 


</TEXT>
</DOC>
