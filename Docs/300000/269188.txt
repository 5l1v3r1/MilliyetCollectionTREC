<DOC>
<DOCNO> 269188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun11.html </URL>
<DATE> 2004/09/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
'Kürtaj Gemisi' İspanya ve Portekiz'i karıştırdı 
</HEADLINE>
<TEXT>

     Gittiği birçok yerde tartışmalara yol açan kürtaj gemisi ''Borndiep'', son 1 haftadır Portekiz ve İspanya sularında dolaşırken, her iki ülke geminin limanlarına girmesine izin vermedi. 
     Hollanda'nın ''Women on waves'' Dalgaların üzerindeki kadın adlı örgütün 1999 yılında kurduğu ve içinde kürtaj yapılan ''Borndiep'' gemisi, Portekiz ve İspanya'da tartışma yarattı. Salı günü Portekiz'in Figueira da Voz kenti limanına yanaşmak isteyen, ancak resmi makamlar tarafından talebi reddedilen ''Borndiep'', bu sefer güzergahını İspanya'ya çevirdi. 
     Galisya Bölgesi'nde Pontevedra kıyı kentinin 100 metre kadar açığına izin istemeden demir atan gemi, burada da fazla kalamayarak bugün tekrar Portekiz'e hareket etti. 
     Portekizli yetkililer tarafından yapılan açıklamada, Hollanda gemisinin limana yanaşmasına izin verilmemesine rağmen istenmesi halinde yakıt ve erzak ikmali sözü verildiği, ancak gemi yönetiminin buna gerek duymadığı bildirildi. 
     Gemide doktor ve hemşireler bulunurken, 6.5 haftaya kadar hamile kadınlara uluslararası sularda kürtaj yapılıyor. 
     Kürtajın yasak olduğu Katolik ülkelerde tartışmalara yol açan ''Borndiep'', 2001 yılında gittiği İrlanda ve 2003'te Polonya'da büyük tartışmalara yol açmıştı. 
     
</TEXT>
</DOC>
