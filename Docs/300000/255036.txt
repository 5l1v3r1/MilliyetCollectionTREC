<DOC>
<DOCNO> 255036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun39.html </URL>
<DATE> 2004/07/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Barroso Türkiye'nin AB'ye katılımından yanayım... 
</HEADLINE>
<TEXT>

     Sıtkı Uluç bildiriyor 
AB Komisyonu Başkan adayı Portekizli Jose Manuel Durao Barroso, ''bireysel görüşünü'' belirterek, Türkiye'nin AB'ye katılımından yana olduğunu, ancak komisyon başkanı adayı sıfatıyla bu konuda görüş bildirmeden önce AB Komisyonu'nun sunacağı raporu görmesi gerektiğini söyledi. 
     Avrupa Parlamentosu Yeşiller Grubu toplantısına katılarak çeşitli konularda görüşlerini anlatan ve soruları yanıtlayan Barroso, Türkiye ve Kıbrıs konusunda sorulara kaçamak yanıtlar verince parlamenterlerin baskılarına ve ısrarlarına muhatap oldu. 
     Barroso, bu sabah, Avrupa Parlamentosu'nda Türkiye konulu bir soru üzerine, ''AB Komisyonu'nun hazırlamakta olduğu raporu beklemek lazım. Bu raporun ayrıntılı ve adil olacağından eminim. Bu konuda, bugünkü aşamada, komisyon raporunun içeriğini görmeden size kesin bir yanıt veremem'' demişti. 
     Yeşiller Grubu üyesi Türk asıllı parlamenter Cem Özdemir, Barroso'ya, Kıbrıs ve Türkiye konusunda tavırlarının neler olacağını sorarak son gelişmeleri değerlendirmesini istedi. 
     AB Komisyonu'nun sunacağı Türkiye raporunu beklemek gerektiğini, adil ve ayrıntılı bir raporun söz konusu olacağını düşündüğünü söyleyen ve tavır belirlemek için bu belgeyi görmesi, incelemesi gerektiğini anlatan Barroso'ya, parlamenter Daniel Cohn Bendit ek soru sordu. Cohn Bendit, seçimler döneminde birçok muhafazakar merkez ve sağ partinin, Türkiye'nin AB'ye katılımına karşı çıktıklarını belirterek, bu konuda çelişkili siyasi tavırlar olduğunu hatırlattı ve Barroso'nun soruyu net şekilde yanıtlamasını istedi. 
     Barroso, ''Benim siyasi partimin tavrı ve benim bireysel tavrım, ekonomik ve siyasi kriterleri tamamen yanıtlaması koşuluyla Türkiye'nin AB'ye katılımından yanadır, ancak bunu komisyon başkanı olarak söylemiyorum. AB'nin kültürel ve dini ayırımcılıklar üzerine kurulmaması gerektiğini düşünüyorum. Dini inançları ne olursa olsun, hukuk devletine saygılı bir vatandaşlar AB'si oluşturulmalı'' dedi. 
     Barroso, komisyon başkanı olarak ise Türkiye Raporu'nu inceledikten sonra konuyu ele alacağını ve görüş bildireceğini tekrarladı. 
     Kıbrıs konusunda adanın birleşmesinden yana olduğunu, referandumda Rumların olumsuz tavırlarından büyük hayal kırıklığı duyduğunu ve bunu Portekiz'e gelen Kıbrıs Rum kesimi liderine söylediğini anlatan Barroso, ''Adanın birleşmesine yeni bir şans tanımak için Kıbrıslı yetkililerle birlikte çalışmamız gerektiğini düşünüyorum'' dedi. 
     Barroso, ''Kıbrıs'ın bölünmüş bir ada olarak AB'ye girmiş olması üzücüdür. Adanın birleşmesi için elimizden geleni yapmalıyız'' dedi. 
     Cem Özdemir, AB Komisyonu'nun Kıbrıslı Türklere yönelik ambargoyu kaldırma önerisini hatırlatınca Barroso, ''Bu iyi bir inisiyatif. Adanın kuzey tarafıyla da birlikte çalışmak gerekir, ancak bunu, bölünmüşlüğe ve bugünkü statükoya güç kazandırmadan yapmalı. Komisyonun önerdiği gibi Kuzey Kıbrıs ile ekonomik ilişkiler oluşturulmalı'' dedi. 
     
</TEXT>
</DOC>
