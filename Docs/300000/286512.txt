<DOC>
<DOCNO> 286512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas09.html </URL>
<DATE> 2004/11/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şeker Bayramı'nda tatilcilerin tercihi Türkiye 
</HEADLINE>
<TEXT>

     Şeker Bayramı tatilinin kısa olması nedeniyle, tatilcilerin, genellikle yurtdışı yerine Antalya ve Ege'deki turistik tesislere rağbet gösterdiği bildirildi. 
     Tur şirketlerinin yetkilileri, Antalya'daki 4-5 yıldızlı otellerin yanı sıra ''Ege'nin incisi'' olarak nitelendirilen Çeşme'nin, tatilcilerin gözdesi olduğunu, yurtdışında ise İtalya, Prag, Viyana gibi tek merkezli turların ilgi gördüğünü söylediler. 
     AA muhabirinin aldığı bilgiye göre, tur şirketleri, Şeker Bayramı'na özel Antalya ve Ege'deki 4-5 yıldızlı otellerde 11, 12 ve 13 Ekim'de başlayan 3-4 günlük paket program seçenekleri sunuyor. 
     ''Her şey dahil'' hizmetin sunulduğu paket programlar çerçevesinde, ''programsız'' otellerin günlük konaklama bedeli 60-90 milyon liradan başlarken, Hülya Avşar, Sertab Erener ve Özcan Deniz gibi ünlü sanatçıların katıldığı ''gala geceli'' programlar hazırlayan otellerde ise fiyatlar 90-120 milyon liradan başlıyor. 
     Bayramda, Kapadokya, Assos, Kuşadası, Pamukkale, Safranbolu gibi bölgelere ''kültür turları'' ile termal turlar düzenleyen tur şirketleri, tatilini yurtdışında geçirmek isteyenlere yönelik olarak da İtalya, Prag, Budapeşte, Viyana, İspanya, Paris, Lizbon, Dubai, Tunus, Fas ve Mısır'a ''cazip fiyatlı, taksitli'' turlar düzenledi. 
     ETS Tur Yurtdışı Operasyon Müdürü Ercan Abitağ Ağaoğlu, tatilin kısa olması nedeniyle yurtdışı turlarda uzak yerlerin tercih edilmediğini, tatilcilerin alışveriş imkanları da fazla olan 3-4 günlük İtalya turlarına rağbet ettiklerini söyledi. 
     3-4 yıldızlı otellerde konaklama ve kahvaltı dahil 299 euro'dan başlayan 3 günlük ve 399 euro'dan başlayan 4 günlük paket programlarda, Venedik-Floransa-Roma'yı kapsayan tura talebin fazla olduğuna işaret eden Ağaoğlu, 6 günlük Uzakdoğu turlarına ise talebin ''yok'' denecek kadar az olduğunu anlattı. Ağaoğlu, şunları kaydetti 
     ''Tatil kısa olduğu için yurtdışına talep, geçen yıla göre yüzde 30-40 daha düşük. Geçen yıllarda yurtdışına talep yüksekti, yurtiçine talep azdı. Bu yıl ise tersine döndü, talepler yurtiçine kaydı. Bunda, tatilcilerin kısa süreli tatillerde yakın mesafeleri tercih etmelerinin, havaların sıcak olmasının etkili olduğunu düşünüyoruz.'' 
     
     ''ŞİMDİDEN YÜZDE 50 DOLULUK ORANI'' 
     Duru Turizm Yurtiçi Genel Müdürü Alper Erol ise satışların memnuniyet verici olduğunu, şimdiden Antalya ve Ege Bölgesi'ndeki otellerin yüzde 50 doluluk oranına ulaştığını söyledi. 
     Afyon, Bolu ve Abant'taki tesislerle, kültür turlarının da büyük rağbet gördüğünü dile getiren Erol, kredi kartlarına uygulanan taksit imkanı ve fiyatların çok cazip olmasının da yurtiçine talebi artırdığını kaydetti. Erol, ''Özellikle ünlü sanatçıların program yaptığı, gala geceli tesislere çok yoğun talep var. Önümüzdeki hafta içinde satışların daha da hareketleneceğini düşünüyoruz'' diye konuştu. 
     Asya Tur Satış Sorumlusu Birol Tüfekçi de Paris, Lizbon, Prag ve Dubai gibi tek merkezli yurtdışı turları ile Tunus, Fas gibi vize sorununun olmadığı ülkelere düzenlenen turlara ilginin fazla olduğunu, ancak her bütçeye hitap eden bu turlara rağmen, yurtiçi turlara olan rağbetin azalmadığını kaydetti. 
     
</TEXT>
</DOC>
