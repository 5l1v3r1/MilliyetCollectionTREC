<DOC>
<DOCNO> 257582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun25.html </URL>
<DATE> 2004/07/23/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
FBI'dan medyaya saldırı uyarısı... 
</HEADLINE>
<TEXT>

     Amerikan Federal Soruşturma Bürosu FBI , bir terörist grubun, gelecek hafta yapılacak Demokrat Parti Ulusal Kurultayı'nda, medya araçlarına patlayıcılarla veya yanıcı-yıkıcı aygıtlarla saldırmayı planladığı yolunda istihbarat alındığını açıkladı. 
     Boston'daki FBI bürosundan yapılan açıklamada, henüz doğrulanmayan istihbaratın değerlendirildiği ve eğer ''güvenilir bir bilgiye'' ulaşılırsa konuyla ilgili ayrıntılı açıklama yapılacağı kaydedildi. 
     FBI'dan bir yetkili Reuters ajansına yaptığı açıklamada, medya kuruluşlarının bu konuyla ilgili araştırma hakkında bilgilendirildiğini, çünkü bu kuruluşların muhtemel hedef olduğunu söyledi. 
     Gelecek hafta yapılacak olan, Bush hükümetinin Cumhuriyetçi partisine rakip Demokrat Parti'nin kurultayında, John Kerry'nin başkanlık için adaylığının açıklanması bekleniyor. 
     
</TEXT>
</DOC>
