<DOC>
<DOCNO> 298144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/yazar/sazak.html </URL>
<DATE> 2004/12/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AP'nin Evet'i 
</HEADLINE>
<TEXT>


Avrupa Parlamentosu, Türkiye'ye 'tam üyelik' perspektifi sağlayan raporu 262'ye karşı 407 oyla kabul ederek 17 Aralık zirvesinde 'tarihi' kararı verecek liderlere güçlü bir destek evet mesajı gönderdi. 
Brüksel'de geçen hafta, Sosyalist, Yeşiller ve Liberal grupların Türkiye konusundaki 'olumlu' yaklaşımlarını gördükten sonra Hıristiyan Demokratlar dışında, 'müzakerelerin başlaması' önünde engel kalmadığını yazmıştık. Dünkü oylama bu açıdan 'sürpriz' olmadı. Karar, sembolik de olsa zirveye 2 gün kala 407 parlamenterin Türkiye'den yana oy kullanmaları nedeniyle liderler zirvesine de pozitif yansıyacaktır. 
Yüzlerce değişiklik ve 'gizli oylama' önergesi arasında Türkiye'ye 'tam üyelik yerine imtiyazlı ortaklık' isteğinin reddedilmesi de Avrupa kamuoylarından çekinen liderlere güçlü bir 'halk iradesi' sunmaktadır. Gizli oylamayı protesto eden Türkiye yanlısı parlamenterlerin 'evet' dövizleri kaldırması da moral bir gösteri olmuştur. 
Türkiye'nin bu tür forumlarda yıllarca nasıl 'hırpalandığını' bilenler açısından gelinen aşama hayli önemlidir. 
Avrupa Parlamentosu Başkanı Josep Borrell'in, Türkiye raportörü Camiel Eurlings ile birlikte düzenlediği basın toplantısındaki sözleri kararın siyasi önemini vurgulamaktadır "Oylama sonuçları iki şeyi göstermektedir. Parlamento, müzakerelerin geciktirilmeden başlamasını istemektedir. Karar aynı zamanda bir B planı istenmediğini ortaya koymaktadır." 
Brüksel'de artık son perde açılıyor. 
Dün AB uzmanı CPS Danışmanlık Yöneticisi Tulu Gümüştekin'le konuştuk. Ülkelerin tutumunu tek tek irdeleyen bir rapor hazırlamış, liderler zirvesi sonucundan umutlu görünüyordu 
"17 Aralık yaklaştıkça, Fransa ve Avusturya'nın başını çektiği hayır cephesinin işi zorlaşacağa benziyor. Ne var ki, 17 Aralık 2004 tarihinde Türkiye istediği sonucu alırsa, yani kesin ve ikinci bir karar gerektirmeyecek bir müzakere tarihi 2005 sonbaharı , Kıbrıs sorununun yeni bir adımı bu tarihten önce gerektirmemesi, müzakerelerin tam üyelik hedefine yönelik olması gibi açıklanan üç vazgeçilmezi elde ederse, Avrupa'daki dengelerin Türkiye lehine değişmesi şaşırtıcı olmayacaktır." 
Ankara kulislerinde de 'ihtiyatlı iyimserlik' havası esiyor. 
Kuşkusuz Brüksel'den çıkacak 'müzakerelere başlanması' kararı kadar, gelecekte üyeliğin içini boşaltacak ve 'özel statü' anlamına gelecek kısıtlamaların niteliği de önem taşıyacak. 
Müzakerelerin hangi şartlarda kimin tarafından yürütüleceği de soru işareti. Baş müzakereci olarak Dışişleri Bakanı Abdullah Gül'den söz ediliyor. Ancak Gül'ün bakanlığı bırakmayacağı, Başbakan Erdoğan'ın siyasi danışmanı Ömer Çelik'in bu göreve hazırlandığı kulislerde konuşuluyor. 



</TEXT>
</DOC>
