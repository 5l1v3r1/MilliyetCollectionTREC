<DOC>
<DOCNO> 265634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun06.html </URL>
<DATE> 2004/08/23/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
New York'ta "erkek liseleri"ne feminist tepkisi 
</HEADLINE>
<TEXT>

     Yakında başlayacak eğitim sezonunda New York'ta açılacak olan iki erkek lisesi, Amerikalı feministlerden büyük tepki aldı. 
     New York'ta daha önce ''kızlara özel'' bir devlet okulu bulunduğu belirtilirken, New York Eğitim Departmanı tarafından açılacak ve sadece erkeklere eğitim verecek olan iki devlet okulunun, özellikle azınlık gruplarından erkek öğrenciler için düşünüldüğü kaydediliyor. 
     Bunu eğitim sisteminde ''bir geri adım'' olarak değerlendiren New York'taki sivil özgürlük savunucuları ve feminist gruplar ise uygulamaya büyük tepki gösteriyorlar. 
     Bir zamanlar New York'ta bu tarz okulların bulunduğu, ancak on yıllarca önce yasaklandığı hatırlatılırken, özellikle zenci ve Latin kökenli erkek öğrencilerin akademik açıdan kızlardan daha geride kaldığını belirtiliyor. Bu okullardan Eagle Academy for Young Men Genç Erkekler İçin Eagle Akademisi Müdürü David Banks, erkekler için ayrı okul fikrinin artık uygulanma zamanının geldiğini söylüyor. 
     Yeni açılacak diğer bir erkek lisesinin müdürü Jonathan Foy ise okulun ağırlıklı olarak erkeklerle alakalı konulara yoğunlaşacağını ve erkek öğrencilerin akademik başarılarını engelleyen sosyal baskılardan kurtulmalarına yardımcı olacağını kaydediyor. 
     Okul müdürleri, bu okullarda ''erkek öğrencilerin zihninin kızlar tarafından işgal edilmeyeceği için'' başarılarının daha yüksek olacağını savunurken, ABD Ulusal Kadın Örgütü New York Başkanı Rita Harley, ''Biz gençleri gerçek dünya için eğitmeliyiz. Kadınların iş yeri ya da okullarda erkeklerin zihnini işgal ettiğini savunamazsınız. Bunu derseniz 1950'lere geri dönmüş olursunuz'' diyerek tepkisini dile getiriyor. 
     
</TEXT>
</DOC>
