<DOC>
<DOCNO> 280781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur21.html </URL>
<DATE> 2005/03/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Doğduğu gün kalp ameliyatı oldu 
</HEADLINE>
<TEXT>

     Şanlıurfa'da solunum güçlüğü çeken ve kalp yetmezliği riski taşıyan 38 günlük prematüre bebek, başarılı bir operasyonla hayata döndürüldü. 
     AA muhabirinin aldığı bilgiye göre, 7 aylık hamile Kadriye Solak geçten ay rahatsızlanınca, Şanlıurfa Devlet Hastanesi'ne kaldırıldı. Burada yapılan müdahaleye rağmen durumu ağırlaşan Solak, Harran Üniversitesi Tıp Fakültesi'ne sevk edildi. 
     Yapılan tetkikler sırasında sancıları artınca ameliyathaneye alınan Solak, 1 kilogram ağırlığında erkek çocuk dünyaya getirdi. Yeni doğan ünitesine alınan bebeğin muayenesinde, aorttan çıkarak akciğere giden ''pulmaner arter''deki boşluğun anne karnındayken kapanmamış olduğu ve bebeğin bu yüzden ölüm riski taşıdığı saptandı. 
     Kalp ve damar cerrahisi bölümü doktorları, bebeği hemen ameliyata aldı. 3 saatlik ameliyat sonunda kalbindeki sorun giderilen Solak bebek, kuvöze alındı. 
     
     BEBEĞİN SAĞLIK DURUMU 
     Harran Üniversitesi Tıp Fakültesi Kalp ve Damar Cerrahisi Doktoru Salih Aydın, yaptığı açıklamada, doğduğunda kalp yetmezliği şikayeti bulunan bebeğin sağlık durumunun her geçen gün iyiye gittiğini söyledi. 
     Ameliyatla bebeğin kalp damarlarının yapısının normale döndüğünü ifade eden Aydın, geçen aydan bu yana müşahede altında tutulan bebeği ve annesini 1 hafta içinde taburcu edebileceklerini kaydetti. 
     Bebeğin yaşamına bundan sonra sağlıklı şekilde devam edebileceğini ifade eden Aydın, ''Hastalığın, muhtemelen genetik bir bozukluktan kaynaklandığını düşünüyoruz. Ancak bu konuda kesin bir bilgiye ulaşmış değiliz'' dedi. 
     
</TEXT>
</DOC>
