<DOC>
<DOCNO> 298743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo10.html </URL>
<DATE> 2004/12/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Bulak Galatasaray'ı Mondragon kurtardı... 
</HEADLINE>
<TEXT>

     Denizlispor Teknik Direktörü Giray Bulak, ligin ilk yarısında performanslarının iyi olduğunu ve hedefledikleri puana ulaştıklarını söyledi. 
     Galatasaray maçına galibiyet için çıktıklarını ve iyi bir futbol sergilediklerini kaydeden Bulak, ''Ersen Martin ilk yarıda 2, ikinci yarıda 1 pozisyon yakaladı. Net pozisyonları değerlendirebilseydik, sahadan galibiyetle ayrılırdık. Galatasaray bize gol atamazdı. Çünkü biz, golü attıktan sonra direncimiz artıyor. Bu maçta Galatasaray'ı Mondragon kurtardı'' dedi. 
     Elde edilen 1 puanla ilk yarıda hedeflenen 30 puanı elde ettiklerini ifade eden Bulak, şunları söyledi 
     ''Bizim için puan ve derece önemli değil. Önemli olan vereceğimiz mesajdı. Böyle baktığımızda, ligin ilk yarısında 13-14 hafta futbol bakımından istediğimiz mesajı verdik. Ligin ilk yarısında performansımız iyiydi. Artık kontrollü oynamayı öğrendik. Ligin ikinci yarısında çok daha farklı bir anlayış içinde olacağız. Gençlerin önünü açacak, milli takım ve diğer takımlara oyuncular hazırlayacağız.'' Denizlispor-Galatasaray maçında tribünlerdeki yaşanan dostluk tablosuna da değinen Bulak, ''Denizlispor, birçok konuda Türkiye'ye örnek oldu. Bu kez de tribün anarşisinin konuşulduğu bir dönemde, 2 takımın taraftarları aynı tribünde yanyana oturup maçı izledi. Dilerim bu tablo Ali Sami Yen, FB Şükrü Saracoğlu ve BJK İnönü Statlarında da yaşanır'' diye konuştu. 
     
</TEXT>
</DOC>
