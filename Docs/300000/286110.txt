<DOC>
<DOCNO> 286110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo20.html </URL>
<DATE> 2004/11/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Süreyya Ayhan'ın menajeri Rumenler Süreyya'yı batırmak istedi 
</HEADLINE>
<TEXT>

     Dünyaca ünlü birçok atletin yanı sıra Süreyya Ayhan'ın da menajerliğini yapan Hollandalı Jos Hermens, ''Dünya Anti-Doping Ajansı'nın WADA Rumen görevlileri, Süreyya'yı batırmak istedi'' dedi. 
     Dünya atletizm camiasında çok sayılan ve sevilen bir isim olan Hermens, Süreyya'ya karşı yapılan suçlamaların yetersiz ve WADA'nın Türkiye'ye yollandığı Rumen görevlilerin, yapılan araştırmalar sonucu taraflı, milliyetçi ve siyaset içeren davranışlarda bulunduğunu iddia etti. 
     AA muhabirine açıklamalarda bulunan Hermens, WADA yetkililerinin Süreyya Ayhan'ı cezalandırma amaçlı hareket ettiklerini ve onu dopingli çıkarmak istediklerini iddia etti. 
     
     WADA YETKİLİLERİ KURALLARA UYMADI 
     Hollandalı avukatları Emile Varijman ile birlikte olayı yerinde araştırdıklarını belirten Hermens, ''Doping kontrolü yapılan odalar, girişler ve çıkışlar, bütün detayların krokileri çıkarıldı. Sonuçta, idrar numunelerinin değiştirilmesinin söz sonusu olmadığı ortaya çıktı. Kontrolleri yapan Rumen yetkililer, odaları kendileri seçmiş. Giriş ve çıkışları kendileri kontrol etmiş. Süreyya'nın yanından da ayrılmamışlar'' dedi. 
     Kontrole gelen Rumen yetkililerin birçok prosedür hatası yaptığını vurgulayan Hermens, şöyle devam etti 
     ''Doping alımının nasıl yapılacağı açık olarak kurallarıyla belirtilmiştir. Ama yetkililer bu kurallara uymayarak 4 tane büyük hata yapmışlar. Süreyya Ayhan, bu arada istenen numuneleri vermiş ve sonuçlar negatif çıkmış. Tek iddia ettikleri olay, Yücel Kop'un 3. ve 4. numune taleplerini reddetmesi. Ama bu, WADA'nın, Ayhan'ın suçlu olduğuna dair tutunabileceği bir delili olmadığını gösteriyor. Süreyya hem numune vermiştir, hem de temiz çıkmıştır. Rumen yetkililerin, Ayhan'ı dopingli çıkarıp cezalandırma amaçlı gittiklerine inanıyorum. Tarafsız davrandıklarına dair hiçbir unsur görmedim. Aksine, tecrübelerime göre, Rumen yetkililerin siyaset içeren milliyetçi duygularla davrandıklarını, WADA kurallarına uymadıklarını gördüm. Söylediklerim doğrulanırsa bu kişilerin cezalandırılması gerekir. WADA'nın da bu olayda büyük hatası var. Ayhan gibi üst düzey bir atlete gönderdiği yetkililerin doğru dürüst İngilizce bilmemesi, yanlarında tercüman olmaması zaten profesyonel olmadıklarını gösteriyor. Rumen yetkililerin provakatif davrandıkları da ortaya çıkıyor.'' 
     
     ''TÜRK FEDERASYONU ÇABUK DAVRANMALI'' 
     Hermens, IAAF'nin topu Türkiye'ye yolladığını belirterek, ''Türk federasyonu çabuk davranmalı, hükümet de Süreyya'ya destek vermeli'' dedi. 
     Türkiye'nin bu davayı neden bu kadar uzattığını bir türlü anlayamadığını vurgulayan Hermens, ''IAAF, Süreyya'nın suçlu olduğunu kanıtlasaydı, zaten 2 yılla cezalandırırdı. Türk federasyonu acilen bir karar almalı. Aksi takdirde Süreyya zor durumda kalabilir. Karar gecikirse Süreyya, Nike başta olmak üzere sponsorlarını kaybedebilir. Bu davanın çoktan bitmesi gerekiyordu'' diye konuştu. 
     
     KARARI CEZA KURULU VERECEK 
     Atletizm Federasyonu tarafından Gençlik ve Spor Genel Müdürlüğü Ceza Kurulu'na sevk edilen Süreyya Ayhan ile antrenörü ve eşi Yücel Kop'un, sözlü savunmaları alınacak. 
     Aralık ayı başında çiftin sözlü savunmasını alması beklenen GSGM Merkez Ceza Kurulu, konuyla ilgili son kararı verecek. 
     
</TEXT>
</DOC>
