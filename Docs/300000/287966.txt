<DOC>
<DOCNO> 287966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun05.html </URL>
<DATE> 2004/11/11/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Adnan Paçacı Felluce son nokta değil... 
</HEADLINE>
<TEXT>

     Iraklı siyasetçi Adnan Paçacı, Amerikalıların Felluce kentine düzenlediği operasyonun, Irak'taki ''şiddete son noktayı koymayacağını'' söyledi. 
     BBC'ye demeç veren Sünni siyaset adamı Paçacı, Amerikalıların bu operasyonunun yeni şiddet dalgalarına yol açacağı görüşünü dile getirdi ve ''Felluce son nokta olmayacak gibi görünüyor. Direnişçiler, ülke genelinde her türlü şiddete muktedir olduklarını göstermiş durumda'' diye konuştu. 
     Bir dönem Irak'ta kurulan Geçici Yönetim Konseyi'ne GYK başkanlık eden Paçacı, Felluce'ye yönelik operasyonun şiddeti yeniden alevlendirebileceğini belirterek, ''Aşırı şiddet kullanımının büyük öfke yaratacağından endişe duyuyorum'' dedi. 
     Amerikan askerlerinin Felluce'de aşırı şiddet uyguladığını düşünüp düşünmediği sorulan Paçacı, ''Umarım aşırı şiddet kullanımı yoktur'' yanıtı verdi ve çatışmaların ''pek de dengeli olmadığının'' altını çizdi. 
     Paçacı, Felluce'nin bir Sünni kenti olduğuna atıfta bulunarak, ''Bu operasyonun nüfusun belli bir kesimini hedef aldığı duygusunun yayılması, olabilecek en kötü şey'' yorumunda bulundu. 
     Sünnilerin en büyük partilerinden Irak İslami Partisi, ABD'nin direnişçilerin kalesi Felluce'ye yönelik operasyonunu protesto etmek için hükümetten çekilmeye karar vermiş ve Ocak 2005'te yapılması öngörülen seçimleri boykot çağrısında bulunmuştu. 
     Adnan Paçacı, Sünnilerin seçim sürecine tam katılımının olmaması halinde, seçimlerin başarısız olacağı yorumunu da yaptı. 
     
</TEXT>
</DOC>
