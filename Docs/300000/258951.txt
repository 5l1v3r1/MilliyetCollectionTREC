<DOC>
<DOCNO> 258951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun07.html </URL>
<DATE> 2004/07/29/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD halkı siyasetten sıkıldı mı 
</HEADLINE>
<TEXT>

     ABD'de Demokrat Parti'nin ulusal kongresinin televizyondan izlenme oranlarında, dört yıl öncesindeki başkanlık seçimi öncesine göre yüzde 10'dan fazla düşüş olduğu bildirilirken, bunun nedeninin Amerikan halkının siyasetten sıkılması olup olmadığı tartışılıyor. 
     Demokratların Boston kentindeki kongresi, haber kanalları Fox News, CNN ve MSNBC tarafından canlı yayınlanırken, en büyük üç ulusal televizyon kuruluşu CBS, ABC ve NBC ise kongrenin yayını için sadece birinci, üçüncü ve dördüncü gülerde birer saat ayırdı. 
     Kongrenin başladığı pazartesi gecesi en fazla ilgi toplayan, eski Başkan Bill Clinton'ın konuşmasını yaptığı saat, altı televizyon kanalı tarafından canlı yayımlandı. 
     Ancak Nielsen medya araştırma kurulusuna göre bu yayın ABD'de altı kanalın toplamında sadece 18.5 milyon kişi tarafından izlendi. 2000'deki Demokrat ulusal kongresinin ilk gecesini ise televizyonlardan 20.6 milyon kişi izlemişti. 
     Amerikan halkının çoğu, televizyondan siyaset izleme yerine dizi seyretmeyi tercih etti. Pazartesi gecesi, CBS'te bir saatlik kongre yayınından hemen önce gösterilen CSI Miami adlı diziyi 12 milyon kişinin izlediği belirtildi. 
     CBS, ABC ve NBC'nin yetkililerine göre, kongrenin fazla izlenmemesi, üç kuruluşun da kongre yayınına günde sadece bir saat ayırma kararını haklı çıkardı. 
     CBS'in ünlü haber spikeri Dan Rather, bu yılkı Demokrat Parti kongresini çok sıkıcı bulduğunu söyleyerek, ''Eğer günde bir değil de üç saat buradan canlı yayın yapsaydık, bir test yayını bile bizden daha fazla rating alırdı'' dedi. 
     Bazı uzmanlar ise Demokrat Parti'nin kongresi gibi organizasyonların televizyondan izlenme oranının azalmasında, bizzat üç büyük ulusal televizyonun sorumlu olduğunu söylediler. 
     CBC, ABC ve NBC'yi suçlayan Medya Channel adlı kuruluşun başkanı Timothy Carr, ''ABD'nin tamamında izlenebilen bu kanallar, bu kongrenin, hatta başkanlık seçiminin, halkın ilgisini çekecek kadar önemli olaylar olmadığı mesajını veriyor ve halkı depolitize ediyor'' dedi. 
     ABD'de siyasete ilginin azalması, özellikle liberal eğilimli olarak tanımlanan Demokrat Parti'yi tehdit ediyor. 
     Uzmanlar, Cumhuriyetçi Parti'yi destekleyen muhafazakarların sandık başına gitmeye liberallerden daha eğilimli olduğunu vurgulayarak, oy kullanma oranının düşmesinin Demokratlara zarar verdiğini belirtiyor. 
     
</TEXT>
</DOC>
