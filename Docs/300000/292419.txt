<DOC>
<DOCNO> 292419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo22.html </URL>
<DATE> 2004/11/26/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Beşiktaş, Samsunspor hazırlıkları... 
</HEADLINE>
<TEXT>

     Beşiktaş'ta, Samsunspor ile yapılacak maçın hazırlıklarına, ara verilmeden başlandı. 
     UEFA Kupası'nda dün, Romanya'nın Steaua Bükreş takımıyla karşılaşan siyah-beyazlılar, bugün teknik direktör Vicente Del Bosque yönetiminde, BJK Nevzat Demir Tesisleri'nde çalıştı. 
     Akşam, basına kapalı gerçekleştirilen antrenmana, sakatlıkları bulunan Carew ve Kaan Dobra katılmazken, 18 Yaş Altı Genç Milli Takım'dan dönen Serdar Özkan, çalışmada yer aldı. 
     Steaua Bükreş maçında forma giyen futbolcular, antrenmanı düz koşu ve kültür-fizik çalışmasıyla tamamladı. Öteki oyuncular ise önce bir süre kondisyona yönelik çalıştı ve ardından pas çalışması yaptı. 
     Teknik direktör Del Bosque, daha sonra oyuncularına taktik varyasyonlar ve yandan ortalarda gol çalışması yaptırdı. Antrenman minyatür kale maçla sona erdi. 
     Beşiktaş'ta, yarın sabah yapılacak antrenmanla hazırlıklar tamamlanacak ve siyah-beyazlı kafile akşama doğru özel bir uçakla Samsun'a gidecek. 
     
</TEXT>
</DOC>
