<DOC>
<DOCNO> 289737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yasam/yas14.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yollar yine kan gölü 29 ölü 
</HEADLINE>
<TEXT>



Türkiye genelinde dün meydana gelen trafik kazalarında toplam 29 kişi öldü, 232 kişi yaralandı. Kastamonu'nun Tosya ilçesinde meydana gelen trafik kazasında aynı aileden 5 kişi öldü. Hasta ziyaretine gittiği Giresun'dan İstanbul'a dönen Aydın Aydın'ın yönetimindeki otomobil, karşı yönden gelen Ahmet Acıcı'nın kullandığı TIR'la çarpıştı. Aydın'la eşi Hatice, annesi Gülşen, çocukları Ayşe ve Emine Aydın hayatını kaybetti. Sivas'ın Kangal ilçesinde, Mustafa Baygın yönetimindeki yolcu otobüsü şarampole yuvarlandı. Kazada 45 kişi yaralandı. Gaziantep - Şanlıurfa karayolunda da Abdulhalim Yalıç'ın kullandığı otobüs devrildi. 2'si ağır 27 kişi yaralandı. "Kumarhaneler Kralı" Sudi Özkan'ın dünürü İsmail Hürriyet'in kullandığı otomobil Edirne'nin Keşan ilçesinde bir kamyona çarptı. Kazada Özkan'ın torunu Sudi Emirhan Özkan 11 ile İsmail Hürriyet, Filiz Hürriyet, Seher Hürriyet öldü. Özkan'ın gelini Elif Özkan, koma halinde hastaneye kaldırıldı. 


</TEXT>
</DOC>
