<DOC>
<DOCNO> 283252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas05.html </URL>
<DATE> 2004/10/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sünnetsizlerin AIDS riski yüksek... 
</HEADLINE>
<TEXT>

     
     Müjdat GÖKTAŞ ANTALYA, DHA 

     

AKDENİZ AIDS'den Korunma Derneği Başkanı ve Erciyes Üniversitesi eski Rektörü Prof. Dr. Hüseyin Sipahioğlu, sünnetli olmayanların AIDS'e yakalanma riskinin, sünnetlilere göre daha fazla olduğunu söyledi. 
     Sünnetin yapılma nedeninin kamışın glans' denilen bölgesinin pisliklerden temizlenmesi amacını taşıdığını belirten Prof. Dr. Sipahioğlu, "Bu bölge sünnetsiz insanlarda HIV virüsünü daha çok besler'' dedi. HIV virüsünün açıkta 10 gün yaşayabileceğini belirten Sipahioğlu, "AIDS'e neden olan HIV virüsü rutubetli ve besleyici ortamda daha uzun yaşar. İngiltere'de yayımlanan La Lancet adlı derginin 27 Mart 2004 tarihli sayısında yer alan bir makalede, sünnetlilerin sünnetsizlere nazaran AIDS bulaşmasına karşı daha şanslı oldukları belirtilmiştir. Makale Hindistan'da bulunan 2 bin çiftin ilişkileri incelenerek yapılmıştır'' dedi. 
     
     DERS OLARAK OKUTULMALI 

     Son günlerde gündemden düşmeyen haberlerin başında AIDS'in olmasını yadırgamadığını belirten Sipahioğlu, konunun ilköğretim okullarında ders olarak okutulması gerektiğini ifade etti. Sipahioğlu, HIV virüsü taşıyıcılarının hayatı boyunca 50 ila 100 kişiye hastalığı bilmeden bulaştırdığını da sözlerine ekledi. 
     
     ADAM ÖLDÜRMEKLE EŞDEĞER 

     Aynı zamanda Türkiye'de ilk AIDS tanısını koyan kişi de olan Sipahioğlu, AIDS hastalığına yakalananların teşhis konulduktan sonra kasten bir başkasına bulaştırmasının ise, adam öldürmekle eşdeğer olduğunu kaydedetti. 
     Sipahioğlu, "Son günlerde bu tür olaylara şahit oluyoruz. Bence bir katilin suçuyla eşdeğerde ceza uygulanmalıdır. Bu bir suçtur ve affedilemez'' dedi. 
     Sağlık Bakanlığı verilerine göre Türkiye'de 1802 AIDS vakası olduğunu da vurgulayan Sipahioğlu, "Bu rakamın 524'ü klinik olarak tedavi gören hasta, 1278'i ise taşıyıcıdır. Her yıl Türkiye'de 100 ila 200 arası yeni AIDS olgusu saptanmaktadır. AIDS en çok homoseksüeller ve biseksüellerde görülmektedir'' diye konuştu. 
     Sipahioğlu, halen İstanbul'da 5, Ankara'da 95, İzmir'de 164, Antalya'da 46, Adana'da 35, Mersin'de 27 ve Hatay'da 24 AIDS'linin yaşadığını açıkladı. 
     
</TEXT>
</DOC>
