<DOC>
<DOCNO> 276000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur07.html </URL>
<DATE> 2004/09/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Tarzan merdivenli' hırsız 
</HEADLINE>
<TEXT>

     ADANA'da bir apartmanın çatısından, komandoların kullandığı Tarzan merdiveni'ne benzer ip merdiveni sakıtarak penceresi açık bırakılan dairelere giren 44 yaşındaki Recep Kürnek, gözaltına alındı. 
     Güzelyalı Mahallesi'nde önceki gece geç saatlerde dış kapısı açık 10 katlı apartmana giren Recep Kürnek, merdiven boşluğundan çatıya geçti. Buradan komando düğümü atarak Tarzan merdiveni' haline getirdiği 50 metre uzunluktaki halatı bacaya bağlayan Kürnek, 4'üncü kata kadar indi. Balkon kapısı açık olan eve giren hırsızlık zanlısı, eşyaları karıştırıp para ve ziynet eşyası ararken ev sahibi uyandı. Kimliği açıklanmayan ev sahibi lambayı yaktığında hırsızlık zanlısıyla karşılaştı. Yakalanmaktan korkan Kürnek, balkona geçip, iple yukarı tırmanarak kaçmaya çalıştı. Ev sahibinin ihbarı üzerine gelen polis, komandolar gibi tırmanan hırsızlık zanlısını yakaladı. 
     Emniyet Müdürlüğü hırsızlık bürosuna götürülen zanlı, ilk ifadesinde suçunu kabul etmeyip, "Susma hakkımı kullanmak istiyorum'' dedi. İfadesi alınamayan ve adliyeye sevk edilen Kürnek, burada karşılaştığı gazetecilere, "Beni eski sabıkalı olduğum için yakaladılar. O ipi ben kullanmıyordum. Ben artık tövbekar oldum, iş yapmıyorum'' dedi. 
     Recep Kürnek'in, yaşamını tehlikeye atarak 10 katlı apartmanın çatısından sarkıtıp indiği tarzan merdiveni de suç aleti olarak adliyeye getirildi ve adli emanete teslim edildi. 
     
</TEXT>
</DOC>
