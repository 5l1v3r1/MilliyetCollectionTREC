<DOC>
<DOCNO> 279240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas08.html </URL>
<DATE> 2004/10/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Atmosferde karbondioksit oranı endişe verici oranda yükseldi 
</HEADLINE>
<TEXT>

     Atmosferde karbondioksit oranının 2001 ve 2003 yılları arasında endişe verici derecede yükseldiği bildirildi. 
     Uluslararası çevre koruma örgütü Greenpeace'in Londra'da yapacağı yıllık toplantı öncesinde İngiliz Guardian ve Independant gazetelerinde yayımlanan rakamlara göre, atmosferin ısınmasına yol açan sera etkisinin başlıca nedeni olan karbondioksit gazının oranı, iki yıllık süreçte her yıl arka arkaya milyon partikülde ppm 2 partikülden fazla arttı. 
     2001'den 2002'ye kadar milyon partikülde karbondioksit partikül sayısı 371,02'den 373,10'a yılda 2,08 ppm artış ve 2003'te 375,64'e yılda 2,54 ppm yükseldi. 
     Amerikalı araştırmacı Charles Keeling tarafından 1958'de başlatılan ve her yıl Hawai'deki Mauna dağının doruğunda yapılan ölçümlerde, şimdiye dek sadece 1973, 1988, 1994 ve 1998 yıllarında 2 ppm'den fazla karbondioksit yoğunluğu tespit edilmişti. Bu yıllarda El Nino adı verilen doğa olayı meydana gelmişti. 
     Keeling, iki yıl arka arkaya 2 ppm'den fazla artışın yeni bir durum olduğunu, bu sürede El Nino gibi bir olayın meydana gelmediğini ve artışı açıklayıcı hiçbir verinin bulunmadığını kaydetti. 
     Bunun, dünyanın fazla karbondioksidi soğurma kapasitesinin zayıflamış olmasıyla açıklanabileceğini belirten 74 yaşındaki Keeling, okyanuslar ve ormanların karbondioksidi emme kapasitesinin zayıflamasının dünyanın ısınmasıyla bağlantılı olduğunu ve iklim değişikliğine yol açtığını vurguladı. 
     Bu veriler Greenpeace örgütünün yarın başlayacak ve İngiltere Başbakanı Tony Blair'in bilimsel konulardaki danışmanı David King'in de katılacağı yıllık toplantısında tartışılacak. 
     
</TEXT>
</DOC>
