<DOC>
<DOCNO> 271932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/zbirand.html </URL>
<DATE> 2004/09/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AKP bindiği dalı kesiyor... 
</HEADLINE>
<TEXT>


AKP'yi yönetenlerin garip bir hali var. Bakıyorsunuz, son derece mantıklı ve doğruyu gören, aldıkları kararları sonuna kadar götüren insanlarla karşı karşıyasınız. Stratejik hedeflerini, orta ve uzun vadeli çıkarlarını çok iyi biliyorlar. İyi hesap ediyorlar. Türkiye'nin genel yönünü, atılması gereken adımları iyi değerlendiriyorlar. Kişisel isteklerini, hatta partideki eğilimleri, ülke çıkarlarına karıştırmıyorlar. 
Sonra bir gün bakıyorsunuz, bir de ne görüyorsunuz O bildiğinizi sandığınız yöneticiler gitmiş ve yerine bambaşka insanlar gelmiş. 
Neresinden bakarsanız bakın, hiçbir aciliyeti olmayan, sadece kulaklara hoş gelen bir konu ortaya atıyorlar ve gündemi birbirine katıyorlar. 
Zina tartışmalarının hiçbir tutarlı yanı yok. Yıllardır suç olmaktan çıkarılmış bir konu yeniden ortaya konuyor. Buram buram dini muhafazakarlık kokan, partinin kafasını gösteren bir tutum takınılıyor. 
Sen parti olarak, AB için en zor reformları gerçekleştir. Siyasi riskler al. İçerde gerginlik yaratacak adımlar at ve sonra ayrıntının ayrıntısı sayılabilecek bir konuda fırtına koparılmasına neden ol. 
AKP bu yaklaşımını Türban ve İmam Hatipler konusunda da göstermiş, ardından geri adım atmıştı. 
Ne gerek var. 
Beklenemez mi 
Kamuoyu hazırlanamaz mı 
Kafa tutarak, kavga çıkararak bu parti ne kazanıyor anlayamıyorum. 
Ya AKP yöneticilerinin, ülkeyi ve partiyi yönetme şekilleri çok farklı veya ülkenin ve Avrupa Birliğinin geri kalanları bir şeyden anlamıyoruz. 



ABD, ZÜCCACİYECİ DÜKKANINDA... ABD eskiden de çok dikkatli, müttefiklerinin duyarlıklarına çok önem veren bir süper güç değildi, ancak Irak savaşı bu ülkeyi daha da hırçınlaştırdı. 
Telafer'deki tutum bunun en belirgin örneği. 
Amerikan kuvvetlerinin Telafer'i keyiflerinden dolayı bombalamadıklarını herkes biliyor. Orada yaşayan Şii Türkmenleri dağıtmak, kenti Kürtleştirmek veya Türkiye'nin yeni bir sınır kapısı açma niyetlerini engellemek için de böyle bir harekata giriştiği düşünülemez. Bu tip komplo teorileri kurmak dahi komiktir. 
Peki neden 
Türkiye'nin en çok duyarlık gösterdiği bir yerde, Ankara'nın sesine hiç dikkat etmemenin nedeni nasıl izah edilebilir 
1. Durum öylesine tehlikelidir ki, Sadr yanlılarını bu kent'ten çıkarmaktan başka çareleri yoktur. Kimseye kulak vermeden ateşli baskın yolu seçilmiştir. Masum insanlar da hayatlarını kaybetmişler, Türkmenler de zarara uğramışlardır. 
2. Önceleri kısıtlı başlayan operasyon, günler içinde kontrolden çıkmıştır. 
Bu iki gerekçe de haklı nedenlere dayanabilir. Kent'teki koşulları tam bilemediğimizden dolayı fazla birşey söyleyemiyoruz. 
Ancak ne olursa olsun, ABD askeri yetkilileri neresinden bakarlarsa baksınlar yine de Türkiye'ye kaba davranmışlardır. Hiçbir şekilde umursamadıklarını göstermişlerdir. PKK konusunda işi yavaştan alırken, tüm çağrılara rağmen kıpırdamazken, hiç değilse Ankara'nın Türkmen konusundaki duyarlıklarına dikkat gösterebilirdi. 
Bu olay bizlere bir gerçeği göstermeli. 
Washington ile müttefiklik ilişkisi artık eski yıllardaki gibi olmayacaktır. 

BU YAZI ZİNA KONUSUNDAKİ SON GELİŞMELERDEN ÖNCE YAZILMIŞTIR 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
