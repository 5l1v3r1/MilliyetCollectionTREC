<DOC>
<DOCNO> 276094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/siyaset/axsiy01.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Türkiye'yi halkına soracak 
</HEADLINE>
<TEXT>


Fransız Cumhurbaşkanı, Türkiye'nin AB üyeliği konusunda referandum yaptıracak 

MİNE G. KIRIKKANAT Paris 


Fransız Le Monde gazetesi, Cumhurbaşkanı Jaques Chirac'ın önümüzdeki günlerde Türkiye'nin Avrupa Birliği AB üyeliğini referanduma götürme kararını açıklayacağını bildirdi. 
Bugüne değin Türkiye'nin AB'ye girişine verdiği destekle bilinen Chirac, kurucusu olduğu iktidar partisi UMP Çoğulcu Birlik genel kurulunun Türkiye'nin üyeliğine "hayır" kararı aldığından beri, Türkiye konusundaki olumlu düşüncesi dolayısıyla yalnız kalmıştı. 
Le Monde gazetesinin bugünkü sayısında, Chirac'ın halen İçişleri Bakanı Nicolas Sarkosy'nin önerdiği referandum fikrini kabul ettiği ve gelecek hafta yapacağı konuşmada açıklayacağı yazıldı. Gazeteye göre, Chirac'ın, referandum önerisini salt Türkiye için yapılıyormuş gibi göstermemek için Fransız Anayasası'na bir madde eklenmesini isteyerek, "bundan böyle AB üyesi olacak tüm ülkeler hakkında halkoyuna başvurulması"nı teklif etmesi bekleniyor. 




</TEXT>
</DOC>
