<DOC>
<DOCNO> 269187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun10.html </URL>
<DATE> 2004/09/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Okul teröründe 3 şüpheli gözaltına alındı 
</HEADLINE>
<TEXT>

     Kuzey Osetya'daki terörist eylemle ilgili 2 erkek ve bir kadın şüphelinin gözaltına alındığı bildirildi. 
     İtar-Tass'a açıklama yapan Kuzey Osetya İçişleri Bakanlığı sözcüsü İsmel Şaov, ''Gözaltına alınan 3 şüpheli, soruşturmada suçlarını itiraf ettiler. Operasyonu yürüten görevliler bu ifadeler ışığında hain saldırıyı düzenleyenlerin elebaşlarını yakalamayı umuyor'' diye konuştu. 
     Gözaltına alınanlardan birinin arananlar listesinde olduğunu söyleyen Şaov, ''Bu kişi, 1 Şubat'ta Vladikavkaz'daki terör eylemine, 29 Mayıs'taki Moskova-Vladikavkaz trenine ve 21 Haziran'da İnguş Cumhuriyeti'ne yönelik saldırılara katılmak suçlarından aranıyordu'' dedi. 
     Bu arada, Beslan'daki terörist eylemde ölü sayısıyla ilgili çelişkili açıklamalar da devam ediyor. 
     Kuzey Osetya Kamu Sağlığı Bakanlığı tarafından İtar-Tass'a yapılan açıklamada, ölenlerin sayısının 333 olduğu belirtildi. 
     Açıklamada, 234'ü çocuk 420 yaralının tedavilerinin çeşitli hastanelerde sürdürüldüğü belirtilirken, yaralılardan 55'inin durumunun ciddiyetini koruduğu kaydedildi. 
     
</TEXT>
</DOC>
