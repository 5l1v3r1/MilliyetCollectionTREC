<DOC>
<DOCNO> 268242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur29.html </URL>
<DATE> 2004/09/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gazi'nin eski rektörü, yeni rektöre dava açtı 
</HEADLINE>
<TEXT>

     ANKARA Milliyet 

Gazi Üniversitesi G.Ü eski Rektörü Prof. Dr. Rıza Ayhan, yaptıkları açıklamalarda kişilik hakkına hakaret ettikleri iddiasıyla üniversitenin yeni rektörü Prof. Dr. Kadri Yamaç ile Rektör Yardımcısı Prof. Dr. Süleyman Pampal hakkında 5'er milyar liralık tazminat davası açtı. Ayhan, ayrıca, Sabah Gazetesi aleyhine de 15 milyarlık dava açtı. 
     Ayhan'ın avukatı Sedat Aksakallı tarafından Ankara Asliye Hukuk Mahkemesi'ne açılan davanın dilekçesinde, Yamaç ve Pampal'ın, Gazi Eğitim Kültür Vakfı ve S.S Gazi Eğitim Kooperatifi ile ilgili gerçekdışı açıklamalarda bulundukları öne sürüldü. Sabah Gazetesi'nde yayınlanan, "Yanında Götürdü", "Gazi'de vakıf malı' kavgası" başlıklı haberlerde de Ayhan'ın şeref ve itibarını zedeleyici, iftira niteliğinde ifadelere yer verildiği öne sürüldü. 
     Davalıların, kanun gereği yapılan işlemleri farklı göstererek Ayhan'ı menfaat sağlamakla suçladıkları iddia edilen dilekçede, şöyle denildi 
     "Suçlamalar, tümüyle gerçekdışıdır. Vakıf merkezinin üniversite dışına taşınması rektörlük seçimlerinden çok önce gerçekleşmiştir. Vakıftan kooperatife herhangi bir mal, gelir devri yapılması da mümkün değildir. Çünkü vakıf malları üzerindeki her türlü tasarruf, Vakıflar Genel Müdürlüğü'nün iznine tabidir. Kaldı ki, Gazi Eğitim Kooperatifi'nin hiçbir malvarlığı bulunmamaktadır. Vakfın, 6 trilyon liraya hükmettiği iddiası da gerçekdışıdır." Davalıların yaptıkları açıklamalarla, Ayhan'ın şeref ve haysiyetine bilerek ve isteyerek saldırıda bulundukları öne sürülen dilekçede, Yamaç ve Pampal'dan 5'er milyar lira, Sabah Gazetesi'nden de 15 milyar lira olmak üzere toplam 25 milyar lira manevi tazminat talep edildi. 

     
</TEXT>
</DOC>
