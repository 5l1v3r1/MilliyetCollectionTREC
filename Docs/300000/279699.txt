<DOC>
<DOCNO> 279699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun33.html </URL>
<DATE> 2004/10/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Almanya Metin Kaplan konusunda Türkiye'den güvence aldık 
</HEADLINE>
<TEXT>

     Almanya İçişleri Bakanlığı'nın bir sözcüsü, dün Türkiye'ye gönderilen İslami Cemiyet ve Cemaatleri Birliği İCCB yöneticisi Metin Kaplan'ın adil yargılanacağı konusunda Türkiye Dışişleri Bakanlığı ve Adalet Bakanlığı'ndan yazılı güvence aldıklarını söyledi. 
     Sözcü, bugün başkent Berlin'de yaptığı açıklamada, ''Kaplan'la ilgili olarak Türkiye Dışişleri Bakanlığı ve Adalet Bakanlığı'ndan yazılı güvence aldık. İstediği takdirde Avrupa İnsan Hakları Mahkemesi'ne de başvuruda bulunacak. Ayrıca karakola değil, doğrudan mahkemeye sevk edilecek'' dedi. 
     Kaplan'ın sınır dışı edilmesini ''kendini savunabilen bir demokrasinin gereği'' olarak gördüklerini ifade eden sözcü, Kaplan'ın, sınır dışı edilmemesi için daha önce Federal İdare Mahkemesi'nde açtığı temyiz davasını kazanabileceğini de sanmadıklarını kaydetti. 
     
     GÜVENLİK NEDENİYLE ÖZEL JET 
     Öte yandan, Köln Yabancılar Dairesi'nin bir sözcüsü, Kaplan'ın, sınır dışı edilirken direnmediğini, sakin göründüğünü bildirdi. 
     Kaplan'ın, Türkiye'ye gönderilmeden önce doktor kontrolünden geçtiğini belirten sözcü, hem Kaplan'ı korumak, hem de masum yolcuları tehlikeye atmamak için özel bir jet kiralandığını söyledi. 
     
</TEXT>
</DOC>
