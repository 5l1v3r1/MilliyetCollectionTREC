<DOC>
<DOCNO> 294845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko03.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Teftiş Kurulu 125. yılını kutluyor 
</HEADLINE>
<TEXT>


EKONOMİ SERVİSİ 

Türkiye'nin en köklü kurumları arasında yer alan Maliye Teftiş Kurulu, 125. kuruluş yıldönümünü kutluyor. Kurul, kutlamalar çerçevesinde Ankara'da 'Avrupa Birliği Eşiğinde Türkiye Ekonomisi' konulu bir panel düzenleyecek. 
7 Aralık'ta Ankara Hilton Oteli'nde gerçekleştirilecek panelin açılış konuşmasını Başbakan Recep Tayyip Erdoğan yapacak. Maliye Bakanı Kemal Unakıtan, CHP Genel Başkanı Deniz Baykal ve Maliye Müfettişleri Yardımlaşma Derneği Başkanı Musa Pişkin'in de birer konuşma yapacağı panelde, 17 Aralık'taki AB zirvesi öncesinde Türkiye ekonomisinin son durumu değerlendirilecek. Ankara SBF öğretim üyesi Prof. Dr. Korkut Boratav, SPK Başkanı Doğan Cansızlar, İMKB Başkanı Osman Birsen, TMSF Başkanı Ahmet Ertürk ve Dr. Hasan Gül, oturum başkanlığını Prof. Cafer Tayyar Sadıklar'ın yapacağı panelin diğer katılımcıları olacak. Maliye Teftiş Kurulu, II. Abdülhamit tarafından 1879'da 'Heyet - i Teftişiye - i Maliye' adıyla kuruldu. Bugün yolsuzluk denetim işlevini 'önleyici denetim' ve 'risk odaklı denetim' anlayışıyla sürdüren kurul, kamu ve özel sektöre nitelikli insan gücü sağlayan köklü bir okul konumunda. 


</TEXT>
</DOC>
