<DOC>
<DOCNO> 272549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/spo02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
12. adam büyüledi 
</HEADLINE>
<TEXT>


UEFA, Fenerbahçe tribünlerine hayran kaldı, böylesine organize bir seyirciye ilk kez tanık olduklarını açıkladı. Yetkililer, Fenerium mağazasının ise Manchester United'ı bile gölgede bıraktığını söylediler 


Marş kasetleri aldılar 
FENERBAHÇE'NİN Sparta Prag ile yaptığı karşılaşma sırasında Sarı - Lacivertli taraftarlar herkesin hayranlığını kazandı. Şampiyonlar Ligi'ni organize eden UEFA ile TEAM şirketinin yetkilileri maç sonunda yaptıkları açıklamalarda böylesine organize bir seyirci kitlesine ilk kez şahit olduklarını belirttiler. Bazı UEFA görevlilerinin maç sonunda tribünde çalan Fenerbahçe marşlarının kasetlerini satın aldıklarını gözlendi. 

Tek problem otopark 
KARŞILAŞMA öncesi ve sonrasında hiçbir sorun ile karşılaşmadıklarını belirten UEFA yetkilileri sadece sponsorlar için ayrılan park yerine polis arabalarının konmasının problem yarattığını ancak bunu da hemen çözümlediklerini söylediler. Yetkililer maç öncesi tribünlerde yapılan şovların ve şarkıların bitmesini hiç istemediklerini belirtirken, ayrıca 42 bin kişinin en ufak bir taşkınlık yapmamasının çok önemli olduğunu ifade ettiler. 

Şaşkınlık yaşadılar 
UEFA'NIN hayranlığını kazanan bir diğer olay ise Fenerbahçe ürünlerinin satıldığı Fenerium mağazası oldu. Fenerium'un kapasitesi karşısında büyük bir şaşkınlığa düştüklerini belirten UEFA yetkilileri, bu kadar çok çeşidin Manchester United'da bile olmadığını belirttiler. UEFA ayrıca Şampiyonlar Ligi organizasyonunda Fenerium'u kullanmak için de harekete geçti. UEFA görevlileri bundan sonraki maçları merakla beklediklerini de söylediler. 

Yönetimden teşekkür 

FENERBAHÇE Yönetimi, Sparta Prag maçındaki desteklerinden dolayı taraftarlarını kutladı. Yönetici İlhan Ekşioğlu imzasıyla yapılan açıklamada, "Birbirinden güzel tribün şovları ile hem Türkiye'deki, hem de Avrupa'daki sporseverlerin haklı övgüsünü alan, stat içinde en küçük tatsız olayın dahi çıkmasına müsaade etmeyen, fair play ruhunu taraftarlık ruhuyla mükemmel bir şekilde kaynaştırarak, rakip takıma karşı Türk konukseverliğinin en güzel örneğini veren taraftarımıza teşekkür ediyoruz" denildi. 

'Skora bakalım' 

İKİNCİ Başkan ve Basın Sözcüsü Nihat Özdemir, Şampiyonlar Ligi'ne iyi bir başlangıç yapmalarının önemli olduğunu söyledi. Geçmişte başarısız grafik yüzünden futbolcuların stres yaşadığına dikkat çeken Özdemir, "Futbola değil, neticeye ve puanlara bakmak lazım. Önemli olan üç puanı almamızdı. Gelecek maçlarda daha iyi oynayacağımıza eminim. İngiltere'ye de puan için gideceğiz. Üst tura çıkmak istiyorsak bunu başarmalıyız" ifadelerini kullandı. 

Hooijdonk manşetlerde 

SARI - Lacivertli takımın Sparta Prag önünde aldığı galibiyet İspanyol basınında geniş yer buldu. As gazetesi, "Van Hooijdonk rüzg rı esmeye devam ediyor" başlığını atarken, geçen hafta milli takımına galibiyet getiren Hollandalı futbolcunun, Sparta Prag karşısında da Alex'in mükemmel pasıyla Fenerbahçe'ye galibiyet getirdiğini kaydetti. "Türkler 10 kişiyle dayanıyorlar" başlığı atan Marca gazetesi de "Fenerbahçe'nin golcüsü Van Hooijdonk ile maksimum bir maç çıkartıp, üç puan almayı bildi" yazdı. 

Samandıra'da güller açtı 

YUSUF DURSUN 

SPARTA Prag galibiyeti Fenerbahçe'de moralleri en üst seviyeye çıkardı. Malatyaspor maçının hazırlıklarına dün sabah başlayan Sarı - Lacivertli futbolcuların bir hayli neşeli oldukları gözlendi. Roland Koch yönetiminde yapılan antrenmanda Sparta Prag maçında forma giyen oyuncular dinlemeye yönelik hafif tempolu koşunun ardından çalışmayı bıraktı. Van Hooijdonk'un düz koşu sırasında walkmenle müzik dinlemesi dikkat çekti. 
AĞRILARI olan Serhat, izin alan Fatih ve Sparta Prag maçında yüzüne aldığı darbeden dolayı gözünün altı açılan Ümit idmana çıkmadı. Çift kale maçlardan birinde, kazanan Semih, Serkan, Selçuk, Murat, Taylan ve Gökhan'dan oluşan sarı takım, saha içinde omuz omuza gelerek, basın mesuplarına poz verdiler.Bu sırada maçı kaybeden takımın oyuncusu Mehmet, arkadaşlarının arasına dalarak bu sevinç tablosunu bozdu. 


</TEXT>
</DOC>
