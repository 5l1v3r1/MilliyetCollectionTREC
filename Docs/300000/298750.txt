<DOC>
<DOCNO> 298750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo18.html </URL>
<DATE> 2004/12/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Trabzon'a Boğa'dan son dakika çelmesi 1-1 
</HEADLINE>
<TEXT>

     Trabzonspor'a İstanbul sürprizi... 7 eksikle Trabzon'a giden İstanbulspor, son dakikada attığı golle sahadan 1-1 beraberlikle ayrılarak bordo-mavililere büyük darbe vurdu. Trabzonspor 9. dakikada Fatih Tekke ile öne geçti, İstanbulspor'un sayısı ise 89'da Güven'den geldi. 
     8. dakikada Yattara'nın sağdan yerden ceza alanına gönderdiği topa Fatih Tekke vurdu. Kaleciye çarpan meşin yuvarlak kornere çıktı. 
     9. dakikada Erdinç'in pasıyla sağ tarafta topla buluşan Yattara'nın ortasında ceza alanı içinde iyi yükselen Fatih'in vuruşunda, meşin yuvarlak kaleci Oğuz'un solundan filelere gitti 1-0. 
     16. dakikada Yordanov'un sağdan ortasına ceza alanı içinde uygun pozisyonda Gökmen kafayla vurdu. Top auta gitti. 
     29. dakikada Cem'in sağdan ortasında, ceza alanındaki Ramadan'ın kafa vuruşunda, meşin yuvarlak auta gitti. 
     30. dakikada ceza alanında karambol pozisyonunda Ramadan'ın çıkardığı topa Yordanov vurdu. Kaleci Hasan'ın çeldiği meşin yuvarlak kornere gitti. 
     36. dakikada Yattara, sağ taraftan kullandığı faul atışında topu ceza alanı ön çizgisi üzerindeki Gökdeniz'e gönderdi. Bu futbolcunun sert şutunda, meşin yuvarlak kale direğinin yanından az farkla auta çıktı. 
     41. dakikada meşin yuvarlakla ceza alanına giren Gökmen, kaleci Hasan ile karşı karşıya kaldığı pozisyonda, topu kötü bir vuruşla auta gönderdi. 
     Karşılaşmanın ilk yarsı bordo-mavili takımın 1-0 üstünlüğüyle sona erdi. 

     
</TEXT>
</DOC>
