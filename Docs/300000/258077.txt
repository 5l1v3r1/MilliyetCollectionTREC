<DOC>
<DOCNO> 258077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur15.html </URL>
<DATE> 2004/07/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türk Ulaşım Sen Tren görevlilerinin sorumluluğu çok az 
</HEADLINE>
<TEXT>

     Türk Ulaşım-Sen Genel Başkanı Nazmi Güzel, Sakarya'da meydana gelen tren kazasına yol, hız, insan, iklim ve koşturma araçları faktörlerinin yol açtığını, tren görevlilerinin sorumluluğunun ise 'yok denecek kadar az olduğunu' kaydetti. 
     Güzel, yaptığı yazılı açıklamada, demiryolu altyapısının hızlı tren işletmeciliğine elverişli olmadığını, yeterli kaynağın temin edilmemesi nedeniyle demiryollarının bakımının yapılmadığını dile getirdi. 
     Kazada hız faktörlerinin sonuna kadar kullanıldığına değinen Türk Ulaşım-Sen Genel Başkanı Güzel, verilen talimatların, düzenli hız oluşturmak yerine, ''makinistlerin vaktinde seyahat etmeleri'' şeklinde ayarlandığını belirtti. 
     Nazmi Güzel, demiryollarının personel talebinin 10 yıldır geri çevrildiğini ve bu nedenle kurumun, az sayıda eleman ile hizmet verdiğini kaydetti. Eleman sayısındaki yetersizliğin mevcut personelin günde 14 saat çalışması sonucunu doğurduğuna işaret eden Güzel, çalışma saatlerinin fazlalığının meydana gelen hadisede önemli rol oynadığını dile getirdi. 
     Tren kazalarında 'iklim' faktörünün de büyük bir etken olduğunu vurgulayan Güzel, ''Sıcak havalarda raylarda meydana gelen genleşmeler, tren karambollerine, yani raydan çıkmalara neden olmaktadır'' açıklamasında bulundu. 
     Güzel, altyapı ile ''koşturma araçları''nın uygun teknoloji ürünü olmasının altını çizerek, ''Altyapıda ray ve tekerlek uyumu son derece önemlidir. Tüm bu risk faktörleri bir araya geldiğinde, bu ve benzeri kazalar meydana gelmektedir'' dedi. 

     
</TEXT>
</DOC>
