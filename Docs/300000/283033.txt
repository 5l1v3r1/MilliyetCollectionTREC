<DOC>
<DOCNO> 283033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/siyaset/siy06.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Bakan'dan Türkiye'ye tehdit 
</HEADLINE>
<TEXT>


YORGO KIRBAKİ Atina 


Kıbrıs Rum Yönetimi, Türkiye ile üyelik müzakerelerine başlanmasının görüşüleceği 17 Aralık'taki AB zirvesini korku filmine dönüştürmek niyetinde. Rum Dışişleri Bakanı Yorgo Yakovu, yönetiminin tavrı hakkında 16, hatta 17 Aralık gece yarısına kadar bile kesin olarak tahmin yürütülemeyeceğini söyledi. Rum Yönetimi'nin, Türkiye'nin müzakerelere başlamasını veto etme olasılığında inandırıcı olduğunu kaydeden Yakovu, bu nedenle AB'de baskıların Türkiye'ye yöneleceğine inandığını belirtti. Yakovu, AB'den, Türkiye'nin üyelik müzakerelerine başlamadan önce, Türk askerlerinin Kıbrıs'tan ne zaman ve nasıl çekilecekleri konusunda üzerinde anlaşmaya varılmış bir takvim açıklanmasını talep ettiklerini söyledi. 
Devlet televizyonu RİK de, Rum Yönetimi'nin AB'ye, "Türkiye'nin üyelik müzakereleri, Kıbrıs'tan asker çekmeyi kabul etmesinden 6 ay sonra başlasın" şeklinde direteceğini bildirdi. 



</TEXT>
</DOC>
