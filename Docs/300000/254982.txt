<DOC>
<DOCNO> 254982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/spo02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım karışmamış 
</HEADLINE>
<TEXT>


Fenerbahçe Başkanı, Haysiyet Divanı'nın eski yönetici Sadettin Saran konusunda verdiği karar için, "Bu cezanın benimle ilgisi yok. Eğer bu işe karışsaydım, ömür boyu ceza alırdı" yorumunu yaptı 

YUSUF KOBAL 


İsviçre'ye gitti 
FENERBAHÇE Başkanı Aziz Yıldırım dün sabah 06.00'da İsviçre'ye gitmek üzere Atatürk Havalimanı'na geldi. Yıldırım, aynı saatlerde Almanya kampı için havalanına gelen Teknik Direktör Daum ve oyuncularıyla karşılaşmadı. Gazetecilerle bir süre sohbet eden Sarı - Lacivertli kulübün başkanı, "Saadettin Saran'ın ceza almasına karıştığım iddia ediliyor. Oysa ben bu işe karışsaydım, kendisine ömür boyu ceza verilirdi" dedi. 

Kafaları karıştırdı 
YILDIRIM, gazetecilerle sohbet ederken, "Paralı adamlar var" şeklinde bir ifade kullanıp, zihinlerde soru işareti yarattı. Fenerbahçe başkanı ayrıca, "Ben şimdi size burada para vermeye kalkışsam, size de paralı adam oldu derler" diye de espri yaptı. Yıldırım daha sonra özel işleri olduğu için İsviçre'ye gittiğini söyledi. Aziz Yıldırım'ın, bu ülkede Ortega konusunu çözmeye çalışacağı öğrenildi. 

Top artık Daum'da 
SARI - Lacivertli takımda kaleci sorunu yılan hikayesine dönüşürken, yönetim bu konudaki kararı uzun tartışmalardan sonra Teknik Direktör Daum'a bıraktı. Geri dönüp dönmeyeceği netlik kazanmayan Rüştü için Yıldırım'ın son olarak, "Daum istiyorsa takıma alabilir. Bu konudaki kesin ve son kararı ona bırakıyorum" dediği öğrenildi. Yabancı sayısının artmasını bekleyen Alman hocanın federasyon seçimlerinden sonra düğmeye basacağı bildirildi. 

'Bana Alex'i sormayın' 

MEHMET DEMİRCAN 

Parreira övdü 
BREZİLYA Milli Takımı Teknik Direktörü Carlos Alberto Parreira, Fenerbahçeli Alex'e övgüler yağdırdı. Milliyet'in telefonla sorularını yanıtlayan deneyimli teknik adam, "Güney Amerika Kupası'na bir çok as oyuncumdan yoksun geldim. Ama Alex büyük bir boşluğu doldurdu. Harika maçlar çıkarıyor. Kosta Rika karşısında yine mükemmel oynadı. İki asist yaptı. Alex'in kalitesini artık kimse tartışmasın" diye konuştu. 

'Tartışmam bile' 
PARREİRA, Alex'in Fenerbahçe'de büyük başarılara imza atacağını sözlerine ekledi, "Düşünün bir oyuncu Brezilya şampiyonasında Cruzeiro ile şampiyon olmuş. Sezon sonunda ligin en değerli oyuncusu seçilmiş. Milli takımda 10 numarayı giyerek takımın en önemli futbolcusu durumuna gelmiş. Bu verilerden sonra eğer "Başarılı olur mu olmaz mı" diye sorarsanız benim fazla bir şey diyeceğim kalmaz, tartışmaya da girmem" dedi. 

Fenerbahçe günlüğü 

İlginç iddia 
DAUM, Köln'deki idmanda Tuncay'dan 18 çizgisine koyduğu topu direğe nişanlamasını istedi. Alman hoca, bunu beş kez üst üste yapması halinde bin dolar vereceğini söyledi. Tuncay, ancak 5'te 4 isabet sağlarken, Daum, "Sabaha kadar çalış, hazır olunca beni çağır" dedi. Tuncay ise "Beşte 4 yaptım, 500 dolar isterim" diye takıldı. 

Kamp mönüsü 
ALMANYA kampı boyunca futbolculara meyve suyu, soda ve su dışındaki içecekler yasaklandı. Yemek mönüsü de balık, tavuk ve makarna olarak belirlendi. Daum özellikle kola içilmesini yasakladı. Yemekleri kalınacak oteldeki Yunan aşçının hazırlayacağı belirtildi. 

Kemal'in isyanı 
SAKATLIKTAN yakasını bir türlü kurtaramayan ve uzun süre Almanya'da tedavi gören Kemal Aslan, son altı ayın üçünü bu ülkede geçirdiğini söyledi. Genç yıldız, "Kurtulamadım şu Almanya'dan. Kamp için bile yine oraya gidiyorum. Memleketim gibi oldu" esprisini yaptı. 

Hava 13 derece 
SARI - Lacivertliler, İstanbul'daki 32 derecelik sıcaklığın ardından geldikleri Düsseldorf'ta 13 derecelik soğukla karşılaştı. 20 dereceye varan sıcaklık farkı, Teknik Direktör Daum'u sevindirdi, oyuncular ise şaşkınlık yaşadı. 

Selçuk'u tanımadılar 
HAVALİMANINDA Selçuk ile gurbetçi bir vatandaş arasında ilginç diyaloglar yaşandı. Genç oyuncunun yanına gelen gurbetçi, "Sen de mi futbolcusun abi" diye sordu. Selçuk, "Evet" deyince, gurbetçi ismini sordu. Selçuk bunun üzerine "Ahmet" yanıtını verdi. 



</TEXT>
</DOC>
