<DOC>
<DOCNO> 274331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo20.html </URL>
<DATE> 2004/09/23/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Bayan voleybolcularımız Almanya'ya 3 - 1 yenildi 
</HEADLINE>
<TEXT>

     Voleybolda Dünya Bayanlar ''Grand Prix'' Avrupa elemelerinde Türkiye, 3. maçında Almanya'ya 3-1 yenildi. 
     İlk sete çok iyi bir savunma ve hücumla başlayan milli takım, Almanya'nın smaçlarına geçit vermedi ve 1. teknik molaya, 8-3 açık farkla önde girdi. Hollanda maçından çok farklı bir performansla oyuna devam eden A Milliler, Seda, Natali ve Aysun'un başarılı bloklarıyla 2. teknik molayı da 16-10'luk skorla 6 sayı önde tamamladı. Başarısız smaçlarla morali iyice bozulan Almanya, toparlanamayarak 11 sayı geriye düştü 21-10 Yine Seda'nın smaçlarıyla adeta devleştiği ilk set, 25-11'lik skor ve 14 sayı farkla A Millilerin oldu. 
     A Milliler, ikinci sete tutuk başladılar ve ilk teknik molaya 8-4 geride girdiler. Bundan sonraki bölüm çekişmeli geçerken, milliler aradaki farkı kapatamadı ve 2. teknik mola da 16-11 Almanya'nın lehine geçildi. Mücadeleyi bırakmayan Ayyıldızlı ekip, seti 18-14 geriden takip ederken, durumu 19-19 beraberliğe getirdiler. Bu dakikadan sonra her iki takım da çekişmeli bir oyun ortaya koydu, ancak ikinci set de 25-23 Almanya lehine tamamlandı. 
     3. sete de durgun başlayan A Milli Takım, bu setin ilk teknik molasına 8-6 geride girdi. Temposunu bir türlü yükseltemeyen Ayyıldızlı ekip, 2. teknik molayı da 16-12 yenik geride bıraktı. A Milliler moladan sonra sadece 5 sayı alabildiler ve set 25-15 Almanya lehine sona erdi. 
     Son sete iyice yorgun başladığı gözlenen A Milliler, her iki teknik molayı da yine geride tamamladılar. 2. teknik moladan sonra tekrar oyuna ortak olmaya çalışan A Milliler, mücadeleyi bırakmadılar. Ancak çabaları yeterli olmadı ve bu set de 25-23 konuk ekip lehine olurken, karşılaşma da Almanya'nın 3-1 üstünlüğüyle tamamlandı. 
     Öte yandan, günün diğer maçlarında Polonya, Bulgaristan'ı 25-17, 25-15 ve 25-18'lik, Hollanda da Romanya'yı 25-14, 25-19 ve 25-16'lık setlerle 3-0 yendi. 
     Karşılaşmayı izleyenler arasında Devlet Bakanı ve Başbakan Yardımcısı Mehmet Ali Şahin de yer alırken, karşılaşmalara 1 günlük ara verildi. Dünya Bayanlar ''Grand Prix'' Avrupa Elemelerine, 25 Eylül Cumartesi günü yapılacak karşılaşmalarla devam edilecek. Türkiye saat 18.30'da Polonya ile karşılaşacak. 
     KÜNYE 
     

TÜRKİYE 1 - ALMANYA 3 Salon ASKİ Hakemler Philippe Vereecke xx Fransa , Karin Zahorcova xx Çek Cumhuriyeti , Zorica Bjelic xx Sırbistan Karadağ Türkiye Bahar xx, Özlem xx, Aysun xx, Natali xx, Deniz xx, Seda xxx Gülden xxx, Duygu , Mesude , Elif xx, Gözde x Almanya Schlecht xx, Furst xx, Kulakova xxx, Bouagaa xx, Grun xxx, Sylvester xxx Tzscherlich xxx, Dumler , Benecke Setler 25-11, 23-25, 17-25, 23-25 Süre 91 Dakika 18, 25, 22, 26      
</TEXT>
</DOC>
