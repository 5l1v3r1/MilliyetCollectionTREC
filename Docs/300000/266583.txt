<DOC>
<DOCNO> 266583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko42.html </URL>
<DATE> 2004/08/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Suriye ile serbest ticaret anlaşması müzakereleri başladı... 
</HEADLINE>
<TEXT>

     Türkiye ve Suriye Serbest Ticaret Anlaşması STA müzakereleri başladı. 
     Müzakereler çerçevesinde anlaşmanın 28 Ağustos Cumartesi günü parafe edilmesi bekleniyor. 
     Devlet Bakanı Kürşad Tüzmen, Türkiye ile Suriye arasındaki STA'yı parafe eder hale getireceklerini belirterek, ''STA, iki ülke arasındaki ticaret hacmini hızla artıracaktır'' dedi. 
     Tüzmen, Suriye Ekonomi Ticaret Bakanı Ghassan Al-Rifai ile makamında görüştü. 
     Görüşmede yaptığı konuşmada, Türkiye ve Suriye arasında karşılıklı ziyaretlerin çok sık şekilde gerçekleştirildiğini hatırlatan Tüzmen, bu ziyaretlerde de Suriye Devlet Başkanı Beşar Esad'ın ziyaretinde de iki ülke arasındaki ticaret hacminin artırılması için, en önemli noktanın STA olduğunun ortaya konduğunu söyledi. 
     STA'da müzakere edilen konularda mutabakatın sağlandığını belirten Tüzmen, geri kalan diğer konularda da görüşmelerin sürdüğünü kaydetti. 
     
     SURİYE EKONOMİ TİCARET BAKANI 
     Suriye Ekonomi Ticaret Bakanı Ghassan Al-Rifai de Suriye tarafı olarak iki ülke arasındaki ortaklığın her alanda geliştirilmesinden yana olduklarını ifade ederek, bu noktada serbest ticaret bölgeleri, sınır ticaret merkezleri ve tarım serbest bölgelerinin oluşturulması gerektiğini bildirdi. 
     
     SORULAR 
     Konuşmaların ardından Bakan Tüzmen ve konuk Bakan gazetecilerin sorularını yanıtladı. 
     Al-Rifai, ''İki ülkenin Asi Nehri üzerinde ortak baraj projesi konusunda Suriye tarafının görüşü nedir '' sorusu üzerine, bu konunun gündemde olduğunu, ancak kendisinin ayrıntılı bilgiye sahip olmadığını söyledi. 
     ''Suriye bankacılık sektöründe yaşanan Türk işadamlarının akreditasyon ve teminat mektubu sorunlarının nasıl çözülebileceğine'' ilişkin bir soruya da Al Rifai, Suriye'de yaşanan bu sıkıntıların bilincinde olduklarını ve bu hususta çalışmaların devam ettiğini bildirdi. 
     Bu konuda ileri gelen büyük bir Türk bankasıyla görüştüklerini ve bu bankanın Suriye'de şube açmasının söz konusu olduğuna işaret eden Al-Rifai, diğer Türk bankalarıyla da görüşmelerinin sürdüğünü ifade etti. 
     Tüzmen ise ''Türkiye gibi büyük bir ekonomiye sahip ülkenin Suriye gibi ekonomiye sahip bir ülkeyi yutabileceği öngörülerine ne diyorsunuz '' şeklindeki soru üzerine, imzalanması düşünülen STA'nın iki ülkenin karşılıklı ticaret ve yatırımlarını artırmasını öngördüğünü kaydetti. 
     Tüzmen, bu tür düşüncelerin gereksiz olduğunu ve anlaşmanın her iki ülke içinde siyasi ve ekonomik açıdan hayırlı olacağını, her iki ülkeye yeni ufuklar açacağını belirtti. 
     
     STA MÜZAKERELERİ 
     Devlet Bakanı Tüzmen, Türkiye ve Suriye STA müzakere toplantısının açılışında yaptığı konuşmada ise daha önceki Suriye ziyaretlerinde STA'nın 2004 yılı sonuna kadar tamamlanmasında mutabık kaldıklarını söyledi. 
     Türkiye'nin Filistin ve Fas ile STA imzaladığını bildiren Tüzmen, Mısır, Lübnan, Tunus, Ürdün ve Cezayir ile de yıl sonuna kadar ticaret anlaşmalarının sonuçlandırılmasını beklediklerini kaydetti. 
     Tüzmen, Türkiye'nin ihracat politikası olarak komşu ve çevre ülkelere ihracatın arttırılması stratejisini benimsediğini de hatırlatırken, Türkiye'nin bakış açısının ortak yatırım imkanlarının geliştirilmesi olduğunu anlattı. 
     Suriye ile başlatılan yeni girişimin bölge ülkeleri içinde bir fırsat olduğunu dile getiren Tüzmen, ''Suriye ile dengeli giden ticaret hacmimiz, bu anlaşma ile daha da ileri noktalara gelecek'' dedi. 
     Konuk Bakan Al-Rifai de STA konusundaki görüşmelerin ziyaret kapsamında sonuca ulaştırılacağını ve en azından ilkesel anlamda bir anlaşmaya varılacağını söyledi. 
     Al-Rifai, ''STA, ülkelerimiz arasındaki ekonomik ve ticari ilişkilerimizi derinleştirecek'' dedi. 
     
</TEXT>
</DOC>
