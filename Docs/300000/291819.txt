<DOC>
<DOCNO> 291819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur16.html </URL>
<DATE> 2004/11/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çocuğunu göremeden öldü 
</HEADLINE>
<TEXT>

     İZMİR DHA 

İZMİR'in Bornova İlçesi'nde çalıştığı tavukçuluk şirketi adına tahsilat yaptıktan sonra otomobile doğru yürürken silahlı saldırıya uğrayan ve içinde 25 milyar lira bulunan çantası gaspedilen 29 yaşındaki Hakan Ünsal kaldırıldığı hastanede kurtarılamadı. Eşi 4 aylık hamile olan Ünsal'ın ölümüyle şok olan yakınları, banka havalesi yerine elden tahsilat yaptıran şirket sahibi Kemal Babalı'ya tepki gösterdi. 
     Dört yıldır Kemal Babalı'ya ait Karagüp Tavukçuluk şirketinde çalışan satış temsilcisi Hakan Ünsal, önceki gün iş arkadaşı 33 yaşındaki Levent Öztürk'le birlikte mal sattıkları 10 dükkanı dolaşıp tahsilat yaptı. Ünsal ve Öztürk en son Bornova Altındağ'da Kemalpaşa Caddesi'nde Hüseyin Ünal'a ait Dizdaroğlu Tavukçuluk'a geldi. Buradaki tahsilatı da yapan iki arkadaştan Öztürk henüz dükkandayken dışarı çıkan Ünsal, otomobile doğru yürümeye başladı. Bu sırada eli silahlı bir kişi Ünsal'ın elindeki çantayı almak istedi. Direnen Ünsal'ı başından, karnından, kalçasından ve elinden yaralayan saldırgan para dolu çantayı alıp koşarak uzaklaştı. 
     Çağırılan ambulansla SSK Tepecik Hastanesi'ne kaldırılan Ünsal tedaviye alındı. Ünsal, müdahalelere karşın önceki gece saat 01.30 sıralarında yaşamını yitirdi. 
     Geçen yıl 13 Eylül'de, aynı işyerinin muhasebe bölümünde çalışan Hatice Ünsal ile yaşamını birleştiren Hakan Ünsal'ın 5 ay sonra doğacak bebeğini göremeden ölmesi ailesini yasa boğdu. Baygınlık geçiren acılı eş Hatice Ünsal ve anne Ayşe Ünsal evde doktor kontrolüne alındı. 
     Ünsal'ın ağabeyi Fatih Ünsal, Avrupa Birliği'ne girmek için çıkarılan uyum yasalarının meyvelerini bu şekilde vermeye başladığını öne sürdü. Ünsal, "Kardeşimi öldüren yakalansa bile kısa süre cezaevinde yatıp çıkacak. Avrupa Birliği için uyum yasası çıkarıyorlar, ama vatandaşın canını koruyamıyorlar. Ateş düştüğü yeri yaktığıyla kalıyor. Bir de bunu yapanlara devlet avukat verip koruma altına alıyor. Şimdi ben gidip bunu yapanı öldürsem suçlu duruma düşeceğim'' diyerek tepkisini dile getirdi. 
     Oğlunun çalıştığı şirketin banka havalesi yerine elden tahsilat yaptırmasına tepki gösteren Mehmet Ünsal da gözyaşı döktü. 
     Son tahsilatın ardından şirkete dönmeye hazırlanan Ünsal'ın takip edilmiş olabileceği belirtildi. 
     İzmir Adli Tıp Kurumu'nda yapılan otopsinin ardından Hakan Ünsal'ın cenazesi ailesine teslim edildi. Ünsal, Buca'da Hacı Bayram Veli Camii'nde ikindi vakti kılınan cenaze namazının ardından Kaynaklar Mezarlığı'nda toprağa verildi. Cenazeye Ünsal'ın çalıştığı tavukçuluk şirketinin sahibi Kemal Babalı ve olay sırasında yanında bulunan arkadaşı Levent Öztürk de katıldı. 
     Caminin önünde bekleyen 4 aylık hamile Hatice Ünsal ise sürekli gözyaşı döktü. Genç kadın yakınlarının yardımıyla ayakta durabildi. 
     Polis, para dolu çantayla birlikte kaçan 1.60 boylarında, kot pantolonlu, siyah montlu saldırganı yakalamak için çalışma başlattı, ancak henüz bir sonuca ulaşamadı. 

     
</TEXT>
</DOC>
