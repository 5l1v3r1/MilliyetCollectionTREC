<DOC>
<DOCNO> 267780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun22.html </URL>
<DATE> 2004/08/31/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Chirac zirveden seslendi Gazetecileri serbest bırakın 
</HEADLINE>
<TEXT>

     Fransa Cumhurbaşkanı Jacques Chirac, Irak'ta kaçırılan gazetecilerin serbest bırakılması isteğini bir kez daha dile getirdi. 
     Almanya Başbakanı Gerhard Schröder ile birlikte Rusya Devlet Başkanı Vladimir Putin'in davetlisi olarak Soçi'de bulunan Chirac, burada düzenlediği ortak basın toplantısında, Fransa'daki devlet okullarında dini simgeleri yasaklayan kanunun fesh edilmesini isteyen dinci bir grup tarafından Irak'ta kaçırılan Fransız gazeteciler Georges Malbrunot ve Christian Chesnot'nun serbest bırakılması çağrısını yineledi. 
     Chirac, ''2 gazeteci ve şoförlerinin serbest bırakılması çağrısını bir kez daha yineliyorum'' dedi. Chirac, gazetecileri rehin alanların Fransa'dan talebi hakkında sorulan bir soruya da, ''Fransız demokrasisinin kendi yasaları, kendi değerleri ve gelenekleri vardır. Şu anda gazetecilerin serbest bırakılması çabalarına yoğunlaşmış bulunuyoruz, yapacak başka yorumum yok'' dedi. 
     Fransız gazetecilerin serbest bırakılması için her şeyin yapılacağını kaydeden ve bu olayda dünyanın dört bir yanından Fransa'ya desteğini sunan herkese teşekkürlerini sunan Chirac, Putin ile birlikte düzenlediği ortak basın toplantısında, Rusya Federasyonu'nun toprak bütünlüğü sınırlarında, Çeçenistan'da siyasi bir çözüm arayışı içindeki Putin'e destek verdiğini söyledi. 
     Rusya'nın Çeçenistan'daki pozisyonunun Putin tarafından açıkça ifade edildiğini söyleyen Chirac, ''Barışçı bir çözüm gereklidir, Rusya'nın istediği de budur, ancak siyasi çözümün bir sınırı var. Bu sınır herkesin anlaabileceği bir sınırdır, o da Rusya Federasyonu'nun toprak bütünlüğüdür'' diye konuştu. 
     Chirac, Çeçenistan'da pazar günü düzenlenen başkanlık seçimlerinin de sonucuna itiraz edilemeyecek koşullarda yapıldığını kaydetti. 
     Gayrı resmi üçlü toplantıdan sonra Chirac'ın ardından söz alan Putin de, Rusya'nın petrol çıkarma ve dünya piyasalarına ihracatını artırmaya devam edeceğini belirtti. 
     Putin, 24 Ağustos'ta meydana gelen ve 90 kişinin ölümüyle sonuçlanan ''çifte hava faciasının'' terör örgütü El Kaide bağlantısı olduğunu söyledi. 
     Devlet Başkanı Putin, ''Her iki sivil uçağın kabininde patlamalar olması ve olayı El Kaide bağlantılı bir örgütün üstlenmesi, Çeçenistan'da faal bazı güçlerin uluslararası terözimle bağlatıda olduğunu kanıtlıyor'' dedi. 
     Rusya istihbarat servisi FSB'den dün yapılan açıklamada, Tula ve Rostov'da 2 uçağın düşürülmesi olayının terör saldırısı olduğunu açıklamıştı. 
     
</TEXT>
</DOC>
