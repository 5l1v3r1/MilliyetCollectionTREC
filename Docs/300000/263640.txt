<DOC>
<DOCNO> 263640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur13.html </URL>
<DATE> 2004/08/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kuzey Irak'taki otorite boşluğu silah kaçakçılığını artırdı... 
</HEADLINE>
<TEXT>

     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın raporunda, 2000 yılından sonra düşme eğilimi gösteren silah kaçakçılığının ''2003 yılında koalisyon güçlerinin Irak'a müdahalesi ve sonrasında Kuzey Irak'ta oluşan otorite boşluğu ile yeniden artış kaydettiği'' belirtildi. 
     Kaçakçılık ve Organize Suçlarla Mücadele Daire Başkanlığı 2003 raporundan derlenen bilgilere göre, koalisyon güçlerinin Irak'a müdahale ettiği 2003 yılında, Türkiye'ye 2001 ve 2002 yıllarında kaçak olarak sokulan silah sayısı kadar silah ele geçirildi. Emniyetin silah kaçakçılarına yönelik yaptığı operasyonlarda 2001 ve 2002 yılında 652 tabanca, 54 uzun namlulu silah, 2003 yılında ise 617 tabanca, 68 uzun namlulu silah yakalandı. 
     Operasyonlar sonucu, 2003 yılında, Diyarbakır'da 267, Gaziantep'te 188, Hatay'da 63, Mardin'de 140, Sivas'ta 134, Şanlıurfa'da 91, Batman'da 89, Şırnak'ta ise 297 silah ele geçirildi. 
     Son 5 yılda, 2 bin 993 kişi silah kaçakçılığı yaptığı gerekçesiyle gözaltına alındı. Bu kişilerle birlikte 2 bin 795 tabanca, 319 uzun namlulu silah yakalandı. 
     Emniyet birimlerinin 1999-2003 yılları arasında yasadışı örgütlere yönelik operasyonlarında da 2 bin 111 tabanca ve 63 uzun namlulu silaha el konuldu. 
     Rapora göre, Şırnak, Gaziantep, Mardin, Sivas ve İstanbul, silah kaçakçılığının en çok yapıldığı tespit edilen iller arasında yer alıyor. 
     
     ''SİLAH KAÇAKÇILIĞININ NEDENLERİ'' 
     Söz konusu rapora göre, yasal düzenlemeler sonucu Türkiye'de isteyen herkes silah sahibi olabiliyor. Ruhsatlı silahlar ile kaçak silahlar arasındaki fiyat farkı, silah başına alınabilecek fişek sayısının azlığı, ruhsat işlemlerindeki bürokrasi, işlemler esnasında yüksek vergi ve harç alınması silah kaçakçılığının nedenleri arasında gösteriliyor. 
     Silah ve mühimmat kaçakçılığı özellikle savaş tehlikesi bulunan bölgelerde ve terör olaylarının tırmandığı dönemlerde artıyor. Raporda, 2000 yılından sonra düşme eğilimi gösteren silah kaçakçılığının, özellikle, ''2003 yılında koalisyon güçlerinin Irak'a müdahalesi ve sonrasında Kuzey Irak'ta oluşan otorite boşluğu ile yeniden artış kaydettiği'' belirtiliyor. 
     
     ''FABRİKASYON SİLAHLAR ZAHO'DAN'' 
     Yapılan istihbarat çalışmaları ve operasyonlarda yakalanan sanıkların ifadelerine göre, söz konusu fabrikasyon silahlar Kuzey Irak'ın Zaho kentine getirilerek depolanıyor. Daha sonra Kopki tepelerinden ''sırtçılık'' suretiyle Şırnak'a getirilen silahlar, araçların ''zula'' tabir edilen gizli bölmelerine yerleştiriliyor. 
     El yapımı silahlar ise, bu işi geçim kaynağı olarak gören kimseler tarafından çoğunlukla Karadeniz bölgesinde üretiliyor. Silahlar, Karadeniz'in kontrolü zor olan yüksek kesimlerinden veya yerleşim alanların dışından geçirilerek, karayolu ile pazar bölgesi konumunda olan Marmara'ya sevk ediliyor. 
     
</TEXT>
</DOC>
