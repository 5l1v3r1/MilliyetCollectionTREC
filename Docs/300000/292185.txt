<DOC>
<DOCNO> 292185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas23.html </URL>
<DATE> 2004/11/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Akıllı ilaçlarla kansere darbe .. 
</HEADLINE>
<TEXT>

     Bilim adamları, ''akıllı ilaçlar' diye niteledikleri biyoteknolojik ilaçlarla, kanserle savaşta önemli başarılar kazanmayı hedefliyor. 
     Roche İlaç Grubu'nun, İsviçre ve Almanya'da gerçekleştirdiği ve 8 ülkeden 57 gazetecinin katıldığı İsviçre'nin Basel kentinde yapılan basın toplantısında kanserle savaşta biyoteknolojinin ulaştığı aşamaya ilişkin bilgi verildi. 
     Dünya basınının kanser araştırmalarında gelinen son aşama konusunda bilgilendirildiği toplantı sonrası, Almanya'nın Penzberg kentindeki üretim tesisleri de basına gezdirildi. 
     Roche İlaç Araştırmaları Başkanı Bill Burns, toplantıda yaptığı konuşmada, biyoteknolojinin kanserle savaşta önemli başarılar sağladığını belirterek, önümüzdeki dönemde geliştirilecek teknolojiler ve ilaçları anlattı. 
     Roche'un şu anda geliştirdiği 13 biyoteknoloji ilacıyla insanlığa hizmet ettiğini söyleyen Burns, akciğer kanserine yönelik yeni bir ilacı piyasaya sunduklarını, kolon kanserine yönelik bir ilacın ise kısa bir süre içinde hastalara ulaşacağını kaydetti. 
     Bill Burns, kanser hastalıklarına karşı ilaçların geliştirilmesinde kullanılan biyoteknoloji pazarının 37 milyar dolar olduğunu, bunun da pazarda yüzde 85 gibi bir oranı ifade ettiğini bildirdi. 
     Kanser tedavilerinin gitgide artan oranda biyoteknolojiye dayandığını söyleyen Burns, biyoteknolojideki büyümeyi sürdüreceklerini ifade etti. 
     
     AKILLI MERMİLER VURUYOR 
     Kanser, AIDS gibi birçok hastalığın tedavisi ve önlenmesinde kullanılan ''rekombinant ilaç'' ve aşıları sentezleyen maddelerin geliştirilmesi ve genetik ürünlerin elde edilmesini içeren biyoteknoloji sayesinde kanserin tedavisinde daha özel hedefler belirlenip, insan hücresi kökenli ilaçlar geliştiriliyor. 
     ''Rekombinant DNA'' teknolojisiyle elde edilen biyoteknoloji ilaçları tedavide doğrudan hedefe ulaştıkları için ''akıllı mermi'' diye de adlandırılıyor. 
     Türkiye'de 4 kanser ilacı bulunan Roche'un geliştirdiği yeni ilaçlar, meme kanseri, lenf kanseri, kalınbağırsak kanseri, AIDS ve eklem romatizmasında yoğunlaşıyor. Dünya pazarına yeni çıkan ve çıkmaya aday yeni ilaçların birkaç yıl sonra Türkiye'ye de gelmesi bekleniyor. 
     
</TEXT>
</DOC>
