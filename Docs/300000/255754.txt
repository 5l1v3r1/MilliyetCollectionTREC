<DOC>
<DOCNO> 255754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/dunya/adun.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Faşist partiye suçüstü 
</HEADLINE>
<TEXT>


BBC muhabiri Jason Gwynne, 750 bin seçmenli İngiliz Ulusal Partisi'ne sızarak, altı ay boyunca yaptığı gizli kamera çekimleriyle, yabancı düşmanı partinin lideri ve üyelerinin gerçek yüzünü ortaya çıkardı 

Nevsal Elevli 


İngiltere'de 750 bin seçmeni bulunan aşırı sağcı "British National Party - BNP" Ulusal Parti üyeleri, BBC'nin gizli kamerası önünde, karıştıkları ırkçı şiddet olaylarını kabul ve itiraf ederken parti lideri Nick Griffin de İslamiyet hakkında "şeytani bir inanç" yakıştırmasında bulundu. Griffin, gizli kamerayla çekim yapıldığından habersiz olarak dile getirdiği samimi itiraflarında, Kuran ve İslamiyet hakkındaki aşağılayıcı nitelemelerini kamuya açık alanlarda söylemesi halinde hapse gireceğinin bilincinde olduğunu, bu nedenle bu düşüncelerini her yerde söylemediğini belirtti. 

Holigan kılığında sızdı 
BBC1'nin hazırladığı "Gizli Ajan" adlı belgesel nitelikteki program, İngiltere'deki yabancı düşmanlığı ve ırkçılığın tehlikeli boyutlara tırmandığını hiçbir inkar ve itiraza imkan vermeyecek biçimde gözler önüne serdi. Holigan kılığına girerek BNP'nin Batı Yorkshire bölge teşkilatına sızan ve burada 6 ay geçiren BBC muhabiri Jason Gwynne'nin 33 hazırladığı program, kuzeydeki Keighley kentinde parti binalarında yapılan toplantıların gizli kemara çekimlerinden oluşuyor. 

Takiye itirafı 
Belgeselde en ürkütücü itirafları Fransız faşist partisi Ulusal Cephe'nin lideri Jean Marie Le Pen'in yakın arkadaşı olan BNP Başkanı Nick Griffin yapıyor. Griffin, İslamiyet'i kastederek "Bu hain, şeytani inanç, ülkeden ülkeye yayılıyor. İslam canavarı kadınlarımızı tehdit ediyor" diye konuşuyor. Taraftarlarına seslenen Griffin, "Ayağa kalkın ve partiniz, ülkeniz için bir şeyler yapın. Yoksa Müslümanlar size ve ailenize bir şeyler yapacak. Ben bunu dışarıda söylesem 7 yıl hapis cezasına çarptırılırım. Bunun için susuyoruz" gibi kışkırtıcı ifadeler kullanıyor. 
Geçen ayki yerel seçimde BNP'den belediye meclis üyeliğine seçilen Chris Kirby, partileri aleyhine bildiri dağıtan bir minibüsü yakmaktan söz ederken, bir başka partili Stewart Williams, "Bütün Pakistanlıları vurmak istiyorum" diye konuşuyor. Dave Midgley adlı bir partili de, Hintli bir restoran sahibinin posta kutusuna 3 hafta boyunca köpek pisliği koyduğunu zevkle anlatıyor. 

Camilere roket 
İsmi belli olmayan başka bir partili, bütün camileri roketle havaya uçurup içerideki Müslümanları makineli tüfekle taramak ve bir milyon mermi sıkmak istediğini söylüyor. 
BNP lideri Nick Griffin, BBC'yi montaj sırasında yanlış görüntü ve ifadeleri birbiri ardına sıralayarak kurgu yapmakla suçlarken BBC suçlamaları reddetti ve ellerindeki bütün görüntülerin savcılık ve polise teslim edileceğini açıkladı. 
Batı Yorksihre polisi, henüz bütün görüntülerin izlenmediğini, bunun yapılmasının ardından gereken tüm yasal işlemlerin yerine getirileceğini bildirdi. 

Muhabir Jason korumaya alındı 

İngiliz Ulusal Partisi'nin BNP İslamiyet düşmanı ırkçı yüzünü sergileyen "Gizli Ajan" belgeselinin yayınlanmasının ardından gazeteci Jason Gwynne sıkı koruma altına alındı. Fanatik BNP taraftarlarının intikam saldırılarına hedef olabileceği düşünülerek Gwynne'e özel korumalar verildi. BNP içindeki aşırı unsurlar yüzünden partiden soğuyan Andy Sykes adlı bir partilinin yardımıyla gizli kamera çekimlerini yapan Gwynne bir ara yakalanmanın eşiğine geldiğini ve çok korktuğunu söyledi. Fotoğrafta Gwynne İngiliz Ulusal Partisi kimlik kartıyla poz verirken görülüyor. 


</TEXT>
</DOC>
