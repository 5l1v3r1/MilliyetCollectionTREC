<DOC>
<DOCNO> 291381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun31.html </URL>
<DATE> 2004/11/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Askerler milletvekillerini dövdü 
</HEADLINE>
<TEXT>

     Uganda'da 4 milletvekili, askerlerin kendilerini dövdüğünü açıkladı. 
     Milletvekili Odonga Otto, başkent Kampala'nın 300 km kuzeyindeki Pader bölgesinde bir mitinge katılmak için gittiklerinde, bir asteğmenin kendilerini araçtan indirdiğini ve 30 kadar askerin kendilerini dövdüğünü söyledi. 
     Kendisi ve diğer milletvekilleri Morris Latigo, Reagan Okumu ve Nyeko Ocula'nın tekmelendiğini, yumruklandığını ve bambu kamışlarıyla dövüldüğünü belirten Otto, ''Bizi bambu kamışlarıyla 5 dakika kırbaçladılar. Sırtımda 18 tane yara izi var. Bacağım ağrıyor ve arabamın ön camı kırıldı'' dedi. 
     Ordu sözcüsü Albay Şaban Bantariza ise iddiaları araştırdıklarını söyledi. 
     Dövülen milletvekilleri, hükümetin Devlet Başkanı Yoweri Museveni'nin 2006'da yapılacak seçimlere 3. kez girmesine izin veren bir anayasa değişikliği önerisine karşı toplantı yapmak istiyordu. 
     
</TEXT>
</DOC>
