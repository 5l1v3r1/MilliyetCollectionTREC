<DOC>
<DOCNO> 264904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/spo02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli sevinç 
</HEADLINE>
<TEXT>



Yalovaspor ile oynanan hazırlık maçının ardından İstanbul'da yeniden mesaiye başlayan Fenerbahçe'de milli takımlardaki oyuncuların sakat dönmemesi sevinç yarattı. Samandıra'da dün basına kapalı olarak yapılan çalışmaya milli oyuncular da katıldı. Daum'un, İstanbulspor maçının taktik planı üzerinde durduğu bildirildi. 

Aydınus'tan siftah 

LİGDE cumartesi günkü İstanbulspor - Fenerbahçe maçına atanan Fırat Aydınus, ilk kez üç büyüklerden birinin karşılaşmasını yönetecek. 2003 - 04 sezonunda Süper Lig klasmanına yükselen 31 yaşındaki İstanbul bölgesi hakemi Aydınus, geçen sezon ligde toplam 7 müsabaka yönetti. Genç hakem, bu sezon ise ilk hafta 1 - 1 berabere sona eren Samsunspor - Ankaragücü karşılaşmasında düdük çaldı. 

İmzalar atıldı 

ABD'li basketbolcular Marc Salyers ve Chris Booker dün kendilerini Sarı - Lacivertli renklere bağlayan imzaları attılar. Geçen sezon OYAK Renault'ta forma giyen 25 yaşında 2.05 boyundaki Salyers ve 23 yaşındaki forvet Booker ile birer yıllık sözleşme imzalandı. Törene erkek basketbol takımı icra kurulu başkanı Celal Aras ile basketbol şubesi başkanı Semih Özsoy da katıldı. 


</TEXT>
</DOC>
