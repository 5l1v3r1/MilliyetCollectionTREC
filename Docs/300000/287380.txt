<DOC>
<DOCNO> 287380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun18.html </URL>
<DATE> 2004/11/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Miloşeviç'in İngiliz avukatları çekildi 
</HEADLINE>
<TEXT>

     Hollanda'nın Lahey kentinde BM'ye bağlı çalışan Eski Yugoslavya Savaş Suçları Mahkemesi'nde 2,5 yıldır tutuklu bulunan eski Yugoslavya Devlet Başkanı Slobodan Miloşeviç'in savunması için atanan İngiliz avukatlar görevden çekildi. 
     Bosna Savaşı'nın ilk feci günlerinden sonra ABD öncülüğünde kurulan ve Lahey'de 11 yıldır çalışan mahkemenin bugünkü duruşmasında, Miloşeviç için atanan İngiliz avukatlar Steven Kay ile Kay'ın yardımcısı Gillian Higgins, görevden ayrıldıklarını açıkladılar. 
     Avukat Kay, ''Miloşeviç ile anlaşmak, işbirliği yürütmek imkansız. Onun oyuncağı olamayız'' diyerek durumu özetledi. 
     Mahkemede mükemmel İngilizcesiyle savunmasını kendisi yapan Miloşeviç, mahkemeden çok önemli bir tavizi yeniden elde etti. Sırbistan'ın ve eski Yugoslavya'nın Devlet Başkanı, ''Öz savunmasını avukatsız yapma hakkını yeniden kazandı. Mahkeme, Miloşeviç'in yüksek tansiyonundan sık sık ortaya çıkan rahatsızlık dönemlerinde yeni avukat tutulmasını bugünkü duruşmada ele aldı. Bugünkü duruşmanın başyargıcı Patrick Robertson, mahkeme kuruluna, istifa eden Kay'in yerine atama işlemi için talimat verdi. 
     
</TEXT>
</DOC>
