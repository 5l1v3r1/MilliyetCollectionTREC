<DOC>
<DOCNO> 298249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo15.html </URL>
<DATE> 2004/12/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hagi Son maçlarımızdaki performansımızı gösteremezsek iyi olmaz 
</HEADLINE>
<TEXT>

     Galatasaray Teknik Direktörü Gheorge Hagi, yarın deplasmanda yapacakları Denizlispor maçına büyük önem verdiklerini söyledi. 
     Florya Metin Oktay Tesisleri'nde düzenlediği basın toplantısında konuşan Hagi, yarın çok iyi bir rakibe karşı mücadele edeceklerini ifade ederek, ''İlk yarıda gerçekleştirdiğimiz pozitif şeylerin yanı sıra, başarısız maçlarımız da oldu. Son maçlardaki performansımızı Denizlispor karşısında gösteremezsek iyi olmaz. Zirve yarışındaki yerimizi korumak için mutlaka kazanmamız gerekiyor'' dedi. 
     Oyuncularıyla konuştuğunu ve Denizlispor maçını kazanıp iyi bir tatil yapmalarını istediğini kaydeden Rumen çalıştırıcı, ''Oyuncularımdan, kendilerine dikkat etmelerini ve ciddi olmalarını istedim. Derbi maçının havasından kurtulmalarını, ayrıca da erken tatil havasına girmemeleri geriktğini söyledim'' diye konuştu. 
     
     ''KADRODA DEĞİŞİKLİK YOK'' 
     Gheorghe Hagi, Denizlispor maçı için Fenerbahçe maçı kadrosunu aynen koruduklarını kaydetti. 
     İlk yarının sonuna geldiklerini ve Denizlispor karşısında çok iyi bir taktik disiplin sergileyeceklerini anlatan Hagi, ''Ümit ederim ki çok iyi bir maç olacaktır. Fenerbahçe maçındaki kadroyla gidiyoruz. Hasan ve Necati iyileştiler. Yarın sahaya en iyi 11'miz çıkacak. Lig uzun maraton, kolay ya da zor rakip yoktur'' şeklinde konuştu. 
     Rumen teknik adam, sahada herşeyin kendilerine bağlı olduğunu ve bütün maçların sahada kazanıldığını hatırlatarak, herkesten daha iyi oynanamaları gerektiğine dikkat çekerken, puan kaybettikleri maçlarla ilgili olarak ise kazanmayı hak etmediklerini dile getirdi. 
     
     ''TRANSFERDE AZ AMA AKILLI HARCADIK'' 
     Sezon başı transferde Galatasaray'ın az ama akıllı bir harcama yaptığını söyleyene Hagi, sözlerini şöyle sürdürdü 
     ''Çok iyi bir savunma kurduk. Geçen seneye göre az gol yedik. Hemen hemen yarı yarıya. Şimdi de Ocak ayında takımımızı tamamlamaya çalışacağız. Elimizde rekabeti kabullenen futbolcular olacak. Sonuçları futbolcular alıyorlar. Bu seviyeye geldikleri için beni memnun ediyor. Bu benim başarım değil, futbolcuların başarısı. Ben sadece onlara yardımcı oluyorum. Kendilerinden sürekli bu eforu sarfetmelerini istiyorum.'' 
     
     ''DEĞERLENDİRME İLK YARI SONUNDA'' 
     Ligde ilk yarının sona ermesinin ardından genel bir değerlendirme toplantısı yapacağını kaydeden Gheorghe Hagi, konuşmasını şöyle tamamladı 
     ''Yavaş yavaş ilk yarının son haftasına geldik. Son maçtan sonra da biraraya gelerek ilk yarının değerlendirmesini birlikte yapacağız. Hem ilk yarının değerlendirmesi ve gelecekle ilgili planlarımı yöneticilerle görüştükten sonra sizlerle paylaşacağım.'' 
     
</TEXT>
</DOC>
