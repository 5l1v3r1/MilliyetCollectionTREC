<DOC>
<DOCNO> 256311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy03.html </URL>
<DATE> 2004/07/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ürün Eylül'den itibaren SSK'lılar özel eczanelerden yararlanabilecek 
</HEADLINE>
<TEXT>

     AK Parti Genel Başkan Yardımcısı Halil Ürün, Eylül ayından itibaren SSK'lı hastaların özel eczanelerden ilaç alabileceğini söyledi. 
     Ürün, partisinin Konya İl Başkanlığı'nda düzenlediği basın toplantısında, Hükümetin ikinci yasama döneminde Cumhuriyet tarihinin en ciddi çalışmasını tamamladığını belirtti. 
     Türk ekonomisinin ilk kez eksi enflasyonla tanıştığını dile getiren Ürün, ''Enflasyonda ülkemiz son 31 yılın en düşük enflasyon rakamlarına ulaşmıştır. Hazine borçlanmaları yüzde 70'lerden yüzde 24'lere indirilmiştir'' dedi. Yapılan iyi icraatlara karşın kendilerini eleştirmek zorunda olduklarını kaydeden Ürün, istihdam ve işsizliğin önlenmesi konusunda istenilen başarıya ulaşamadıklarını söyledi. 
     Devlet hastaneleri ile SSK hastanelerinin birbirine entegre edildiğini böylece SSK'lılara devlet hastaneleri ve üniversite hastanelerinden yararlanma imkanı sağlandığını hatırlatan Ürün, ''Eylül ayından itibaren SSK'lı hastalar, özel eczanelerden ilaç alabilecekler. Kuyrukta bekleme dönemi sona erecek'' dedi. 

     
</TEXT>
</DOC>
