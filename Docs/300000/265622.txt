<DOC>
<DOCNO> 265622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yazar/altan.html </URL>
<DATE> 2004/08/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kişilik, kaç kişilik... 
</HEADLINE>
<TEXT>


Kişilik, kamyonla Gavur Dağlarını çıkarken, dikiz aynasında tırnak makasıyla bıyıklarını düzeltmektir. Kişilik badem yerken, sakız çiğnemeyi düşünmektir. Kişilik, zurna dinlerken verilen selamı almaya üşenmektir. Kişilik sahibi olanlar para bozdururken ensesini kaşımaz ve de hiçbir zaman üstünde çoban köpeği resmi taşımaz. 

Neden dolmuştan inerken hiç kimseye teşekkür etmedi o davar 
Çünkü kişiliği var. 
Kişilik kimseden korkmadan balkonda halı dövmektir. Kişilik tavla oynarken gelmeyen zara sövmektir. Her bekçinin bir copu, bir düdüğü, bir tabancası, bir de kişiliği vardır. Kişilik sahibinin oturduğu yer havadardır. 
Kişilik, valilikten emekli olduktan sonra bakkala ayrı, manava ayrı kravat takarak gitmektir. Kişilik, yangına giderken motoru bozulan itfaiye arabasını arkasından itmektir. 
Vapura binenlerin kişilikleri yoksa, köpüklü sulara bakamazlar. Kişilik öylesine bir kasılmadır ki, onlar hiçbir zaman yanlarındakinin sigarasını yakamazlar. 

Kimlik kartı olmayanın da kişiliği olabilir. Kişilikli kişi, kişiliksiz kişinin yanında nasıl namaz kılabilir 
Kişilik, fiziki yaşamın bitiminden sonra üç kuşak ötesinin adını dahi anımsamayacağı bir silikliğe engel değildir. Kazara kişiliğin tozlanırsa, köşedeki ayakkabı boyacısına gidip mutlaka sildir. 
Partilere oy verirken kişiliğimizi unutmayalım. 
Kişiliğimize inanıyorsak, balık tutarken izmaritten küçüğünü tutmayalım. 
Kişilik, çorbayı höpürdeterek içmektir. Boğaz'ın bir yakasından ötekine hiç gülmeden geçmektir. 

İşi olmayanın da, kişiliği olabilir. Kişiliği olanın da, işi olmayabileceği gibi... 
Bireylerinde kişilik iddiasının en yoğun olduğu toplumlar, yeryüzünde en az tanınan toplumlardır. 
Bir Hollandalı için kişilik, yaz akşamında limonlu dondurma yemektir. 
Bir Zaireli için kişilik, bir kaş kalkık, bir el pantolon cebinde, dudağının kıyısındaki sigarayla Saint - Michel Bulvarı'nda yürümektir. 

Müslüman toplumlarda kör hafızların kişiliği üstüne hiçbir doktora tezi yazılmamıştır. 
Gerçek bir kişilik sahibi, sistemdeki bozuklukların üstüne gitmez. Canı sıkıldıkça sistemdeki bozukluklardan yararlanmış ve kişilik sahipliği arkasında haraççılık etmiş bireylerin üstüne gider. 
Kişiliği olan, Unkapanı'na gitmeden Yeşiltulumba'ya gider. 

Kişiliğim var mı 
Kişiliğin var mı 
Kişiliği var mı 
Kişiliğimiz var mı 
Kişiliğiniz var mı 
Kişilikleri var mı 
Lebbeyk var. Hem de çok sıkı, çok sert, çok kalıcı, çok cart curt... 
Gerçekte kişilik sahibi olmayanlar kişiliği, üstün görünme fiyakalanması sanırlar. 
Oysa kişi, kişilik sahibi olup olmadığını bilemez. 
Nasıl ki bisiklette giderken, nasıl göründüğünü de bilemez. 

Eşyanın da kişiliği vardır. 
Cenevre meyhanelerindeki tahta masalar kişilik sahibi masalardır. 
Pilli radyolarınsa kişilikleri yoktur. 
Ve erkekler su dökerken, kişilik sahibi görünmenin dışına düşerler. 
Kişilik sahibi olmanın dışına düşmeden de su dökmeye kalkanlar bulunabilirse de, henüz kişilikli biriyle kişiliksiz birinin su dökmeleri arasındaki ayrıntılar, tam saptanamamıştır. Üniversitelerdeki bilim kadroları da, bu konuda bir araştırı yapmamışlardır. 

Kişilik iddialarıyla aşağılık duyguları arasında büyük bir köprü yoktur. Küçük bir köprü vardır. 
O nedenle kişiliğine çok tutkun görünenlerde, büyük bir aşağılık duygusunun bulunması şart değildir. Küçük bir aşağılık duygusu da yetebilir buna... 
Erkeklerde kişilik... 
Kadınlarda kişilik... 
Operalarda arya, gerisi de fasarya... 

Not 18 yıl önce yazılmış bir yazı... "Güneş"ten... 



</TEXT>
</DOC>
