<DOC>
<DOCNO> 290305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko01.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nükleer enerji 7 yıl sonra geliyor' 
</HEADLINE>
<TEXT>


3 nükleer santral planladıklarını söyleyen Enerji Bakanı Hilmi Güler, "2011'den itibaren peş peşe devreye girecekler" dedi 


Enerji ve Tabii Kaynaklar Bakanı Hilmi Güler, 3 adet nükleer santral inşa edilmesinin planlandığını belirtirken, santralların 2011'den itibaren peş peşe devreye gireceğini açıkladı. Türkiye Atom Enerjisi Kurumu'nun TAEK Çekmece Nükleer Araştırma ve Eğitim Merkezi'nde incelemelerde bulunan Güler, Türkiye'nin 2010'dan sonra bir enerji darboğazına girebileceğini öngördü. Güler, "3 adet nükleer santral planlıyoruz, 2011'den itibaren peş peşe devreye girecekler" dedi. 
Nükleer santralların enerji ihtiyacının yüzde 8 - 10'unu karşılamasının düşünüldüğünü anlatan Güler, ihale tarihinin henüz belirlenmediğini, hiçbir ülkeye de verilen bir söz bulunmadığını kaydetti. Yakıt türü olarak öncelikle uranyumun düşünüldüğünü bildiren Güler, santralların özel sektöre yaptırılmasının planlandığını, gerçekleştirilemezse kamunun devreye gireceğini bildirdi. 


</TEXT>
</DOC>
