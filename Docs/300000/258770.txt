<DOC>
<DOCNO> 258770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy02.html </URL>
<DATE> 2004/07/28/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Çelik ''Dünyada hangi müfredat başarılı oluyorsa, onu uygulayacağız'' 
</HEADLINE>
<TEXT>

     Milli Eğitim Bakanı Hüseyin Çelik, ''Dünyada hangi müfredat başarılı oluyorsa, o müfredatı uygulayacağız'' dedi. 
     İl Milli Eğitim Müdürleri Bilgilendirme ve Değerlendirme Semineri kapsamında, Sepetçiler Kasrı'nda düzenlenen yemeğe katılan Çelik, bakanlığının, insan yetiştirmek gibi ağır bir görevi olduğunu söyledi. 
     Çelik, laf ve sloganla eğitim konusunda bir yere gelmenin mümkün olmadığını belirterek, ''Bilgi birikimine sahip insanlar çok modern fabrikalar yapabilir. Ama fabrikalar, bilgi birikimine sahip insanlar yapamaz. Böyle insanlar eğitimle yetiştiriliyor'' diye konuştu. 
     Dünyada artık okur-yazarlık oranının telaffuz bile edilmediğini kaydeden Çelik, sloganlarının ''hayat boyu eğitim'' olduğunu söyledi. 
     Toplantıya katılan milli eğitim müdürlerini, illerindeki varlıklı insanları okul yaptırmaya ikna etmeye çağıran Çelik, şöyle devam etti 
     ''Her vilayetten bu konuda gayret bekliyoruz. Öğretmenlerimiz de mutlaka kaliteli olmalıdır. Dünyada hangi müfredat başarılı oluyorsa, o müfredatı uygulayacağız. Eğitimde başarısız illerimizi de masaya yatırmak zorundayız. Güneydoğu'daki 10-15 ilimizde öğretmen yetersizliği gibi nedenlerle başarısızlık yaşanıyor olabilir ama diğer 60 vilayet için böyle bir mazeret söz konusu olamaz.'' Çelik, gelecek eğitim döneminde, olimpiyatlar için insan yetiştirmesi hedeflenen spor ağırlıklı genel liseler ve bazı illerde de sosyal bilimler liseleri açacaklarını ve Türkiye'nin 15 ilini ''bilişim şehri'' ilan edeceklerini anlattı. Bakan Çelik, gecede konser veren sanatçı Fatih Kısaparmak'a da plaket sundu. 
     Kısaparmak, bir öğretmen çocuğu olarak geceye katılmaktan büyük gurur duyduğunu dile getirdi. 
     Yemeğe, İstanbul Valisi Muammer Güler ile 81 ilin milli eğitim müdürleri katıldı. 
     
</TEXT>
</DOC>
