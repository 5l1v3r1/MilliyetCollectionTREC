<DOC>
<DOCNO> 251228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun13.html </URL>
<DATE> 2004/06/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bir kadın kurbağa 'dünyaya getirdi' 
</HEADLINE>
<TEXT>

     İran'ın güneydoğusundaki Sistan ve Belucistan eyaletinin İranşehr kentinde bir kadın kurbağa ''dünyaya getirdi''. 
     İtimad gazetesinin bir internet sitesine dayanarak bugün verdiği habere göre, kadın doğum hastalıkları uzmanı Vareste adlı kadın doktor, ismini vermediği kadının 6 ay adet görmediği için hamile olduğu düşüncesiyle hastaneye geldiğini, yapılan sonografi sonucu kadının batınında bir kist tespit ettiklerini söyledi. 
     Vareste, kadının karın bölgesinde şiddetli acılar hissettiğini söylemesi ve ağır bir kanama geçirmesi üzerine, kadını ameliyat ettiklerini belirterek, kadının rahminden canlı gri bir kurbağayla bir miktar çamur çıkardıklarını kaydetti. 
     Kurbağa larvasının, kirli bir havuzda yüzen kadının vücuduna girmiş ve orada büyüyerek kurbağaya dönüşmüş olabileceği tahmin ediliyor. 
     Özürlü bir çocuğunu bir yaşındayken kaybeden kadının sağlıklı iki çocuk sahibi olduğu ifade edildi. 
     Kurbağanın incelenmek üzere eyaletin başkenti Zahedan'daki Tıp Fakültesi'ne gönderildiği belirtildi. 
     Gazetenin, internet sitesinden aldığı fotoğrafta, bir kişinin eli üzerindeki kurbağa görülürken, fotoğrafın yanındaki yazıda, ''Dünyanın en hayret verici doğumu. İranşehr kentinde bir kadın kurbağa doğurdu'' ifadesine yer verildi. 
     
</TEXT>
</DOC>
