<DOC>
<DOCNO> 262699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun02.html </URL>
<DATE> 2004/08/12/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Libya "Önce ABD bize tazminat ödesin" 
</HEADLINE>
<TEXT>

     Libya, 1986'da Berlin'de bir diskoteğe düzenlenen bombalı saldırı eyleminin Amerikalı kurbanları için tazminat ödemeyi reddetti. 
     Bir Türk kızı ile iki ABD’li askerin öldüğü, 200'den fazla kişinin de yaralandığı eylemin Türk ve Alman kurbanları için tazminat ödemeyi kabul eden Libya, ABD’lileri ise bunun dışında bırakmıştı. 
     Bunun üzerine ABD Dışişleri Bakanlığı, ABD’li kurbanlar için de tazminat ödenmesi gerektiğini açıklamıştı. 
     Libya Dışişleri Bakanlığı Sözcüsü Hasouna El Şaviş, yaptığı açıklamada, ABD'nin bu talebini reddettiklerini söyledi. 
     Şaviş, ''Amerika bizden tazminat istemek yerine, Başkanları Ronald Reagan döneminde kentlerimize karşı düzenledikleri saldırıların, bize karşı o dönemde başlattıkları savaşın Libyalı sivil kurbanlarına tazminat ödemeli'' dedi. 
     ABD uçaklarının 1986 yılında Trablus ve Bingazi'ye düzenledikleri hava saldırılarında toplam 41 kişi ölmüş, 226 kişi de yaralanmıştı. 
     
</TEXT>
</DOC>
