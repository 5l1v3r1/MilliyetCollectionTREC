<DOC>
<DOCNO> 272491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/aeko.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralar yüzde 8'le sınırlandırılabilir 
</HEADLINE>
<TEXT>


Yüksek kira artışlarından rahatsız olduklarını belirten Başbakan Erdoğan, 'Gerekirse yasal düzenleme yaparız' dedi. Düzenleme olursa artış yüzde 8'le sınırlandırılabilir 

AHMET ERHAN ÇELİK Ankara 

Başbakan Recep Tayyip Erdoğan'ın "gerekirse yasal düzenleme yaparız" dediği kira artışlarının sınırlandırılmasıyla ilgili olarak ekonomi yönetiminin kararsız olduğu belirlendi. 
2000'deki uygulamada etkili olan bir bürokrat, "Kiralar bu defa da yüzde 8'lik enflasyon hedefine uygun olarak sınırlandırılabilir. Ancak geçmiş uygulama başarılı olmadı. Ekonomik programın şartları da 2000 yılından çok farklı" diye konuştu. Bürokratlara göre karar verilirse kira sınırlaması yılbaşından itibaren başlatılacak. Kiralar yüzde 8 olarak belirlenen 2005 tüketici enflasyon hedefiyle sınırlandırılacak. Ancak sınırlandırma görüşünün birçok teknik sakıncası olduğuna dikkat çeken bürokratlar, şöyle diyor 
"2000 programında döviz kuru 'çıpa' kabul edildi, kur fiyatları gün gün baştan ilan edildi. Kiraların kura paralel hareketi amaçlandı. Kiranın enflasyon sepetindeki yüzde 16 ağırlığını dikkate alan Merkez Bankası, enflasyon hedefine rahat ulaşılacağını öngördü. Ancak yasaya uyulmadı. Tüketici enflasyonu yüzde 39 olurken kira fiyatlarının 12 aylık ortalamada yüzde 49.1'e ulaştı. Sınırlandırma görüşü 2005 şubat sonrası uygulanacak yeni programın mantığına aykırı. Yeni program 'serbest kur' üzerine inşa edilecek. Sınırlandırmayı uygulatacak bir enstrümana sahip olunmayacak." 

Enflasyon düştü ama ev sahibi yüksek artış oranında ısrarlı Bülent Ecevit'in Başbakanlığındaki koalisyon hükümeti, 6570 sayılı yasa ile kira artış oranını 2000 yılında yüzde 25, 2001 yılında ise yüzde 10 olarak sınırladı.Ardından, sınırama konusunda Anayasa Mahkemesi'nde davalar açıldı.Anayasa Mahkemesi, 'kiranın toplumsal bir sorun olduğunu, devletin kamu yararıyla bazı özgürlükleri sınırlayabileceğini', dolayısıyla yasanın Anayasa'ya aykırı olmadığına karar verdi.Yasa 2 yıllık yürürlüğe sahip olduğu için 2002 başında uygulamadan kalktı.Ev sahiplerinin çoğunluğu yasa yürürlükteyken de çeşitli yöntemlerle sınır oranlarını aşacak artışlar yaptı.Bugün ise artışlar kira sözleşmesinde belirtildiği şekilde yapılıyor. Enflasyon yüksekse mal sahipleri artış oranını sözleşmelerde enflasyon kadar yazıyorlardı. Enflasyonun düşmeye başlayınca enflasyonun üzerinde oran belirlemeye başladılar.Uyuşmazlık halinde mahkemeler, 12 aylık toptan eşya fiyat endeksindeki TEFE artışı kadar zamma karar veriyor. Kiralardaki yüksek oranlı artışlar enflasyonla mücadelede olumsuz etkisi nedeniyle Merkez Bankası'nı rahatsız ediyor.Merkez Bankası, enflasyonla ilgili her raporunda kiralardaki yüksek oranlı artışlara özellikle vurgu yapıyor.Merkez Bankası'nın verileri kira artış oranının enflasyonun üzerindeki seyrini ortaya koyuyor. 

AB'ye YTL heyeti Başbakan Tayyip Erdoğan, Yeni Türk Lirası'na YTL geçişle Türk lirasının uluslararası zeminde itibar kazanacağını vurguladı, vatandaşlardan da YTL'ye geçiş sürecinde anlayış beklediğini söyledi. Başbakan Yardımcısı Abdüllatif Şener, Maliye Bakanı Kemal Unakıtan, Devlet Bakanı Ali Babacan ve Merkez Bankası Başkanı Süreyya Serdengeçti ile birlikte YTL ile ilgili basın toplantısı düzenleyen Erdoğan, paraların yeni halinin ekimde tanıtılacağını söyledi. 

Halk 'Alışırım' diyor 
Erdoğan, YTL'nin euroya benzediği için AB'den uyarı alındığı yönündeki haberleri de "Herhangi bir ihtilaf, usul ve şekil yönünden bir benzerlik yok. Bu konuyu görüşmek için bir heyet gönderdik. Heyet hafta sonuna kadar bir rapor verecek" sözleriyle değerlendirdi. Erdoğan, YTL'nin tanıtımı konusunda Merkez Bankası ile TRT arasında bir tarife sıkıntısının yaşanmadığını vurgulayarak, "Sorun olursa bana da yansır. Biz de çözeriz" dedi 
Bu arada Merkez Bankası adına yaptırılan bir araştırmada YTL'ye geçişte halkın en büyük kaygısının 'hesap yapma güçlüğü' olduğu saptandı. Ankete yanıt verenlerin yüzde 61.2'si, YTL kullanımına kısa sürede alışılacağını düşünüyor. 


</TEXT>
</DOC>
