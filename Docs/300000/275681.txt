<DOC>
<DOCNO> 275681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo25.html </URL>
<DATE> 2004/09/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş Reynald Denouix ile görüşmedik... 
</HEADLINE>
<TEXT>

     Beşiktaş yönetimi, Bodo Glimt ile oynanacak UEFA Kupası 1. tur rövanş maçı öncesi, siyah-beyazlı kulüpte teknik direktör kaosunun yaratılmasına tepki gösterdi. 
     Beşiktaş Kulübü Yönetim Kurulu adına resmi internet sitesinden yapılan açıklamada, iki gündür yazılı medyada teknik direktör kaosu yaratıldığı ifade edilerek, şu ifadelere yer verildi 
     ''Başkanımız Yıldırım Demirören'in eski ikinci başkanımız Hüsnü Güreli ve tercümanımız Sinan Serhatlıoğlu ile birlikte geçen hafta Fransa'ya giderek Real Sociedad'ın eski teknik direktörü Reynald Denouix ile anlaştığı haberi yer almaktadır. Başkanımız Yıldırım Demirören, sözü edilen tarihte özel işleri nedeniyle Fransa'ya gitmiş, ismi geçen teknik direktör ile de hiçbir görüşme yapmamıştır. Gerçekle bağdaşmayan bu haberin yanı sıra, iki gündür medyada bir teknik direktör kaosu yaratılması, UEFA Kupası'nda önemli bir karşılaşmaya hazırlanan takımımızı yıpratmaktadır.'' 
     
     ''DEL BOSQUE TAKIMIN BAŞINDADIR'' 
     Yönetim kurulunun dünkü toplantısından sonra basın sözcüsü Reha Muhtar'ın da açıkladığı gibi kulübün ortak düşüncesinin Bodo Glimt maçını kazanmak ve takımın UEFA Kupası'nda yoluna devam etmesini sağlamak olduğu belirtilen açıklamada, şu görüşlere yer verildi 
     ''İki gündür medya organlarında isimleri geçen teknik direktörler Beşiktaş'ın içinden yetişmiş ve hepimizin gurur kaynağı olmuşlardır. Fakat teknik direktörümüz Vicente Del Bosque takımımızın başındadır ve UEFA Kupası'nda Beşiktaşımız'ı grup karşılaşmalarına taşımak için gece gündüz çalışmaktadır.'' 
     
     KOLTUK KAVGASI 
     Bazı medya organlarında, Beşiktaş-Büyükşehir Belediyesi Ankaraspor karşılaşmasında, asbaşkan ve futbol şube sorumlusu Kıvanç Oktay ile bazı yönetim kurulu üyelerimiz arasında koltuk kavgası yaşandığına dair haberler yer aldığı hatırlatılarak, ''Yönetim kurulumuz bir ekip ruhu içinde Beşiktaşımız'ın başarısı için çok yoğun bir tempoda çalışmaktadır. Gerçekle hiçbir şekilde bağdaşmayan ve suni gündem yaratmak adına oluşturulan bu haberler, camiamıza zarar vermektedir. 
     Takımımızın içinde bulunduğu durumu fırsat bilerek bu yalan haberlerle kulübümüzü yıpratmaya çalışanları şiddetle kınıyoruz'' denildi. 
     
     ''REVİZYON YOK'' 
     Açıklamada, medyadaki ''Operasyon'', ''Revizyon'' gibi başlıklarla yer alan haberlerin de gerçekle bağdaşmadığı vurgulanarak, ''Takımımızda yer alan bütün futbolcularımızın Beşiktaşımız'a faydalı olacaklarına inandığımız gibi, hiçbir oyuncumuz ile yollarımızı ayırmayı düşünmüyoruz'' ifadesi kullanıldı. 
     
</TEXT>
</DOC>
