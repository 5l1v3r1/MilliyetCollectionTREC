<DOC>
<DOCNO> 250947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur40.html </URL>
<DATE> 2004/06/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İstanbul'da trafiğe NATO düzenlemesi... 
</HEADLINE>
<TEXT>

     İstanbul Büyükşehir Belediyesi'ne bağlı toplu taşıma araçlarında, NATO Zirvesi dolayısıyla bazı düzenlemeler yapıldı. 
     Buna göre, İETT, güzergahlarında değişiklik yapacak, Taksim-Şişli arası metro çalışmayacak, Zeytinburnu-Eminönü arasında hizmet veren tramvay ise Beyazıt istasyonuna kadar gelecek. 
     İstanbul Büyükşehir Belediyesi'nden yapılan yazılı açıklamaya göre, 27-28-29 Haziran tarihleri arasında yapılacak değişiklikler şöyle 
     -Yeşilköy'den itibaren Sahil Yolu-Sirkeci-Eminönü güzergahı kapatılacağından, bu güzergahı kullanan otobüsler Ataköy 5. Kısım'dan hareketle Bakırköy-E-5 Karayolu-Topkapı Millet Caddesi-Aksaray Unkapanı güzergahı ile Eminönü'ne varacak. 
     -Ortaköy-Beşiktaş-Dolmabahçe-Kabataş-Karaköy ve Taksim güzergahı kapalı olacağından Sarıyer-Boğaz istikametinden gelip, bu güzergahı kullanan otobüsler Ortaköy'e kadar çalışacak. Bu noktada Portakal Yokuşu-Akmerkez-Zincirlikuyu güzergahı ile Yıldız Kavşağı ve Şişli'ye çalışacak otobüslere aktarma yapılacak. 
     -Barbaros Bulvarı-Beşiktaş-İnönü Caddesi ve Taksim güzergahı kapalı olacağından bu güzergahı kullanan otobüslerin bir kısmı Zincirlikuyu-Mecidiyeköy-Şişli-Harbiye, bir kısmı da Zincirlikuyu, Yıldız Kavşağı güzergahında çalıştırılacak. 
     -Harbiye'den itibaren Cumhuriyet Caddesi ve Taksim güzergahı kapalı olacağından Feriköy ve Kurtuluş'tan hareketle bu güzergahı kullanarak Eminönü-Beyazıt ve Yenikapı'ya çalışan otobüsler, Osmanbey-Şişli-Mecidiyeköy-Çağlayan-Piyalepaşa Bulvarı-Kasımpaşa güzergahında çalışacak. 
     -Zirve vadisi içerisinde çalışan hatlardaki otobüsler çalıştırılmayacak ve diğer hatlara takviye edilecek. 
     
     METRO, İDO VE TRAMVAY 
     Açıklamaya göre ayrıca, Taksim-4. Levent hattında hizmet veren İstanbul Metrosu'nda zirve süresince Taksim-Şişli arasında sefer yapılmayacak, bununla birlikte Şişli-4. Levent arasında normal seferler devam edecek. 
     Zeytinburnu-Eminönü arasında hizmet veren tramvayda da seferler Beyazıt istasyonuna kadar yapılacak. Beyazıt'tan Eminönü'ye gitmek isteyenler, Aksaray'dan Eminönü'ne otobüslerle aktarma yapacak. 
     Havaalanı-Aksaray hafif metro seferinde ise herhangi bir değişiklik yapılmayacak. 
     Sahil yolunun araç trafiğine kapatılmasından dolayı, Yenikapı'dan Bandırma ve Yalova'ya hızlı feribot seferleri gerçekleştirilmeyecek. Ancak yayalar deniz otobüsleriyle, Yenikapı'dan Bandırma ve Yalova'ya taşınacak. Bu zorunlu değişikliğin dışında tüm seferler zamanında ve aynı hatlar üzerinden yapılacak. 
     Zirve boyunca yapılacak boğaz seferlerinde de deniz otobüsleri Beşiktaş İskelesi'ne uğramayacak. 
     
</TEXT>
</DOC>
