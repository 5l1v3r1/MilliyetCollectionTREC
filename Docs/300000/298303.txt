<DOC>
<DOCNO> 298303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur41.html </URL>
<DATE> 2004/12/16/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Kuşadası'nda mavi bayrak çalışması... 
</HEADLINE>
<TEXT>

     Aydın Valisi Mustafa Malay, ''Mavi Bayrak'' sayısının her yıl artması için gerekli önlemlerin kararlılıkla alınacağını bildirdi. 
     Vali Malay, Kuşadası Viking Otel'de düzenlenen ''Mavi Bayrak'' çalışmalarıyla ilgili değerlendirme toplantısında, 1985 yılına kadar ulusal düzeyde verilen mavi bayrakların 1992 yılından itibaren bölgesel olarak verilmeye başladığını belirtti. 
     Mavi Bayrak'ın turizm bölgeleri için diploma niteliği taşıdığını ifade eden Malay, şöyle konuştu 
     ''Turizmde önemli bir kriter olmuştur. Turist öncelikle temizlik ister. Yunanistan Türkiye'den 3-4 kat fazla sayıda mavi bayrak sahibi. Biz bu konuda daha çok çalışmalıyız. Kuşadası, gelecek yıl 22 bayrağa kavuşacak. Bu sayı daha da arttırılmalıdır. Bayrak sayısının her yıl artması için gerekli önlemler kararlılıkla alınacaktır.'' Türkiye Çevre Eğitim Vakfı Genel Müdürü Erol Güngör ise ''Mavi Bayrak'' çalışmalarının tek kurum ve kuruluşla yürütülemeyeceğini, özel sektör ve kamu kuruluşlarının da ortak bir çalışma yürütmek zorunda olduğunu belirtti. 
     Mavi Bayrak'ın gerekli standartları taşıyan nitelikli plaj ve marinalara verilen uluslararası bir çevre ödülü olduğunu ifade eden Güngör, bayrağın temiz, bakımlı, donanımlı, güvenli ve dolayısıyla uygar, sürdürülebilir bir çevrenin sembolü olduğunu söyledi. 
     Mavi Bayrak'ın uluslararası niteliğiyle de turizm açısından ayrı bir önem taşıdığını bildiren Güngör, şunları kaydetti 
     ''Turistler, tatil yapmak için bilmediği, yeni tanıyacağı bir yere giderken, uluslararası garanti içeren ve özelliklerini bildiği bir plaja gitmek ister. Bu şekilde plan yapması kolay olmaktadır. Mavi Bayrak, bu nedenle güçlü bir araçtır. Avrupa'da 25 ülke ve Güney Afrika Cumhuriyeti olmak üzere toplam 26 ülkede bu uygulama var.'' 
     
</TEXT>
</DOC>
