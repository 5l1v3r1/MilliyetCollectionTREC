<DOC>
<DOCNO> 293971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/dun01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taslak yeniden yazılıyor 
</HEADLINE>
<TEXT>


BRÜKSEL Milliyet 


Avrupa Birliği'nin AB Türkiye'ye yönelik müzakere kararını oluştururken temel alacağı taslak belge, dün ilk kez masaya yatırıldı. Yoğun tartışmalara sahne AB Daimi Temsilciler Komitesi COREPER toplantısında taraflar taslak metni kendi tezlerine göre şekillendirmeye çalıştılar. Dönem Başkanı Hollanda, yeni bir metin hazırlama kararı aldı. 
Türkiye karşıtı ülkelerin COREPER'de mevcut taslak metindeki söylemi "yumuşak" olarak değerlendirerek, sertleştirme istekleri Ankara'ya destek olan ülkeler tarafından engellendi. 
Tüm tarafların görüşlerini teker teker alan Hollanda, ortaya atılan tezler çerçevesinde yeni bir metin hazırlama kararı aldı. COREPER kaynakları, Hollanda'nın hazırlayacağı yeni metinde birtakım küçük değişikliklerin gündeme gelebileceğini ancak önemli değişiklik beklenmediğini belirttiler. Daimi Temsilciler "müzakere tarihi ve yöntemine" ilişkin paragrafı kesinlikle boş bırakma ve bu alanda topu liderlere atma konusunda anlaşma sağladılar. Hollanda'nın hazırlayacağı yeni metin 8 Aralık'taki COREPER toplantısında ele alınacak. 


</TEXT>
</DOC>
