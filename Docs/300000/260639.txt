<DOC>
<DOCNO> 260639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas14.html </URL>
<DATE> 2004/08/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
3000 yıllık madalyonlar bulundu 
</HEADLINE>
<TEXT>

     Bulgaristan'ın Kırcaali kentinin yakınında, Traklardan kalma olduğu tahmin edilen, üzerinde bugüne kadar rastlanmamış bir yazı olan madalyonlar bulundu. 
     Kırcaali'de yayımlanan ''Nov Jivot'' Yeni Hayat gazetesinin haberinde, üzerinde yazı olan seramik madalyonların 3 bin yıllık olabileceği kaydedildi. 
     Gazeteye açıklama yapan arkeolog Nikolay Ovçarov, ''Bugüne dek, Bulgaristan topraklarında yaşamış olan Trakların bıraktığı yazılı bir esere rastlanmamıştır. Bu yazıların onlara ait olduğu belirlenirse tarihi araştırmalara yeni bir yön verilecektir'' dedi. 
     Ovçarov, ''sansasyonel'' olarak nitelendirdiği yazıların Dıjdovnitsa, Nenkovo ve Janda adlı köylerin olduğu bölgede turistler tarafından bulunduğunu belirtti. 
     Haberde, bilim adamlarının, topraktan yapılmış çömleklere bağlı madalyonlardaki yazıları çözmeye çalıştığı kaydedildi. 
     
</TEXT>
</DOC>
