<DOC>
<DOCNO> 258787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo01.html </URL>
<DATE> 2004/07/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Trabzonspor, Riga maçına hazır... 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında deplasmanda Letonya'nın Skonto Riga takımıyla karşılaşacak olan Trabzonspor, bu akşamki antrenmanla hazırlıklarını tamamladı. 
     İlk 10 dakikalık bölümün ardından basın mensuplarına kapatılan taktik ağırlıklı antrenmanı tamamlayan bordo-mavililer, daha sonra maç saatini beklemeye başladı. 
     Sakatlıkları bulunan ve Letonya'ya götürülmeyen Erdinç, Volkan, Selim ve milli takım kampında bulunan genç oyuncu Emre Aygün'ün dışındaki futbolcular çalışmada yer aldı. 
     
     ERSUN YANAL DA LETONYA'DA 
     Bu arada, A Milli Takım Teknik Direktörü Ersun Yanal, Milli Takım Menajeri Can Çobanoğlu ile Letonya'ya geldi. 
     Yarınki karşılaşmayı izlemek üzere Letonya'nın başkenti Riga'ya gelen Yanal, kentte gezerken basın mensuplarının görüntü almasından da kaçındı. 
     
</TEXT>
</DOC>
