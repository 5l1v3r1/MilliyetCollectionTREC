<DOC>
<DOCNO> 297814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun18.html </URL>
<DATE> 2004/12/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Liberation Baskın Oran tehdit ediliyor 
</HEADLINE>
<TEXT>

     Liberation gazetesi AB Zirvesine bir gün kala, azınlıklar konusunda yazdığı rapor nedeniyle yoğun eleştirilere hedef olan Prof. Dr. Baskın Oran'ın başına gelenleri yansıttı. Liberation gazetesi, Oran'ın telefonla tehdit edildiğini, "hain" olmakla suçlandığını yazdı. 
     Fransız Liberation gazetesi, "Türk mozaiği, ulusal kimliği altüst ediyor" başlıklı haberinde İnsan Hakları Danışma Kurulu üyesi Prof. Dr. Baskın Oran'ın maruz kaldığı eleştiri ve tehditlere dikkat çekti. Türkiye'de azınlık sorununun AB'ye katılım sürecinde taşıdığı öneme işaret eden gazete, Leyla Zana dahil olmak üzere, 200 kadar tanınmış Kürt'ün bazı gazetelerde yeni bir anayasa talebiyle bir ilan yayınladığını kaydetti. 
     Baskın Oran'ın "Etnik bir grup, sayısı ne kadar büyük olursa olsun, yeni eşitsizlikleri yaratma pahasına diğerlerinden daha fazla hak talep edemez" sözlerini de yansıtan gazete, "Türk mozaiğinin çok karmaşık olduğunu, çok sayıda azınlığın bulunduğunu" kaydetti. 
     Oran tarafından kaleme alınan raporun, "resmi bir organ"dan geldiği için daha çok büyük bir "şok" yarattığını belirten gazete, Oran için en önemlisinin Türk ulusal kimliğini yeniden tanımlamak olduğunu kaydederek Oran'ın, etnik bir kavram olan "Türk vatandaşları"ndan çok "Türkiye vatandaşları"ndan söz edilmesini önerdiğini yazdı. Gazete, Oran'ın "tek bir gönüllü vatandaşlığı, üniter bir devlette güçlü bir demokrasiyi garanti edebilir" görüşünü savunduğuna dikkat çekti. 
     
</TEXT>
</DOC>
