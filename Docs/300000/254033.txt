<DOC>
<DOCNO> 254033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/spo07.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşref seferberliği 
</HEADLINE>
<TEXT>


Atina'daki madalya umudumuzun, çekiç atmadaki derecesini geliştirmesi amacıyla altı ülkeden sporcu ve çalıştırıcılara davet mektubu gönderildi 

AYŞE YEŞİN 


Rekortmenlere çağrı 
ATİNA 2004'te madalya kovalayacak olan Eşref Apak'ın, son hazırlık dönemini dünyanın en iyi sporcu ve antrenörleri ile birlikte geçirmesi için altı ülkeye davetiye gönderildi. Çekiç atmada kısa sürede derecesini 1 metre geliştiren Eşref'in, madalyaya ulaşabilmesi için kolları sıvayan Atletizm Federasyonu, Dünya çapında 85 metre üzerinde atış yapan sporcu ve onların çalıştırıcılarına sahip ülkelere teklif götürdü. 

Masraflar ödenecek 
GENÇ atletin kendini geliştirmesi için çağrılan B.Rusya'nın başındaki Litvinov, Fransa'nın çalıştırıcısı Sedik, Kuveyt'teki Bondarchuk, Rusya'nın antrenörü Bakankov, Özbekistan'ın başındaki Abdulbaliyev ve Macaristan'dan Nemet Pal'a masrafların karşılanacağı garantisi verildi. Eşref Apak'ın yanı sıra ortak kamptan gülleci Filiz Kadoğan ve diskçi Ercüment Olgundeniz'in de yararlanması düşünülüyor. 

İstanbul'da yeni heyecan 

2004 Avrupa Profesyonel Plaj Futbolu Ligi Türkiye Ayağı müsabakaları bugün İstanbul'da başlayacak. Silivri Çanta Belediye Plajı'nda üç gün sürecek organizasyonda B Grubu'nda yer alan Türkiye, Avusturya, Belçika ve İsviçre ile mücadele edecek. Organizasyonda ekibimiz ilk gün saat 17.00'de Avusturya ile karşılaşacak. 


</TEXT>
</DOC>
