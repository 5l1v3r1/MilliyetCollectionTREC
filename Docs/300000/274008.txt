<DOC>
<DOCNO> 274008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo16.html </URL>
<DATE> 2004/09/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Del Bosque, Real Madrid'i internetten izledi 
</HEADLINE>
<TEXT>

     Beşiktaş'ın İspanyol teknik direktörü Vicente Del Bosque, Real Madrid'in dün oynadığı maçı televizyonda izleyemeyince çareyi internette buldu. 
     Teknik direktörünü değiştiren Real Madrid'in dün ligde yaptığı Osasuna maçını izlemek umuduyla televizyon karşısına geçen Del Bosque'nin,uydu üzerinden maçı yayınlayan bir kanal bulmaya çalıştığı, ancak hiçbir kanalın maçı vermemesi üzerine internetten maçı izlediği belirtildi. 
     İspanyol Marca gazetesi, Real Madrid'te yaşanan kriz ve teknik direktör değişiminden sonra dün İstanbul'a giderek, Del Bosque'nin konuğu oldu. Gazete, İspanyol teknik adamın İstanbul'daki evinde yaşadıklarını bugün okurlarına aktardı. 
     Del Bosque'nin maçları izlemek için evine uydu sistemi kurdurduğu, ancak dün akşam tüm kanalları aramasına rağmen Real Madrid-Osasuna maçını veren bir kanala denk gelmediği bildirildi. 
     Çareyi internette bulan İspanyol teknik adamın, arkadaşı Garcia Remon'un teknik direktörlüğündeki Real Madrid'in maçını bir İspanyol radyosu aracılığıyla dinleyebildiği kaydedildi. 
     Real Madrid'in bulunduğu durumdan dolayı taraftarların eleştirisine uğrayan futbolculara destek çıkan Del Bosque'nin, ''Real Madrid ile çok şey kazandılar ve her zaman büyük bir profesyonel gibi hareket ettiler'' dediği belirtildi. 
     Bu arada Real Madrid, ligin 4. haftasında karşılaştığı Osasuna'yı 60. dakikada Beckham'ın serbest vuruştan attığı golle 1-0 yendi. 

     
</TEXT>
</DOC>
