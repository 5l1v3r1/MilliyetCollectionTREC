<DOC>
<DOCNO> 258629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/axgun02.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatip formülü 
</HEADLINE>
<TEXT>


YÖK Başkanı Teziç, üç büyük kentte sadece erkek öğrenciler için imam hatip lisesi açılmasını ve bu okullarda Arapça, İbranice, Latince, Grekçe öğretilmesini önerdi 

BAHAR ATAKAN Ankara 

YÖK Başkanı Prof. Dr. Erdoğan Teziç, Yükseköğretim Kanunu tasarısı hazırlıkları sırasında hükümetle gerginliğe neden olan imam hatip liseleri İHL için yeni bir model önerdi. Teziç, üç büyük kentte, sadece erkek öğrencilerin eğitim göreceği İHL'ler açılabileceğini söyledi. 
Türkiye'yi yurtdışında temsil edecek öğrencilerin yetiştirileceği yeni bir İHL modeli geliştirilmesi gerektiğini söyleyen Teziç, İHL'ler için özel bir düzenleme yapılabileceğini kaydetti. Teziç şöyle konuştu "Bu okullara, sınırlı sayıda öğrencinin seçme bir sınavla alınmasından yanayım. İzmir, Ankara, İstanbul gibi illerde, 400 civarında erkek öğrenciyle sınırlı, çok iyi bir ders programı konur. Arapça, Farsça, İbranice, Latince, Grekçe öğretilir. Bir kısmı din alanında akademik kariyere gider, müezzin - imam yetiştirilmesinde yeni düşünceler oluşturulabilir." 

'İşsizlik artar' 
İlahiyat fakültelerinin kontenjanlarının artırılması durumunda işsizler ordusuna yeni katılımlar yaratılacağını söyleyen Teziç "Bana mimarlar, mühendisler, tabipler, dişçiler 'Kontenjanları artırmayın. İşsizlik artacak' uyarısında bulunuyor" dedi. 
Ortaöğretimin ihmal edilmesi nedeniyle ÖSS'de 32 bin öğrencinin sıfır puan aldığını vurgulayan Teziç, "Genel lisedeki öğrenci oranı yüzde 65'ten 30'a düşmeli. Mesleki eğitimde delik açılırsa, sınava başvuran öğrenci sayısı 4 milyona çıkabilir. Tanrı korusun" diye konuştu. 
YÖK Yasası çalışmalarının sürdüğünü de anlatan Teziç, "Parlamentolar üniversiteye girişle ilgili hususları alanları, sayıları, hangi ölçütlerin ele alınacağını düzenlemez. Ortak çalışma bakanlıktan, üniversitelerden verilen demeçlerle gergin aşamaya dönüşüyor. Gerginliği bir daha yaşamak istemiyoruz" dedi. 


</TEXT>
</DOC>
