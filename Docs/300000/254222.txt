<DOC>
<DOCNO> 254222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur44.html </URL>
<DATE> 2004/07/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Yazar Vedat Günyol vefat etti 
</HEADLINE>
<TEXT>

     Yazar Vedat Günyol, İstanbul'da vefat etti. 
     Maltepe Üniversitesi'nden yapılan yazılı açıklamaya göre, 93 yaşında ölen Günyol'un cenazesi, yarın saat 14.00'da Maltepe'deki ''Teknoloji Channel Televizyonu'' önüne getirilerek, burada bir tören düzenlenecek. 
     Törenin ardından Erenköy Galippaşa Camii'ine getirilecek Günyol'un cenazesi, ikindi vakti kılınacak cenaze namazının ardından Zincirlikuyu Mezarlığı'ndan toprağa verilecek. 
     İstanbul'da 1911 yılında doğan Günyol, yükseköğrenimini İstanbul Üniversitesi Hukuk Fakültesi'nde, doktorasını da Paris'te tamamladı. 
     Milli Eğitim Bakanlığı Neşriyat Müdürlüğü'nde Klasik Eserler Müşavirliği görevinde bulunan Günyol, daha sonra Hasanoğlan Yüksek Köy Enstitüsü Fransızca öğretmenliğine atandı. 
     Bir süre Yücel Dergisi'nde çalışan ve Yeni Ufuklar Dergisi'ni çıkaran Günyol, uzun süredir Marmara Eğitim Kurumları Radyo TV Gazetecilik Teknik Meslek Lisesi'nde ''Demokrasi ve İnsan Hakları'' konulu dersler verdi. 
     Maltepe Üniversitesi'nce ''fahri doktora'' unvanı verilen Günyol'un, aralarında ''Gün Ola Harman Ola'', ''Orman Işırsa'', ''Çalakalem'', ''Değişim'' ve ''Güleryüzlü Ciddilik'' adlı kitaplarının da yer aldığı çok sayıda eseri bulunuyor. 
     
</TEXT>
</DOC>
