<DOC>
<DOCNO> 262667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/ayas.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da 5.5'lik korku 
</HEADLINE>
<TEXT>


Merkez üssü Elazığ'ın Sivrice ilçesi olan depremde 8 kişi yaralandı. Halk panik içinde sokaklara döküldü. Devlete ait binalarda ve köylerde büyük hasar var... 

ABDÜLKADİR BAKMAZ Elazığ DHA 

Doğu ve Güneydoğu, dün akşam saatlerinde merkez üssü Elazığ'ın Sivrice ilçesi olan Richter ölçeğine göre 5.5 büyüklüğündeki depremle sarsıldı. Depremde 8 kişi yaralandı, birçok ev yıkıldı ve ağır hasar gördü. Devlete ait binalar, daha önce yurdun çeşitli bölgelerinde yaşanan orta ölçekli depremlerde olduğu gibi Sivrice depreminden de ağır hasarla çıktı. 
Boğaziçi Üniversitesi Kandilli Rasathanesi ve Deprem Araştırma Enstitüsü 18.48'de meydana gelen depremin merkez üssünü Sivrice olarak belirledi. Sivrice'ye bağlı Düzbahçe köyünde bir cami yıkılırken, evlerin büyük bölümünün hasar gördüğü Kösebayır ile Yedikardeş köylerinde yaralananlar oldu. Yaralananlar Elazığ'daki hastanelere kaldırılarak tedaviye alındı. 

Devlet 5.5'e dayanamadı 
Sivrice'de Emniyet Müdürlüğü ve PTT binaları ile PTT lojmanları ağır hasar görürken, terk edilen bazı kerpiç binalar yıkıldı. Birçok evin de duvarları çatladı, camları kırıldı. Elazığ'da da bazı evlerin duvarları çatladı, çatıları yıkıldı. 
Sivrice'de incelemelerde bulunan Elazığ Valisi Kadir Koçdemir, depremden bir saat sonra ilçeye elektrik verildiğini ve depremzedelerin her türlü ihtiyacının karşılanacağını söyledi. Sivrice Kaymakamı Mehmet Suat İlhan da, kriz masası kurulduğunu, hasar tespit çalışmalarının devam ettiğini söyledi. Kızılay bölgeye 500 çadır, 500 battaniye, 1 seyyar mutfak ve 500 mutfak seti sevk etti. 
Başbakanlık Acil Durum Yönetimi Genel Müdürlüğü, Sivrice'de meydana gelen depremde, bazı binalarda hafif hasar oluştuğunu, 8 kişinin de yaralandığını bildirdi. 
Başbakanlık'tan yapılan açıklamada Elazığ Devlet Hastanesi'nde, Ece Yüksel Sivrice , Nevin Bilgin Sivrice , Elif Akgül Merkez ve Betül Ekinci'nin Merkez , SSK Hastanesi'nde İbrahim ve Zihni Acar'ın, Fırat Üniversitesi Araştırma Hastanesi'nde de Muhammed Onat ve Pervin Yüksel'in tedavi gördüğü kaydedildi. 



</TEXT>
</DOC>
