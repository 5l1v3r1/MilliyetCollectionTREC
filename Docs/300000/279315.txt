<DOC>
<DOCNO> 279315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo15.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Engelliler şampiyon 

İŞİTME Engelliler Serbest Güreş Milli Takımı Dünya Şampiyonası'nda birinci oldu. Sofya'da yapılan şampiyonada 55'te Niyazi Başaran, 60'ta Erkan Karakuş, 66'da Mahmut Irk altın, 74'te Erdinç Yıldız, 84'te Mustafa Dere, 96'da Alpaslan Coşan gümüş, 120'de ise Sedat Atıcı bronz madalya kazanırken Ay - Yıldızlı ekip takım sıralamasında 68 puanla birinci oldu. 

Final tokat gibi geldi 

YÜZME Federasyonu'nun, "Masrafını karşılayabilen gitsin" restini çektiği Orel Oral herkesi utandırdı. Kulübü Fenerbahçe'nin imkanlarıyla ABD'nin Indianapolis kentindeki Dünya Kısa Kulvar Yüzme Şampiyonası'nda yarışan Oral, 100 metre karışık müsabakasında dün 55.24'lük derece elde ederek, tarihte finale kalmayı başaran ilk Türk sporcu oldu. 

Dev maç cumartesi 

SÜPER Lig'in 10. haftasındaki iki maçın günleri değiştirildi. Daha önce 22 Ekim cuma günü oynanması planlanan Trabzonspor-Galatasaray maçı 23 Ekim saat 20.00'ye, 23 Ekim'deki Fenerbahçe-Sakaryaspor mücadelesi de 24 Ekim saat 20.00'ye alındı. 

Arıboğan açıklıyor 

ÜLKER eski Genel Müdürü Lütfi Arıboğan, Basketbol Federasyonu başkanlık seçimleri için adaylığını bugün saat 11.15'te resmen açıklayacak. Arıboğan, bilgi vermek amacıyla Crown Plaza Otel'de basın toplantısı düzenleyecek. 


</TEXT>
</DOC>
