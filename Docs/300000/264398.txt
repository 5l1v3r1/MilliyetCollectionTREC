<DOC>
<DOCNO> 264398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko11.html </URL>
<DATE> 2004/08/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ücrette kamu-özel, erkek- kadın ayrımı... 
</HEADLINE>
<TEXT>

     Türkiye'deki kamu iş yerlerinde çalışan işçiler özel sektör işçilerine göre bir kat fazla kazanırken, kadın işçilerin ortalama ücretinin de erkek işçilerin ortalama ücretinin sadece yüzde 90'ı oranında kaldığı belirlendi. Türkiye'de en yüksek ücreti petrol ürünleri sektöründe çalışan işçiler alıyor. 
     ANKA'nın SSK verilerinden yaptığı belirlemeye göre, Türkiye genelinde kayıtlı işçilerin ortalama brüt aylığı 2003 yılında 726 milyon lira düzeyinde bulunuyordu. Sürekli çalışanlarda 746.3 milyon lira olan ortalama ücret, mevsimlik çalışanlarda 583.2 milyon liraya düşüyor. 
     Erkek işçilerde 737.2 milyon lira olan ortalama ücret kadın işçilerde 664.8 milyon lira düzeyinde kalıyor. Kadın işçiler, erkek işçilerin yüzde 90'ı kadar ücret alabiliyor. 
     Ortalama aylık ücrette, kamu işçileri özel sektör işçilerine fark atıyor. Geçen yıl itibariyle kamuda çalışan bir işçinin ortalama ücreti 1.3 milyar lirayı buluyor. Buna karşılık özel sektördeki işçinin ortalama ücreti 642.1 milyon lira düzeyinde kalıyor. Bir başka ifadeyle, kamudaki işçi, özel sektördeki işçinin yaklaşık bir katı fazla ücret alıyor. 
     Geçen yıl itibariyle kamuya ait 23 bin 848 işyerinde 686 bin, özel sektöre ait 7 binin üzerindeki işyerinde ise sayısı 4.9 milyon işçi SSK'ya kayıtlı olarak çalıştı. 
     
     PETROL ÜRÜNLERİ SEKTÖRÜNÜN ETKİSİ 

     Sektörel bazda, en yüksek aylık ortalama ücret 1 milyar 694 milyon lirayla petrol ürünleri sektöründeki işçilere ödeniyor. Bu sektördeki işyerlerinin hemen hemen tamamı kamuya ait bulunuyor. 
     Aylık ortalama ücretin yüksekliği açısından petrol ürünleri sektörünü 1 milyar 566 milyon lirayla ham petrol ve doğal gaz, 1 milyon 361 bin lirayla tütün, 1 milyar 316 milyon lirayla bankacılık ve mali müesseseler, 1 milyar 175 milyon lirayla ilaç ve kimya, 1 milyar 115 milyon lirayla da ormancılık sektörleri izliyor. Münakale cihazları, içki, metal sanayii ve kömür madenciliği sektörlerinde çalışanların aylık ortalama ücreti de 1 milyar liranın üzerinde bulunuyor. 
     
     ERKEK-KADIN AYRIMI 

     Erkek işçilerin ortalama brüt aylığının en yüksek olduğu sektör 1 milyar 720 milyon lirayla petrol ürünleri olarak belirlendi. Bu sektörü yaklaşık 1.6 milyar lira ücretle ham petrol, doğalgaz, 1.4 milyarla tütün, 1.3 milyar lirayla da bankacılık ve mali müesseseler sektörleri izliyor. 
     Kadın işçilerin ortalama ücretin en yüksek olduğu sektörler ise tütün sanayii ile bankacılık ve mali müesseseler. Bu sektörlerdeki kadın işçilerin ortalama aylık ücreti 1.3 milyar lirayı geçiyor. İlaç ve kimya sanayiindeki kadın işçiler de yaklaşık 1.1 milyar lira ücret alıyor. 
     Kadın ve erkek işçiler arasındaki en yüksek ücret dengesizliği petrol ürünleri ile ham petrol ve doğalgaz sektörlerinde yaşanıyor. Bu sektörlerde, kadın işçiler erkek işçilerin yaklaşık yüzde 69'u kadar ücret alabiliyor. 
     43 sektörden 34'ünde erkek işçiler kadın işçilerden daha yüksek ücret alıyor. Dokuz sektörde ise kadın işçilere erkeklere göre daha fazla ücret ödeniyor. Kadın işçiler, erkeklere göre nakliye sektöründe yüzde 14.5, eğlence hizmetlerinde yüzde 12.9, gayrimenkul işlerinde yüzde 11.8, matbaacılık ve yayın sektöründe yüzde 9.6, mobilyada yüzde 6.7, ticaret sektöründe yüzde 5.6, ağaç ve mantar ürünlerinde yüzde 4.8, çeşitli eşya imalatında da yüzde 2.3 oranında fazla ücret alıyor. Şahsi hizmetler sektöründe de kadın işçilerin ücreti erkeklerin üzerine çıkıyor. 
     
</TEXT>
</DOC>
