<DOC>
<DOCNO> 290696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur08.html </URL>
<DATE> 2004/11/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ATO Felluce soykırımı açık hava müzesi haline geldi... 
</HEADLINE>
<TEXT>

     Ankara Ticaret Odası ATO ''Soykırımlar Tarihi ''İkiyüzlü Kriterler Raporu'' ile dünyadaki soykırım örneklerini gündeme taşıdı. 
     ATO'dan yapılan açıklamaya göre, dünyadaki insanlık suçlarının ele alındığı raporda İspanyol ve Amerikalıların yerli Kızılderililere uyguladığı soykırımdan Norveçlilerin Taterlere yönelik soykırımına, Almanların Batı Afrika'da Namibyalılara yönelik insanlık suçundan Yahudi ve çingenelere uyguladığı soykırıma, yine Rumların Kıbrıs'ta Türklere uyguladığı soykırımdan Yunanlıların Batı Trakya'da, Bulgarların da bu ülkedeki Türklere karşı uyguladığı asimilasyona kadar 50 farklı olaya yer verildi. 
     Raporda, 20. yüzyıldaki etnik ve kültürel soykırımlarda ortaya çıkan ölü ve kayıp sayıları sıralandı. Bu çerçevede, Hitler döneminde 12 milyon mülteci, kamplarda 2 milyon ölü ve kaybın ortaya çıktığı, Etiyopya'da 1975-78 yıllarında meydana gelen Menghitsu olayı ile 1.5 milyon kişinin öldüğü ya da kaybolduğu ileri sürüldü. 
     Fransızların 1830 ile 1962 yılları arasında 1 milyon Cezayirliği öldürdükleri de belirtilen raporda, bu ülkenin sürekli olarak Ermeni soykırımını tanıması için Türkiye'ye baskı yaptığına dikkat çekildi. 
     ATO'nun Soykırım Raporunda, Saddam Hüseyin'in İran ve kuzey Irak'da 600 bin kişinin ölümüne ya da kaybolmasına yolaçtığı, Mussolini'nin de Etiyopya ile Yugoslavya'da 300 bin cana mal olduğu ifade edildi. 
     
     SON SOYKIRIM FELLUCE 
     Raporda, dünyadaki son soykırımın Felluce'de yaşandığı da vurgulandı. 
     Felluce'de yaşananların ''Post modern soykırım'' olarak nitelendiği raporda, bu soykırımın iletişimin bütün olanakları kullanılarak karartılmaya çalışıldığı vurgulandı. 
     Raporda, bu kentte bin 500 sivilin sokaklarda öldürülüp çürümeye terkedildiği, cesetlerin köpekler tarafından yenildiği ve 250 bin kişinin de bölgeden sürüldüğü kaydedildi. 
     ATO Başkanı Sinan Aygün de, raporla ilgili değerlendirmesinde, terörizm ile mücadele adına yapılan Irak işgalinin bir savaş suçuna dönüştüğünü ifade etti. ''Irak'a demokrasi gelecek ama görecek kimse kalmayacak'' diyen Aygün, açıklamasında şu görüşlere yer verdi 
     ''Kofi Annan nerede BM ne iş yapar Kıbrıs'da kıyameti kopardılar, Irak'ta sus pus oldular. Leyla Zana'nın başı ağrısa, ayağa kalkıyorlar. Felluce'de insan cesetlerini köpekler yiyor, susup oturuyorlar. Anlaşılıyor ki, AB'nin insan hakları kriterleri, köpek sevgisine endeksli. ABD, 21. yüzyılın ilk soykırımını yapıyor. Bu post modern soykırımına sessiz kalınması bir başka insanlık suçudur. 
     Bu görüntülerin onda biri terörle mücadele adına Türkiye'nin herhangi bir yerinde görülse, AB müzakereleri kestiğini açıklar. Ama yapan Amerika olunca gıkları çıkmıyor.'' 
     
</TEXT>
</DOC>
