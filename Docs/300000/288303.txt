<DOC>
<DOCNO> 288303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun20.html </URL>
<DATE> 2004/11/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gianfranco Fini Türkiye'ye kapıları kapatamayız 
</HEADLINE>
<TEXT>

     İtalya Başbakanı Silvio Berlusconi'nin Avrupa Komisyonu Üyeliğine atanan Dışişleri Bakanı Franco Frattini'nin yerine eski bir neo faşist Gianfranco Fini'yi görevlendirme kararının yankıları sürerken Fini'nin Türkiye'nin AB üyeliğini desteklediğine dikkat çekildi. 
     Fini, Türkiye'ye kapıların kapatılmasının "sorumsuzca" bir davranış olacağını düşünüyor. 
     1994 yılında Benito Musolini'yi "20. Yüzyılın en büyük 
     devlet adamı" olarak değerlendirerek tepki yaratan Fini'nin, son yıllarda büyük bir değişim gösterdiği, neo faşist geçmişinden koptuğu ifade ediliyor. Fini'nin "muradına erdiği" yorumlarının yapıldığı Fransız gazetelerinden Le Figaro, Fini'nin İtalya'yı temsil ettiği Avrupa Konvansiyonu'nda "ılımlı" tutumlarıyla dikkat çektiğini belirtti, Fini'nin Türkiye'nin üyeliğini destekleyenlerin arasında yer aldığına işaret etti. Le Figaro'ya göre, Fini, Türkiye'nin üyeliği için düşündüklerini şu şözleriyle dile getirmişti "Kapıların kapatılması, sorumsuzluk olur. Bunu, çoğunluğu Müslüman bir ülkenin söz konusu olduğu için yapmanın ise bir değeri yoktur." Buna karşın gazete, Fini'nin danışmanı tarihçi Roberto de Mattei'nin tamamen farklı görüşünde olduğuna da dikkat çekti. Liberation gazetesi ise, Fini'nin Dışişleri Bakanı olarak atanmasını değerlendirirken "on yıl önce düşünülemezdi" diye yazdı. Fini'nin Musolini'ye övgülerini de anımsatan gazete, 1990 yılında Fransız aşırı sağ politikacı Jean Marie Le Pen ile Roma'da buluşan Fini'nin, son yıllarda pragmatik bir yaklaşım benimseyerek faşizmi "kötülük" olarak nitelendirdiğini, İsrail'i ziyaret ettiğini kaydetti. 
     
</TEXT>
</DOC>
