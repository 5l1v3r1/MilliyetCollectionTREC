<DOC>
<DOCNO> 273891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun20.html </URL>
<DATE> 2004/09/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
6 bin hastaya mektup Deli dana riski taşıyorsunuz 
</HEADLINE>
<TEXT>

     İngiltere Sağlık Bakanlığı'nın, sık sık kan almak zorunda olan 6 bin kan hastasına ''deli dana hastalığına yakalanma riski taşıyorsunuz'' diye mektup gönderdiği açıklandı. 
     Hemofili ve benzeri hastalıklar nedeniyle uzun süreli tedavi gören bu kişilerin, sığırlarda CJD adı verilen ve insanlara da bulaşarak deli dana hastalığına yol açan virüsün olduğu kanları almış olabileceklerine dikkati çeken Sağlık Bakanlığı, hastalardan bünyelerindeki değişimlere dikkatli yaklaşmalarını istedi. Bu çerçevede, 1980 yılından bu yana kan almış kişilerin kan bağışında bulunmalarının da yasaklandığı açıklandı. 
     Sağlık Bakanlığı Müsteşarı Dr. Liam Donaldson, hastalığın kan yoluyla geçtiğinin henüz kanıtlanmadığına dikkati çekerek, attıkları adımın tümüyle ''tedbir'' niteliği taşıdığını belirtti. Donaldson, ''amacın toplumu en üst düzeyde korumak'' olduğunu bildirdi. 
     Alarmın iki kan hastasının deli dana taşıdıklarının geçen aylarda ortaya çıkması sonucunda verildiğine de dikkati çeken Donaldson, şu ana kadar ameliyat sırasında hastalık kapan birine rastlanmadığını da ifade etti. 
     
</TEXT>
</DOC>
