<DOC>
<DOCNO> 274835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/soneko10.html </URL>
<DATE> 2004/09/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TMSF'den trilyonluk şampanya yarışı... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan ve Erol Aksoy Grubu'ndan haczedilen şarap, konyak ve şampanyaları müzeyede ile satışa çıkardı. 
     Antik A.Ş'nin Maçka'daki Merkezi'nde gerçekleştirilen müzeyedede, muhammen bedeli 1 trilyon 332 milyar lira olan 4 bin 164 parça, dünyanın en pahalı önde gelen markalarının, en değerli yıllarına ait içkiler satıldı. 
     Erol Aksoy ve Uzanlar'a ait yalılar ile Pamukova Çiftliği'nde haczedilen şarap, konyak ve şampanyalar tek ve gruplar halinde satışa çıkarıldı. Grup halinde satılan şaraplar arasında, 70 milyar 200 milyon lira ile en yüksek muhammen bedele sahip olan 1982 yılına ait Petrus marka şaraplar, tek olarak satışa çıkarılan şaraplar arasında ise şişe fiyatı 4 milyar 50 milyon lira olan Domaine De La Romanee Conti marka şaraplar en pahalı markalar olarak dikkati çekti. 
     Antik A.Ş Sahibi Turgay Artam tarafından yönetilen müzayedeye, Türkiye'den restoran sahipleri, 5 yıldızlı oteller, özel koleksiyoncular için alım yapan şarap uzmanlarının yanı sıra yurt dışından alıcılarla birlikte 90'a yakın kişi katıldı. Katılımcılar müzeyede öncesi 2 milyar lira teminat yatırdılar. 
     
     RUS ÇARININ ŞAMPANYALARI 
     Türkiye'de ilk kez yapılan şarap müzayedesinde satışa sunulan koleksiyon, dünyadaki en büyük şarap koleksiyonları arasında gösteriliyor. 
     Müzayedede, 1916 yılında Çarlık Rusyası ordusunun subayları için şampanya ve Burgonya şarabı götürürken Baltık Denizi'nde batan gemide bulunan şampanyalar ile Petrus marka şaraplar büyük ilgi gördü. 
     Kralların şampanyası olarak bilinen 1907 yılına ait muhammen bedeli 1 milyar 620 milyon lira olarak belirlenen ''Heidsieck Monopole Gout Americain'' markalı 2 şişe şampanya, müzayedeye katılan Avukat Yağız Ali Dağlı tarafından 10 milyar liraya satın alındı. Heidsieck Monopole Gout Americain markalı 2 şişe şampanya, TMSF'nin el koyduğu Uzanların içki koleksiyonunda yer alıyordu. 
     Petrus marka şaraplar için kıran kırana bir pazarlık yaşandı. Muhammen bedeli 70 milyar 200 milyon lira olan 20 şişe Chateau Petrus-1982 şarapları 110 milyar liraya, muhammen bedeli 18 milyar lira olan 13 şişe Chateau Petrus-1990 şarapları 37 milyar liraya, muhammen bedeli 35 milyar 640 milyon lira olan 22 şişe Chateau Petrus-1989 şarapları 66 milyar liraya, muhammen bedeli 6 milyar 75 milyon lira olan 9 şişe Chateau Petrus-1975 şarapları 21 milyar liraya, muhammen bedeli 1 milyar 350 milyon lira olan Chateau Petrus-1955 şarapları 2.2 milyar liraya alıcı buldu. 
     Ayrıca, muhammen bedeli 4 milyar 50 milyon lira olan 1 şişe Le Pin-1982 şarabı 5.5 milyar liraya, muhammen bedeli 162 milyon lira olan karma Türk şaraplarından oluşan 69 şişe ise 1 milyar 750 milyon liraya satıldı. 
     
     ''EROL AKSOY SINIF ARKADAŞIM'' 
     Müzeyedeye katılan D and D Hukuk Bürosu'nun sahibi Avukat Yağız Ali Dağlı, satın aldığı Çarlık Rusyası ordusu subayları için götürülürken batan gemide bulunan şampanyalar ile özellikle satın aldığı Chateau Petrus markalı şaraplarla dikkati çekti. 
     Ali Dağlı, gazetecilere yaptığı açıklamada, müzayedede müvekkilleri adına içki satın aldığını belirtti. 
     Bir soru üzerine Uzanların avukatı olmadığını belirten Yağız Ali Dağlı, ''Erol Aksoy ile bir ilişkiniz var mı '' sorusuna karşılık, Erol Aksoy'un Galatasaray Lisesi'nden sınıf arkadaşı olduğunu söyledi. 
     Dağlı, Uzanlar ve Erol Aksoy adına müzayedede bulunmadığını bildirdi. 
     Katılımcılardan İdris Esergül de, Etiler'de bir restoranın müdürü olduğunu ifade ederek, satın aldığı 15-20 şişe Petrus markalı şarapların bir kısmını sergileyeceğini bir kısmını da müşterilerine satacaklarını bildirdi. 
     Türkiye Şarap Uzmanları Derneği Kurucu Üyesi olduğunu belirten Esergül, müzayedenin çok profesyonelce yapıldığını ve fiyatların iyi olduğunu kaydetti. 
     Silifke'de bulunan Altın Orfoz Otelin sahibi Atilla Aksoy da, başarılı bir müzayede olduğunu belirterek, ''150 adede yakın şarap aldım. İçkiler değerinin iki katına, iyi bir fiyatla satılıyor'' dedi. 
     
</TEXT>
</DOC>
