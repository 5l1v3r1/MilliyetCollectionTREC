<DOC>
<DOCNO> 254836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo10.html </URL>
<DATE> 2004/07/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Otto Rehhagel Almanya'yı reddetti 
</HEADLINE>
<TEXT>

     Yunanistan'ı Avrupa Şampiyonluğu'na taşıyan Otto Rehhagel Alman Milli Takımı teknik direktörlüğünü reddetti. 65 yaşındaki teknik adam Yunanistan'la olan ve 2006 Dünya Kupası finallerine dek sürecek sözleşmesine sadık kalmak istediğini açıkladı. 
     Rehhagel'in bu kararı Yunanistan futbol çevrelerini mutlu etti. Yunanistan Futbol Federasyonu Başkanı Vassilis Gagatsis "Onu yıllardır tanırım, verdiği sözden dönecek birisi değildir" dedi. 
     Rehhagel'in milli takımla ilgili kararını Franz Beckenbauer de doğruladı. Federasyonda konuyla ilgili komisyonun başında bulunan Beckenbauer konuyla ilgili olarak şunları söyledi "Rehhagel'le uzun bir konuşma yaptım fakat maalesef bizi geri çevirdi. Bu da 2006 yılına kadar Yunanistan'la olan sözleşmesine sadık kalacağını gösteriyor. Bana 'Üç yıl boyunca bir hiçten takım yarattım ve onu Avrupa Şampiyonu yaptım. Şimdi bu takımı tek başına bırakamam' dedi." 
     
</TEXT>
</DOC>
