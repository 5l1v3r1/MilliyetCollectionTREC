<DOC>
<DOCNO> 277687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun12.html </URL>
<DATE> 2004/10/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
CIA raporu Saddam'la Zerkavi arasındaki ilişki şüpheli... 
</HEADLINE>
<TEXT>

     Amerikan merkezi istihbarat örgütünün CİA , devrik Irak lideri Saddam Hüseyin'le Ürdünlü terörist elebaşısı Ebu Musab Zerkavi arasındaki bağlantıyı şüpheyle karşıladığı bildirildi. 
     Kimliğini belirtmeyen bir Amerikalı yetkilinin açıklamasına göre, ABD'nin Irak'a saldırmasının gerekçeleri arasında gösterilen Saddam-Zerkavi ilişkisi, CİA'nın hazırladığı bir raporda şüpheli bulundu. 
     Raporda, Saddam Hüseyin'in Irak savaşından önce Zerkavi'ye kucak açtığını gösteren hiçbir resmi kanıt bulunamadığı belirtildi. 
     Amerikalı yetkili, ''Yeni ve eski istihbarat karşılaştırıldığında Saddam-Zerkavi ilişkisinin, hiç de daha önce tarif edildiği gibi olmadığı anlaşılıyor'' diye konuştu. 
     Amerikan Knight-Ridder haber ajansınca açıklanan CİA raporunda, Zerkavi'yle işbirliği yaptığı öne sürülen bazı kimselerin Saddam rejimince 2002 ve 2003 yıllarında tutuklandığı, Zerkavi'nin 2002 mayısında Bağdat'ta hastanede tedavi gördüğü iddiasının da şüpheli olduğu kaydedildi. 
     ABD Savunma Bakanı Donald Rumsfeld de, önceki akşam bir fikir kulübünde konuşurken, Saddam'la El Kaide arasında ilişkiyi gösteren resmi kanıt bulunamadığını itiraf etmiş, daha sonra sözlerinin yanlış anlaşıldığını söylemişti. 
     Amerikan yönetimi, Irak'ta son aylarda çok sayıda saldırıya ve kanlı idama imza atan Zerkavi'yi bir numaralı düşman ilan etmiş ve başına 25 milyon dolar ödül koymuştu. 
     
</TEXT>
</DOC>
