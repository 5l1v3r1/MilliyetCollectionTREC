<DOC>
<DOCNO> 273142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonspo06.html </URL>
<DATE> 2004/09/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
20 yıl sonra bir araya geldiler 
</HEADLINE>
<TEXT>

     Boluspor'da 1980'li yıllarda top koşturan 22 futbolcu, 20 yıl sonra Bolu'da biraraya geldi. 
     Boluspor Kulübü Başkanı Necip Çarıkçı, Boluspor'un liglerde adeta fırtına gibi estiği 1980'li yıllarda takımda top koşturan 22 futbolcuyu Bolu'da biraraya getirdiklerini ifade ederek, ''Amacımız 40-50'li yaşlarda olan ve o tarihleri iyi hatırlayan Boluspor taraftarlarına bir nostalji yaşatmak ve Boluspor'un başarı dolu günlerini yeniden hatırlatmak'' dedi. 
     20 yıl sonra biraraya gelen Bolusporlu şöhretlerin bir gösteri maçı yapacağını da belirten Çarıkçı, ''Biz, yönetim olarak 3 aydır görevdeyiz. Lige çok iyi başlayarak 3 puan aldık. Hedefimiz Boluspor'u başarı dolu eski günlerine yeniden götürmek'' diye konuştu. 
     
     BİR TATLI HATIRA 
     Boluspor'da 1980'li yıllarda top koşturan futbolculardan Talip, Halitoviç, İsmail Desteci, Vadi, Fikret, Serbay, Recep, B.İbrahim, İsmail, Taviş, Müfit, Lütfi, Alaattin, Salih, Hayrettin, Selçuk Sanbay, Selahattin Konrad, Aydın, Sinan, Minas, Rıdvan Ertani, Sercan, B.Şenol, Abilov, Çetin, Cüneyt ve Ali, takım arkadaşlarıyla o günleri konuşarak nostalji yaptılar. 
     Karanfillerle karşılanan futbolcular, Boluspor Kulübü Yönetim Kurulu üyeleri ve Boluspor'a geçmiş dönemlerde görev yapmış 3 başkanla basın mensuplarına poz verdiler. 
     
</TEXT>
</DOC>
