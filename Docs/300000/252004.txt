<DOC>
<DOCNO> 252004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas01.html </URL>
<DATE> 2004/06/30/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD'de 'cep motosikleti' modası... 
</HEADLINE>
<TEXT>

     Burak Coşkun bildiriyor 

ABD'de çok satılan ''cep motosikletleri'' trafikte tehlike yaratıyor. 
     New York'un yanı sıra California eyaletinde de gençlerin yeni merakı olan minyatür motosikletler, yerden 45 santimetre yükseklikte ve 20 kilogram ağırlığında. Wal-Mart, Toys ''R'' Us ve motosiklet mağazalarında 200 ila 400 dolara satılan bu tehlikeli oyuncakların bazı modelleri saatte 100 kilometre hız yapabiliyor. 
     İlk kez Avrupa ülkelerinde moda olan cep motosikletleri, Amerikan tüketicisinin inanılmaz ilgisiyle karşılanırken, trafik güvenliği için büyük risk oluşturuyor. 
     Çoğunlukla Çin'de üretilen bu motosikletler için ABD'deki birçok eyalet trafik kaydı ya da trafik sigortası zorunluluğu istemiyor. 
     Bu motosikletleri pazarlayan şirketler, bu araçların go-kartlar gibi kontrollü bölgelerde binilmesi için tasarlandığını belirtiyor. Ancak birçok genç, cadde ve kaldırımlarda bu araçları kullanarak tehlike yaratıyor. 
     Los Angeles polisi, yüksek hıza sahip bu araçların caddelerde güvenli olmadığı ve küçüklüğü nedeniyle diğer araçlar tarafından farkedilmelerinin olanaksız olduğu uyarısında bulundu. 
     İki zamanlı benzin motorlu ya da prize takılarak şarj edilen elektrikli modeli bulunan cep motorlarına binmek de zahmetli. 
     Bu çılgın oyuncağa binmek isteyenler yerden sadece birkaç santimetre yükseklikte bacaklarını sonuna kadar katlayarak çömelmek zorundalar. 
     
</TEXT>
</DOC>
