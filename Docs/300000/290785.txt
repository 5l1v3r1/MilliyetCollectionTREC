<DOC>
<DOCNO> 290785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/spo06.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderin cilvesine bak 
</HEADLINE>
<TEXT>


Antrenör, Mehmet Üstündağ'ın tacizde bulunduğu gerekçesiyle dilekçe verip tutuklanmasına yol açan Sibel Şimşek'in babasının adı tecavüz suçlamasına karıştı 

TÜRKER KARAPINAR 


Şikayette bulunuldu 
TACİZDE bulunduğu gerekçesiyle dilekçe verip, Antrenör Mehmet Üstündağ'ın tutuklanmasına yol açan milli haltercilerden Sibel Şimşek'in babası Ahmet Şimşek'in de adı tecavüz suçlamasına karıştı. 31 yaşındaki P.T., Şimşek'in Eylül 2001'de kendisiyle zorla ilişkiye girip, kızlığını bozduğunu, şikayetçi olmak istediğinde de dayak yediğini öne sürüp, 14 Nisan 2002'de Ankara Yenimahalle İlçe Emniyet Müdürlüğü'ne başvurdu. 

Baba sorgulandı 
MAĞDURENİN tehdit aldığını öne sürüp, geç şikayetçi olması nedeniyle kızlık bozma soruşturmasında takipsizlik kararı alınırken, darp iddiasıyla ilgili açılan dava sürüyor. Çiftlik Polis Karakolu ekiplerince 16 Nisan 2002'de gözaltına alınan Ahmet Şimşek ise P.T. ile kendi rızasıyla birlikte olduklarını ileri sürdü. Şimşek ve P.T., Ankara 5. Sulh Ceza Mahkemesi'nde 18 Aralık'ta hakim karşısına çıkacak. 


</TEXT>
</DOC>
