<DOC>
<DOCNO> 294415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun44.html </URL>
<DATE> 2004/12/03/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Savaş suçu sanıklarından Dragomir Miloşeviç Lahey'de 
</HEADLINE>
<TEXT>

     Bosna Savaşı Nisan 1992-Kasım 1995 sırasında Saraybosna kuşatmasında savaş suçu işlemekten hakkında dava açılan Sırp generali Dragomir Miloseviç, Lahey'deki uluslararası savaş suçları mahkemesine teslim oldu. 
     BM'ye bağlı eski Yugoslavya için kurulan mahkemenin Başsavcısı Carla Del Ponte'nin açıklaması doğrultusunda, Dragomir Miloşeviç'in, eski Yugosalvya Devlet Başkanı Slobodan Miloşeviç'in tutuklu bulunduğu Lahey Mahkemesi Özel Tutukevi'ne gönderildiği bildirildi. 
     Başsavcı Del Ponte, Dragomir Miloseviç'in gönüllü olarak teslim olduğunun sanıldığını belirtmişti. 
     Slobodan Miloşeviç, Lahey'e bitişik, Kuzey Denizi'ne bakan Scheveningen kakabasında özel tutukevinde kalıyor. Dragomir Miloşeviç'in Sırbistan'da yaygın isim benzerleğiyle Slobodan Miloşeviç ile akrabalığı bulunmuyor. 
     Saraybosna, Avrupa'nın İkinci Dünya Savaşı'ndan sonra bağrında gördüğü en feci savaşın simgesi olmuştu. 220 bin insanın öldüğü savaşta Saraybosna, 43 aylık kuşatmada, 1800'ü çocuk 10 bin 500 ölü verdi, 50 bin Boşnak yaralandı. 
     Lahey mahkemesi savcıları, savaş zamanında Sırp kuvvetlerinin Saraybosna'yı ''orta çağ cehennemine'' çevirdiklerini söylemişlerdi. 
     Dragomir Miloşeviç, Sırp siyasi lideri çocuk ruh hekimi Radovan Karadziç ve Sırp General Ratko Mladiç gibi en önemli 5 sanık dahil halen serbest gezen 19 sanık arasında bulunuyordu. Dragomir Miloşeviç, 1998'de aleyhinde açılan davada, Saraybosna'yı çevreleyen tepelerden, savunmasız insanları öldürmek, sakatlamak ve yıldırmak için kasten bombardımanla suçlanıyordu. 
     Dragomir Miloşeviç'in başında bulunduğu birliğin diğer komutanı Stanislav Galiç, geçen yıl Lahey'de 20 yıl hapse mahkum edildi. 
     Bosna Savaşı, ABD'nin Ohio eyaleti Dayton kentinde Wright-Patterson hava kuvvetleri üssünde parafe edilen barış antlaşmasıyla 21 Kasım 1995'te bitirildi. Antlaşma, 14 Aralık 1995 günü, Fransa'nın başkenti Paris'te, Bosna-Hersek Cumhurbaşkanı Aliya İzzetbegoviç, Sırbistan Devlet Başkanı Slobodan Miloşeviç ve Hırvatistan Devlet Başkanı Franyo Tudjman'ın el sıkışmasıyla imzalanmıştı. Ülke yüzde 51 toprakla Boşnak-Hırvat Federasyonu, yüzde 49 oranda toprakla Bosna Sırp Cumhuriyeti olarak ortak federal yapıya kavuşturuldu. 
     
</TEXT>
</DOC>
