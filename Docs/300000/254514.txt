<DOC>
<DOCNO> 254514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/siyaset/axsiy01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Aralık sıçrama dönemi 
</HEADLINE>
<TEXT>


Eyüp Stadı'nda sünnet şölenine katılan Başbakan "Hazırlığımızı yapalım, aralık ayında Türkiye, AB ailesi içindeki yerini almış olsun" dedi 

İSTANBUL Milliyet 


Başbakan Recep Tayyip Erdoğan, "Aralık 2004 çok daha farklı bir adımın, farklı bir sıçramanın olduğu bir dönem olacak" dedi. 
Eyüp Belediyesi'nce Eyüp Stadı'nda düzenlenen geleneksel sünnet şölenine katılan Erdoğan, iç ve dış politikada neler olduğunu, Türkiye'nin nasıl bir itibar kazandığını insanların gördüğünü belirti. Erdoğan, konuşmasını şöyle sürdürdü "İnşallah Aralık 2004, çok daha farklı bir adımın, farklı bir sıçramanın olduğu dönem olacak. Hiç bundan endişeniz olmasın. Temennimiz odur ki, hazırlıklarımızı bütün kararlılığımızla yapalım, yerine getirelim ve Aralık 2004'te Türkiye de AB içindeki yerini almış olsun." 

1000 çocuğa sünnet 
Konuşmanın ardından Erdoğan'a Eyüp Sultan gravürü ile Eyüpspor'un üzerinde "Recep Tayyip Erdoğan" yazılı 56 numaralı forması hediye edildi. Eyüp Belediye Başkanı Ahmet Genç'e de, 1000 çocuğun sünnet edileceği şölen için teşekkür eden Erdoğan, "Sosyal devletin gereği olan bu tür adımları atmak yöneticilerin görevidir" diye konuştu. Erdoğan, geçen yıl Anadolu'ya gönderilen kömür miktarının bu yıl 1 milyon tona çıkarılacağını da açıkladı. 


</TEXT>
</DOC>
