<DOC>
<DOCNO> 261492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/bbas.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gerçekleşiyor 
</HEADLINE>
<TEXT>


12 Dev Adam, bugün basketbolun efsane isimlerini kadrosunda barındıran ABD Milli Takımı ile Abdi İpekçi Salonu'nda kozlarını paylaşacak. Sporseverler unutulmaz dakikalar yaşayacak 

GÖKHAN TÜRE 


Dream Team geldi 
12 Dev Adam ile iki özel maç yapacak olan yıldızlar topluluğu ABD Milli Takımı dün İstanbul'a geldi. Atina 2004 öncesi Avrupa turuna çıkan ve kadrosunda Tim Duncan, Allen Iverson, Carmelo Anthony, Stephen Marbury, Lebron James gibi yıldızları barındıran ABD kafilesi, Almanya ve Sırbistan Karadağ'ın ardından dün 12.30'da özel uçakla Belgrad'dan İstanbul'a geldi. 60 kişiden oluşan kafileyi havalimanında federasyon adına Ali Özsoy, Emir Turan ve Emin Balcı karşıladı. 

Dev maç 21.00'de 
YORGUNLUK nedeniyle ilk idmanını iptal eden ve bu sabah hafif bir şut idmanını uygun gören Rüya Takımı ile ile Ay - Yıldızlı ekibimiz bu akşam saat 21.00'de Abdi İpekçi Salonu'nda karşı karşıya gelecek. Dev mücadele Show TV'den naklen yayınlanacak. A kategorisi 105, B kategorisi 80, C kategorisi 65, D kategorisi 45 ve E kategorisi 30 milyon liradan olmak üzere piyasaya sürülen biletlerin büyük çoğunluğu tükendi. Millilerimiz ABD ile ikinci maçı ise salı 20.00'de oynayacak. 

RÜYA TAKIM COACH Larry Brown NUMARA OYUNCU BOY MEVKİ TAKIM 4 Allen Iverson 1.83 Guard Philadelphia 5 Stephon Marbury 1.88 Guard New York 6 Dwyane Wade 1.93 Guard Miami 7 Carlos Boozer 2.06 Forvet Utah 8 Carmelo Anthony 2.03 Forvet Denver 9 LeBron James 2.03 Guard Cleveland 10 Emeka Okafor 2.08 Pivot Charlotte 11 Shawn Marion 2.01 Forvet Phoenix 12 Amare Stoudemire 2.08 Forvet Phoenix 13 Tim Duncan 2.13 Pivot San Antonio 14 Lamar Odom 2.08 Forvet LA Lakers 15 Richard Jefferson 2.01 Forvet New Jersey 

'Türkiye'den çok şey öğreneceğiz' 

ABD Milli Takımı'nın coachu Larry Brown, Ay-Yıldızlı ekibimiz ile oynayacakları maçların kendilerine olumlu katkı yapacağını söyledi 

İstanbul onuru 
COACH Larry Brown ile Rüya Takım oyuncularından Lakers'ın yeni transferi Lamar Odom dün Çırağan Oteli'nde basın toplantısı düzenlediler. Brown, İstanbul'da bulunmalarının büyük onur olduğunu belirterek, "Basketbolu seven bir ülkeye gelmek çok güzel. Atina öncesi eksiklerimizi son kez Türkiye'de göreceğiz" dedi. 

'Memo özel biri' 
BROWN, coachluğunu yaptığı Mehmet Okur'un, Detroit'in şampiyonluğunda büyük payı olduğunu söyledi. Brown, "Onu oynatmadığım için Türk halkının bana kızgın olduğunu duydum. Ama o gerçekten özel bir oyuncu. Mehmet'in Utah Jazz'da da iyi işler yapacağından kuşkum yok. Onu kaybetmek istemezdim" dedi. 

'Fark kapanıyor' 
LARRY Brown, ülke takımlarına karşı zorlanmaları yönünde bir soruya, "Ülkeler arasındaki fark giderek kapanıyor. Sadece Avrupa'da değil, Güney Amerika'da da çok iyi takımlar var. Çin de büyük gelişme gösterdi" cevabını verdi. NBA'ye dışardan çok oyuncu geldiğini kaydeden Milli Takım Coachu, "Bu sayede rekabet artıyor" dedi. 

'Altın kolay değil' 
TEMKİNLİ konuşan Lary Brown, Atina 2004'te altın madalyanın zor olduğunu söyledi. Brown, "Olimpiyatta altın almak kolay değil. Herhangi bir madalyaya ulaşmak kolay değil. Bunun için çok çalışmalıyız. Başarı için bu şart. Yenildiğimiz İtalya maçından çok şey öğrendik. Türkiye maçları da bize çok şey öğretecek." 

Aman dikkat 

MAÇIN en uygun koşularda izlenmesini amaçlayan önlemler kapsamında, Abdi İpekçi Spor Salonu'nun otoparkına, güvenlik, görevli, basın mensupları ve protokola ait özel giriş kartına sahip kişiler dışındakilerin araçları alınmayacak. Diğer araçlar, Kazlıçeşme otopark alanına yönlendirilecek. Salonun çevresi bariyerlerle çevrilerek, ikinci bir emniyet hattı oluşturuldu. 

Hido'ya maske 

BASKETBOL Milli Takımımız'da önceki akşamki idmanda burnuna darbe alan yıldız forvetimiz Hidayet Türkoğlu'nun durumunun iyi olduğu açıklandı. Genel Menajer Doğan Hakyemez, Hidayet'e özel maske yaptırdıkları belirterek, "Yüzde seksen forma giyecek" dedi. Bu arada ortakulak iltihabı geçiren ve ayağındaki ödem geçen Serkan ile Kerem Tunçeri'nin de oynayabilecek durumda olduğu bildirildi. 


</TEXT>
</DOC>
