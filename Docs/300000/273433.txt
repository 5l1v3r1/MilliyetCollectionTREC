<DOC>
<DOCNO> 273433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur34.html </URL>
<DATE> 2004/09/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
1 liralık borcu yüzünden hapis yatacaktı .. 
</HEADLINE>
<TEXT>

     Vakıflar Bankası'nın 1 liralık alacağı için başlattığı icra takibi kapsamında ''mal beyanında bulunmadığı'' gerekçesiyle 10 gün hapis cezasına çarptırılan Sabit Gölbeyoğlu'nun bu cezaya itirazının görüşüldüğü davada, duruşmaya katılmadığı için ''müştekinin şikayet hakkının düşürülmesine'' karar verildi. 
     ''Mal beyanında bulunmadığı'' gerekçesiyle hakkında verilen 10 günlük hapis cezasına yapılan itirazın görüşüldüğü İstanbul 2. İcra Ceza Hakimliği'ndeki duruşmaya, Sabit Gölbeyoğlu ve avukatı Celal Akalın katıldı. Müşteki Vakıflar Bankası avukatı Yavuz Öztürk ise duruşmaya gelmedi. 
     Hakim Gülgün Yılmaz, müşteki vekilinin mazeretsiz olarak duruşmaya gelmemesini dikkate alarak İcra İflas Kanunu'nun 349. maddesi uyarınca ''müştekinin şikayet hakkının düşürülmesine'' karar verdi. 
     Gölbeyoğlu, duruşma sonrası yaptığı açıklamada, ''Çocuğumun okul taksidini 1 lira eksik yatırdım diye hakkımda dava açıldı. 1 lirayı yatırdık. 10 gün hapis kararı vardı. Karar, mahkeme tarafından düşürüldü. Ana borç olan 1 liraya 3 yıl içinde en fazla 8 lira faiz gelmesi gerekirken 24 milyon 500 bin lira faiz geldi. Eğer bu para 25 bin lira olsaydı demek ki trilyonlar tutacaktı'' dedi. 
     
     OLAYIN GEÇMİŞİ 
     ''Alacaklı'' sıfatıyla Vakıflar Bankası'nın başlattığı icra takibi çerçevesinde Sabit Gölbeyoğlu'na, İstanbul 2. İcra Dairesi'nden ödeme emri gönderilmişti. 
     ''Ana paranın 1 lira, işleyen yasal faiz ve diğer giderlerle birlikte toplam alacağın da 34 milyon 849 bin 356 lira olduğu'' bildirilen ödeme emrinde, Gölbeyoğlu'nun bu konudaki yasal hakları da hatırlatılmıştı. 
     Gölbeyoğlu hakkında ayrıca İstanbul 2. İcra Ceza Hakimliği tarafından, ''süresinde mal beyanında bulunmadığı'' için İcra İflas Kanunu'nun 337. maddesi gereğince 10 gün hafif hapis cezası verilmişti. 
     Sabit Gölbeyoğlu'nun avukatı da bu hapis cezasına, ''alacaklı tarafından müvekkilinin malvarlığının bilindiği'' gerekçesiyle itirazda bulunmuştu. 
     
</TEXT>
</DOC>
