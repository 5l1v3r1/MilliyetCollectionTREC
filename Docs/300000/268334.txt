<DOC>
<DOCNO> 268334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/spo05.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya eğitim ne olacak 
</HEADLINE>
<TEXT>


Federasyon, Dünya Kupası'nı kazanma primini brüt 50 trilyon lira gibi rekor düzeye çıkarırken, Ersun Yanal'ın da dikkat çektiği eğitime sadece 4.8 trilyon ayırması çelişki yarattı 

HABER YORUM CEMAL ERSEN 


Milli takımın Almanya'da yapılacak Dünya Kupası finallerine katılıp, kupayı kazanması halinde Futbol Federasyonu'nun toplam 50 trilyon lira prim vereceğini açıklaması yeni bir tartışma yarattı. Final vizesine 15 trilyon 10 milyon dolar , şampiyonluğa ise 35 trilyon 22.5 milyon dolar prim biçilmesi Türk spor tarihinin en yüksek rakamlı ödülü olurken, futboldaki alt yapı, tesis, eğitim giderlerinin söz konusu primin onda birinin altında kalması büyük bir çelişki yarattı. 

Bütçe belli 
Milli Takımlar Teknik Direktörü Ersun Yanal, "Başarılı olabilmek için eğitim şart, profesyonel futbol eğitimi gerekli" ifadeleriyle Türk futbolunun önündeki engellere dikkat çekerken, federasyonun 2004 - 2005 yılı bütçesinde eğitim giderlerine 1 trilyon 227 milyar lira ayırması dikkat çekti. 2 ve 3. lig kulüplerine "proje karşılığı alt yapı ve eğitim yardımı" adı altında 3 trilyon 600 milyar lira verilmesini öngören federasyon, söz konusu giderlere toplam 4 trilyon 827 milyar lira ayırdı. 

Kaynak merakı 
2004 - 2005 yılı toplam bütçesi 83 trilyon 843 milyar 628 milyon lira olarak genel kurulda karara bağlanan federasyonun, A Milli Takımı vaat ettiği brüt 50 trilyonluk primi hangi kaynaklardan sağlayacağı da merak uyandırdı. Bu dönemde toplam 13 trilyon 165 milyar liralık sponsor geliri elde etmeyi planlayan Futbol Federasyonu'nun iki yıl içinde bu kalemin gelirini asgari üçe katlaması gerekiyor. Bu arada 50 trilyonluk brüt primden kesilecek vergiyi futbolcuların ödemesinin kararlaştırılması da futbolda bir ilk olacak. 

Kazandır kazan 

FUTBOL Federasyonu Başkanı Levent Bıçakçı, milli takımdaki yeni prim sistemini açıkladı. Gürcistan maçına 20, Yunanistan karşılaşmasına ise 120 milyar lira prim belirlediklerini söyleyen Bıçakçı, bunların yarısının galip gelindiğinde, diğer yarısının ise Dünya Kupası'na katılma durumunda ödeneceğini açıkladı. 
MİLLİ takımın, finallere katılması halinde 15 trilyon lira kazanacağını vurgulayan Bıçakçı, "Bunun 7,5 trilyonu katılma hakkı elde edildiğinde, diğer bölümü de maç başına ödenecek. 35 trilyon lira da şampiyonluğa uzanan süreçte hak edilecek" dedi. Başkan, bunun brüt olduğuna da dikkat çekti. 

'Hoşgeldin Rüştü ' 

Hakan Şükür, Barcelona'dan Fenerbahçe'ye dönen milli kalecinin arka arkaya üç şutu kurtaramadığını görünce, takılmadan duramadı 

BİLAL MEŞE 

33. yaşını kutladı 
MİLLİ Takımımız'ın golcüsü Hakan Şükür, dün 33. yaşına basarken, antrenmanlarda esprileriyle tüm arkadaşlarının neşe kaynağı oldu. Ay - Yıldızlılar'ın önceki akşam yapılan şut çalışmasında yine formda olduğunu gösteren Kral, Fenerbahçe'ye dönen Rüştü'ye göndermede bulundu. Tecrübeli kalecinin üst üste üç şutu kurtaramadığını gören Hakan, "Hoşgeldin Rüştü" diyerek, arkadaşına takıldı. 

Misafir kaleci 
GÜRCİSTAN maçı için bugün Trabzon'a gidecek Milli Takımımız'da Teknik Direktör Ersun Yanal, çalışma dozunu artırdı. Dünü Florya'da iki idmanla tamamlayan Ay - Yıldızlılar'ın dün sabahki antrenmanında, kanat ortalardan gol ve frikik çalışması yaptırdı. Milli Takımlar Teknik Direktörü, idmanda dördüncü kaleciye ihtiyacı olduğunu belirterek, Galatasaray PAF Takımı'ndan Hakan'ı da ağabeylerine dahil etti. 

Milliler'de çifte şok 

A Milli Takım'da Ergün ve Servet'in sakatlanması moralleri bozdu. Ay - Yıldızlı ekibin önceki günkü idmanında sağ ayak bileğinden sakatlanan ve dün MR'ı çekilen Ergün'ün Gürcistan maçında oynayamayacağı, Yunanistan maçına da yetişmesinin zor olduğu açıklandı. Milli takımın dün akşamki idmanında ise Servet sakatlandı. Sağ diz iç yan bağlarında zorlanma meydana gelen ve yürümekte bile zorluk çeken genç futbolcunun durumu bugün belli olacak. 

'Güneş anlayamadı' 

MEHMET DEMİRCAN 

'İyi günler yakında' 
SCHALKE'NİN en büyük hücum silahı Hamit Altıntop, aynı başarıyı milli takım forması altında da yakalamak istiyor. İlk 11'e girebilmek için çok çalıştığını belirten Hamit, "Artık Ay - Yıldızlı ekipte tecrübe kazandım. Şenol Güneş hocam bana birkaç kez şans vermişti ama beni herhalde iyi anlayamadı. Ersun hocamla iyi günlerin yakında olduğuna inanıyorum" diye konuştu. 

'Rekabet çok güzel' 
MİLLİ takımda forvette çok yetenekli futbolcular olduğunu söyleyen Altıntop, "Hakan Şükür, Tuncay, Nihat, Serhat gibi arkadaşlarımın yanında rekabet ortamına girdiğim için mutluyum. Bu rekabetten bir şeyler kapıyorum" dedi. Hamit, Gürcistan ve Yunanistan öncesi takımda moralin yüksek olduğunu ve iyi başlamak için ellerinden geleni yapacaklarını dile getirdi. 


</TEXT>
</DOC>
