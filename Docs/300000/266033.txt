<DOC>
<DOCNO> 266033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo08.html </URL>
<DATE> 2004/08/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bursaspor taraftarından destek bekliyor 
</HEADLINE>
<TEXT>

     Bursaspor Kulübü İkinci Başkanı Süleyman Önsever, hala takımın İkinci Lig A Kategorisi'ne düşmesinin şokunu üzerlerinden atamadıklarını, yeniden Türkiye Süper 1. Ligi'ne çıkabilmek için kentteki herkesin desteğine ihtiyaç duyduklarını söyledi. 
     Önsever, düzenlediği basın toplantısında, ligdeki ilk maçı 28 Ağustos Cumartesi günü cezaları nedeniyle Çanakkale'de yapacaklarını, bu zorlu karşılaşmada tribün desteğine ihtiyaç duyacaklarını belirtti. 
     Bursa'nın Türkiye'nin en önemli sanayi kenti olduğunu, ilçeleriyle birlikte 2 milyona ulaşan nüfusu bulunduğunu ifade eden Önsever, ''Böylesine büyük bir kentin takımının 2. Lig'de olmasını kabullenemiyoruz. Hedefimiz, 2. Lig'de misafir olup önümüzdeki sezon yeniden Türkiye Süper Birinci Ligi'ne yükselmek'' dedi. 
     Önsever, 15 kişiden oluşan yönetim kuruluyla Bursaspor'un tüm sorunlarıyla baş edemeyeceklerini, görevlerini geçmişe yönelik eleştiriler yapmadan, çözüm üreterek yapmaya çalıştıklarını, ancak destek olmadan tam başarıya ulaşmalarının güç olduğunu kaydetti. 
     Bursaspor'a İkinci Lig A Kategorisi'nde mücadele etmenin yakışmadığını belirten Önsever, şunları söyledi 
     ''Bursaspor'un yeri kesinlikle birinci lig. Hedefimize ulaşmak için de desteğe ihtiyacımız var. Hafta sonu, Vestel Manisaspor ile Çanakkale'de yapacağımız maça taraftarımızı bekliyoruz. Herkes gücü oranında bu takıma destek vermeli. Taraftarımızı kombine bilet alarak destek vermeye çalışıyoruz. 8 yıl önce Remzi Cinoğlu'nun başkanlığındaki yönetim kurulu listesinde yer almıştım. O dönem 2 milyon dolarlık kombine bilet satılmıştı. Bu rakamı yeniden yakalamalıyız.'' 
     
</TEXT>
</DOC>
