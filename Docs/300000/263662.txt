<DOC>
<DOCNO> 263662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonyas03.html </URL>
<DATE> 2004/08/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Light gıdalar ''obur'' yapmasın 
</HEADLINE>
<TEXT>

     Bisküviden, süte, etten pirince kadar ''light''ı üretilen gıdaların tüketimi giderek artarken, uzmanlar bu ürünlere bağlı olarak gelişebilecek ''oburluğa'' karşı uyarıyor. 
     Ege Üniversitesi Mühendislik Fakültesi Gıda Mühendisliği Bölümü Öğretim Üyesi Doç. Dr. Sibel Karakaya, bugün Türkiye'de erkeklerin yüzde 25, kadınların ise yüzde 30'undan fazlasının tansiyon, damar sertliği, kalp hastalıkları, kanser gibi ciddi hastalıklara yol açan kilo fazlalığı sorununu yaşadığını söyledi. 
     Bu nedenle son yıllarda diyet sektörünün inanılmaz büyüme gösterdiğini vurgulayan Karakaya, kilolarından kurtulmak isteyenlerin doktorlara, diyet uzmanlarına ve spor salonlarına akın ettiğini ve kilo aldırmayacağına inandıkları ''light'' ürünleri adeta hayatlarının bir parçası haline getirdiğini kaydetti. 
     Karakaya, gösterilen yoğun talep nedeniyle light ürünlerin gıda ve diyet sektöründe önemli bir paya sahip olamaya başladığını ifade ederek, şunları söyledi 
     ''Normal bir gıda, enerjisi yüzde 25 oranında azaltılırsa light oluyor. Yani bu 4 birim gıda yerine 3 birim tüketmek anlamına geliyor. Bugün milyon dolarlarca bir pazar oluşan light ürün sektöründe bisküvi, süt, peynir, yoğurt, et ürünleri, pirinç, tuz, pasta, içecekler, tatlı gibi çok sayıda gıdanın light çeşidi tüketilmeye başlandı. Bu pazarda en başta gelen ürünü ise tüketimi kolay olan light bisküviler oluşturuyor. Şişmanlatmıyor diye en çok ilgiyi bisküvi görüyor.'' Light ürün tüketilmesinin sağlık açısından çok fazla bir sakıncasının bulunmadığını, ancak beslenme alışkanlıklarının bozulması durumunda olumsuz sonuçların ortaya çıkabileceğini ifade eden Karakaya, giderek artan light gıda tüketimine karşı uyardı. 
     
     LİGHT, DAHA FAZLA MI YEDİRİYOR 

     Öncelikle light gıdaların insülin direncini azalttığı için yeme isteğini daha fazla artırdığı yolunda iddiaların bulunduğunu ve bunların araştırıldığını dile getiren Karakaya, şöyle devam etti 
     ''Bu ciddi bir iddia... Çünkü, kişide bir beslenme bozukluğu ortaya çıkarabilir. Öte yandan light gıdaların kilo aldırmadığı konusu ne kadar yenildiği ile ilgili. Sonuçta 4 birim tüketen kişi, aynı yeme düzeninde light gıdalar ile bunu 3 birime düşürüyor. Light gıda fazla tüketilirse bir anlamı da kalmıyor. Normal şartlarda kişi, tükettiği gıdaları azaltmış olsa da kilolarından uzun vadede kurtulabilir. Light gıda tüketilmeden de beslenmenin düzene sokulması ve spor ile fazla kilolar atılabilir.'' 
     
     DAHA FAZLA KİLO YAPMASIN 

     Zayıflamak için alınan light ürünlerin bazı vatandaşlar tarafından bilinçsiz bir şekilde fazlaca tüketilebildiğini vurgulayan Karakaya, '' Nasıl olsa şişmanlatmıyor düşüncesi obur yapabilir. Kişi, az enerji verdiği için sürekli light ürün tüketip, beslenme alışkanlığını bozabilir. Bu da oburluğu ve daha fazla kiloyu beraberinden getirebilir'' dedi. 
     Karakaya, bu yüzden beslenmede önemli bir yer tutan light ürünlerin tüketimine dikkat edilmesi gerektiğini belirterek, light ürünlerle beslenirken meyve-sebzeden vazgeçilmemesinin sağlık açısından iyi olacağını sözlerine ekledi. 

     
</TEXT>
</DOC>
