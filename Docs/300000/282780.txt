<DOC>
<DOCNO> 282780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur13.html </URL>
<DATE> 2004/10/23/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Erdoğan eski arkadaşını gördü Sebo n'aber 
</HEADLINE>
<TEXT>

     Başbakan Recep Tayyip Erdoğan, ziyaret ettiği Tayfunspor Kulübü'nde, 1970'li yıllarda karşılıklı futbol oynadığı arkadaşıyla karşılaştı. 
     Başbakan Erdoğan, dün akşam Çevik Kuvvet Şube Müdürlüğü'ndeki iftar yemeğinin ardından Uluslararası Bankacılık Enstitüsü'nün yemeğine katılmak üzere Tophane-i Amire Kültür Merkezi'ne geçti. 
     Bina önünde vatandaşların sevgi gösterileriyle karşılanan Erdoğan, aynı yerde bulunan Tophane Tayfunspor Kulübü'nü ziyaret etti. 
     Kulübe gelişinde alkışlarla karşılanan Erdoğan, 1974-1978 yılları arasında İETT Spor'da oynarken Tophane Tayfunspor Kulübü'nde yer alan futbolcu arkadaşı Sebahattin Boğalar ile karşılaştı. 
     Başbakan ile Boğalar arasında ilginç diyaloglar geçti. 
     Boğalar'ın ''Baba ne haber '' demesi kulüpte bulunanları güldürürken, Başbakan Erdoğan da arkadaşına ''Sebo ne haber Yaşlandın mı yoksa bana mı öyle geliyor '' diye takıldı. 
     Erdoğan, daha sonra kulüp binasına girerek, burada çay içti. 
     Erdoğan'ın kulüpten ayrılmasının ardından gazetecilerin sorularını yanıtlayan Sebahattin Boğalar, 1974-1978 yılları arasında Başbakan Erdoğan ile 1. Amatör kümede rakip takımlarda futbol oynadıklarını, kendisinin sağbek, Erdoğan'ın ise santrfor olduğunu söyledi. 
     Başbakan Erdoğan ile en son Beyoğlu belediye başkanlığına adaylığını koyduğu zaman görüştüğünü kaydeden Boğalar, ''Bir sporcu arkadaşım bu seviyeye geldiği için çok gururlandım. Şeref duydum, dünyalar benim oldu'' dedi. 
     Ziyaret sırasında Başbakan Erdoğan'a ''Top oynuyor musun '' diye sorduğunu da dile getiren Boğalar, ''Başbakan bana, 'Sebo vakit bulamıyorum. Zaten oynarsam sakatlanırım diye çekiniyorum. İşlerimiz de başımızdan aşkın' yanıtını verdi'' şeklinde konuştu. 

     
</TEXT>
</DOC>
