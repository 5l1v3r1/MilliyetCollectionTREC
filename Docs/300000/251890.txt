<DOC>
<DOCNO> 251890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko13.html </URL>
<DATE> 2004/06/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mevduatta güvence, 50 milyar liraya çekiliyor... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, mevduatta tam güvencenin 5 Temmuz 2004 tarihinden itibaren yeniden 50 milyar lira ile sınırlandırılacak olmasını değerlendirirken, bunun mevduat hareketlerine pek etkisinin olacağını zannetmediğini söyledi. 
     A.A muhabirinin, mevduat güvencesinin sınırlandırılmasına ilişkin sorularını yanıtlayan Sayın, 5 Temmuz sonrasında da, 50 milyar liraya kadar olan mevduata güvencenin devam edeceğini hatırlattı. 
     50 milyar lira altında kalan mevduatın toplam mevduata oranının yüzde 64'ler seviyesinde olduğunu anlatan Sayın, mudi sayısı açısından ise bunun yüzde 99'a karşılık geldiğini kaydetti. 
     50 milyar lira üzeri mevduata sahip mudi sayısının ise yüzde 1 olduğuna işaret eden Sayın, ''Bu yüzde 1, zaten paralarının nerede, nasıl olacağını biliyor. Şu ana kadar da bunlar parasının takip eden kişilerdir. Bugüne kadar nasıl takip etmişlerse, bugünden itibaren de takip edeceklerdir'' diye konuştu. 
     
     KAMU BANKALARINA KAYIŞ YOK 
     Mevduat güvencesinin sınırlandırılacak olması nedeniyle, kamu bankalarına şu ana kadar herhangi bir şekilde mevduat kayması olmadığını da söyleyen Sayın, tersi bir durumda dengeyi sağlayacak harekette bulunacaklarını vurguladı. 
     Zeki Sayın, böyle bir durumda mevduat faizlerinde yapılacak bir indirim ile dengenin sağlanabileceğini belirtirken, şu anda böyle bir şeye ihtiyaç duyulmadığını tekrarladı. 
     
     MEVDUAT GÜVENCESİ 
     Mevduata son olarak bir yıl önce getirilen sınırsız güvence, 5 Temmuz'dan itibaren yeniden 50 milyar lirayla sınırlandırılıyor. 
     Daha önce mevduatta güvence sınırı 50 milyar lira iken, geçen yıl İmar Bankası yönetimine el konulmadan önce çıkan kararla, bankalardaki mevduatın tamamı 'bir yıllığına' tam güvence altına alınmıştı. 
     Bir yıl önce alınan karara göre 5 Temmuz'da uygulaması başlayacak sınırlı mevduat garantisi, her müşterinin, her bir bankada açacağı '50 milyar liraya kadar' TL ve döviz cinsi mevduatını, Tasarruf Mevduatı Sigorta Fonu'nun TMSF güvencesi altına alıyor. 
     Buna göre herhangi bir banka tasfiye edilirse TMSF bu bankadaki tasarruf mevduatı sahiplerine, hesaplarının 50 milyar liralık kısmı için ödeme yapacak. Daha fazla mevduatı bulunanlar ise mevduatının kalan kısmını ancak banka tasfiye edilirse, tasfiye ya da iflas masasından alabilecek. 
     Yeni dönemde bir kişi adına, aynı bankanın farklı şubelerinde açılmış tasaruf mevduatının anapara ve faiz toplamı 50 milyar lirayı aşıyorsa, sadece 50 milyar liralık kısım mevduat sigortası kapsamında değerlendirilecek. 
     Farklı bankalarda açılan hesaplar için ise 50 milyar liralık sınır ayrı ayrı değerlendirilecek. Örneğin 200 milyar lirası bulunan bir tasarruf sahibi bunu tek bir bankada tasarruf mevduatı olarak değerlendirirse bunun sadece 50 milyarı garanti altında olacak. Ancak söz konusu parayı 50'şer milyar liralık dilimler halinde dört ayrı bankaya tasarruf mevduatı olarak yatırırsa, dört bankadaki hesabı da garanti kapsamında olacak. 
     
</TEXT>
</DOC>
