<DOC>
<DOCNO> 282529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur03.html </URL>
<DATE> 2004/10/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Seçimde parmağına boya sürdürmedi, 25 gün hapis cezası yedi 
</HEADLINE>
<TEXT>

     Turaç TOP İZMİR, DHA 

İZMİRLİ karikatürist Mustafa Ak, 28 Mart Yerel Seçimleri'nde oy kullandıktan sonra parmağına boya sürdürmediği için hakkında açılan davada 25 gün hapis ve 275 milyon lira para cezasına çarptırıldı. Cezaları ertelenen Ak, " Parmağa boya sürülmesi, devletin tek tek bireylerine güvenmediğinin, inanmadığının bir işaretidir. Sadece kendimi şüpheli gibi hissetmemek için parmağıma boyayı sürdürmedim'' dedi. 
     Balçova İlçesi'nde oturan 44 yaşındaki Mustafa Ak, eşiyle birlikte 28 Mart Mahalli İdareler Seçimi'nde oy kullanacakları Yusuf Uz İlköğretim Okulu'na gitti. Okuldaki 1126 numaralı sandıkta oylarını kullanan Ak çiftinden Mustafa Ak, sandık görevlilerinin sol el işaret parmağını boyamak istemelerine itiraz etti. 
     Parmağını boyatmak istemeyen Ak, seçim görevlilerinin çağrısı üzerine gelen polisler tarafından gözaltına alındı. Karakola götürülen Ak, oy kullanma işleminin bitmesinin ardından ifadesi alındıktan sonra serbest bırakıldı. 
     Savcılık tarafından yapılan inceleme sonrası Mustafa Ak hakkında, 298 Sayılı Seçimlerin Temel Hükümleri ve Seçmen Kütükleri Hakkında Kanuna muhalefet suçundan ceza davası açıldı. İzmir 17'nci Asliye Ceza Mahkemesi'nde görülen davada, tutuksuz yargılanan Mustafa Ak hakkında 1 aydan 6 aya kadar hapis cezası istendi. 
     Mahkeme heyeti, suçlamaları kabul etmeyip amacının çağdaş bir yurttaş olma çabası olduğunu söyleyen Mustafa Ak'ı önce 6 ay hapis cezasına, daha sonra duruşmadaki iyi halini gözönüne alarak 25 gün hapis ve 275 milyon lira para cezasına çarptırdı. Ak'ın cezaları ertelendi. 
     
     DEVLET VATANDAŞINA GÜVENMİYOR MU 
     Başına gelen olayın Türkiye'de bir ilk olduğunu ve hakkını sonuna kadar arayacağını dile getiren Mustafa Ak, " Parmağıma boya sürülmesinin nedeni, mükerrer oy kullanmamam içinmiş. Ben bugüne kadar hiç mükerrer oy kullanmadım. Bunu yapmam için toplumsal ya da kişisel bir fayda beklemeliyim. En azından aday olmalı veya bir partinin üyesi olmalıyım. Ancak bunların hiçbirisi değilim. Ben seçimlerle ilgili hiçbir çalışmaya katılmadım ki tedbir alınsın. Kaldı ki, parmağa boya sürülmesi de bir tedbir değildir. Demokratik ülkelerde sanık aksi ispat edilmediği sürece suçsuzdur. Ben, sanık kapsamına dahi girmiyorum, girmemeliyim. Benim davranışım, demokrat ve çağdaş bir yurttaş olma çabamdan öte birşey değildir. İnsanların işaretlenip dolaştırılması demokrasiyle yönetilmeyen ülkelerde uygulanabilir. Bu uygulamayı devam ettirenler, bana göre paranoya içindedir. Bu uygulama, parmağa konan bir işaretten öte devletin tek tek bireylerine güvenmediğinin, inanmadığının bir işaretidir. Ben oy kullanırken güvensizliğin bir işaretiyle damgalanmamalıyım. Hiç kimse çocuklarına bu kara lekeyi açıklamak zorunda bırakılmamalı. Bu çağdışı uygulamaya son verilmelidir'' dedi. 
     Aynı zamanda kırtasiye dükkatını işleten Ak, temyize gideceğini sözlerine ekledi. 
     
</TEXT>
</DOC>
