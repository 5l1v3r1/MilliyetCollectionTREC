<DOC>
<DOCNO> 250337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur39.html </URL>
<DATE> 2004/06/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
ÇHD'dan Bush için suç duyurusu... 
</HEADLINE>
<TEXT>

     Çağdaş Hukukçular Derneği ÇHD üyesi bir grup avukat, ''savaş suçu işlediği'' gerekçesiyle ABD Başkanı George W. Bush hakkında savcılığa suç duyurusunda bulunarak, tutuklanmasını istediler. 
     İstanbul Adalet Sarayı önünde toplanan grup adına basın açıklaması yapan ÇHD İstanbul Şube Başkanı Murat Karadağ, NATO Zirvesi'nin önümüzdeki günlerde İstanbul'da toplanacağını hatırlatarak, bugüne kadar NATO kapsamında ''demokrasi ve insan hakları'' adı altındaki tüm müdahalelerin, dünya halklarını acı ve gözyaşına boğan sonuçları olduğunu söyledi. 
     Karadağ, şöyle konuştu 
     ''NATO çerçevesinde yapılan müdahalelerden dolayı yaşanan hak ihlalleri konusunda savaş hukuku ve diğer uluslararası sözleşmelere aykırılık nedeniyle suç duyurusunda bulunacağız. Bu suç duyurusu kapsamında, hak ihlallerini devlet başkanı düzeyinde savunan ve yeni stratejilerin oluşturulmasında etkin olan George W. Bush'un gözaltına alınarak yargılanmak üzere tutuklanması gerekmektedir.'' Avukatlar tarafından Bakanlık Savcılığı'na verilen dilekçede, Bush'un ''savaş suçu'', ''barışa karşı değişik suçlar işlediği'', ''insanlığa karşı suç oluşturan eylemler gerçekleştirdiği'', ''canlıların yaşayabileceği çevre koşullarını yok ettiği'', ''Ortadoğu halklarını ve dünya haklarını birbirine kışkırttığı'' öne sürüldü. 
     Bush'un Türkiye'ye gelir gelmez gözaltına alınması gerektiği öne sürülen dilekçede, şöyle denildi 
     ''Yargılama sonucunda verilecek cezanın yerine getirilmesini sağlamak amacıyla yargılama süresinde sanık tutuklanmalıdır. Çünkü sanığın kaçma ve kaçırılma tehlikesi vardır. Kendisine tüm sanık hakları tanınmalı en kısa zamanda ulusalüstü yargı önüne çıkarılmalıdır. Kuşkusuz sanık Bush'a işkence yapılmamalı, ücretsiz olarak bir avukattan hemen yararlanma hakkı tanınmalıdır.'' Bu arada, kendilerini ''Ezilenlerin Sosyalist Platformu'' olarak nitelendiren başka bir grup da üyelerinin yasadışı şekilde gözaltına alındığı gerekçesiyle emniyette görevli polisler hakkında İstanbul Cumhuriyet Savcılığı'na suç duyurusunda bulundu. 
     
</TEXT>
</DOC>
