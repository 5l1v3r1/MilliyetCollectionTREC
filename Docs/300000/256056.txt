<DOC>
<DOCNO> 256056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/aspo.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM SAVAŞ ÇIKARDI 
</HEADLINE>
<TEXT>


Fenerbahçe Teknik Direktörü, takım içindeki rekabeti artırmak için oyuncularının birbirinden özür dilemesini yasakladı. Alman hoca, "Futbol erkek oyunu. Biraz da böyle oynayın" dedi 


Fırtına gibi esti 
CHRİSTOPH Daum, Almanya kampında futbolcularının performansını artırabilmek için ilginç bir uygulama başlattı. Alman çalıştırıcı dün sabah yapılan çalışmada oyuncularını sık sık uyarırken, takım içinde "özür dilemeyi" yasakladı. Daum, birbirlerine sert giren futbolcularına seslenerek, "Futbol erkek oyunudur. Kibarlığı bırakın, sadece işinize bakın" dedi. 

Kıran kırana oyun 
BİRE bir adam geçme çalışmasının en hırçın ismi Recep oldu. Genç kaleci, üst üste yediği tekmelere önce bağırarak karşılık verdi, ardından arkadaşlarına aynı sertlikte müdahale etti. Recep'in sert faullerine aldırış etmeyen Daum, antrenmanın son derece ciddileşmesinden memnun kaldı. Bu arada Ümit Özat ile Tuncay arasında da sertlik nedeniyle tartışma yaşandı. 

Saygı duruşuna geçti 
ANTRENMANIN ikinci bölümünde ise Alman çalıştırıcı tansiyonu biraz düşürdü ve esprileriyle oyuncularını güldürdü. Daum, bir türlü gol atmayı beceremeyen Serkan Balcı'ya uzun süre takıldı. Tecrübeli teknik adam, Serkan'ın sonlara doğru fileleri havalandırması üzerine idmanı durdurdu ve tüm takımı bir dakikalık saygı duruşuna davet etti. 

Türkiyem sınavı 

FENERBAHÇE Almanya kampındaki ikinci hazırlık maçını bugün Berlin'de Türkiyemspor ile oynayacak. TSİ 19.00'da başlayacak olan karşılaşmayı Show TV naklen ekranlara getirecek. Gurbetçilerin en yoğun yaşadığı yer olan Berlin'de karşılaşmaya büyük ilgi olduğu bildirildi. 

UEFA'dan uyarı 

Tadilat istediler 
FENERBAHÇE Şükrü Saracoğlu Stadı, Şampiyonlar Ligi maçları öncesinde UEFA'nın denetimine takıldı. İsviçre'den gelen yetkililer, stadda yaptıkları incelemeler sonrasında basın tribününün yetersiz olduğunu belirleyip, maçlar öncesinde eksiklerin gidirilmesini istediler. UEFA yetkilileri, basın tribününün genişletilmesini ve teknik donanımın artırılmasını şart koştu. 

Ceza bile gelebilir 
SARI - Lacivertli yönetim, basın tribününün yanı sıra yıkımı ertelenen eski numaralı tribünde de bazı yenileme çalışmaları içine girecek. Şampiyonlar Ligi maçlarına kadar eksiklerin giderilmemesi durumunda para cezasının gündeme gelebileceği öğrenildi. Bu arada Fenerbahçeli yöneticiler, basın tribününü numaralıdan, maraton tribününe taşıma ihtimalini de masaya yatıracak. 

Şanssız Nobre 

MANNNHEİM ile oynanan maçta sakatlandıktan sonra dün akşamki çift kaleye katılan Marcio Nobre yine sakatlandı. Sağ arka adalesine darbe alan Brezilyalı futbolcu idmanı yarıda bıraktı. Hemen tedavisine başlanan Nobre'nin durumunun bugün Köln'de yapılacak kontrolden sonra belli olacağı öğrenildi. 



</TEXT>
</DOC>
