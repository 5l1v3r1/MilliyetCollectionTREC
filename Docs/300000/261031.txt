<DOC>
<DOCNO> 261031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/yas05.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıl'da yine silahlar konuştu 
</HEADLINE>
<TEXT>


Çakıl Gazinosu'nun işletmecisi Türkan Şerbetçi'nin yeni eşi, 4 kurşunla yaralandı. Şerbetçi'nin küçük kardeşi aranıyor... 

DİNÇER ŞEREF İstanbul 

Sarayburnu'ndaki Çakıl Gazinosu'nun işletmecisi Türkan Şerbetçi'nin yeni eşi Mustafa Durgun, silahlı saldırıda yaralandı. Polis, Şerbetçi'nin evliliğine karşı çıktığı öne sürülen küçük kardeşini arıyor. 
Durgun'la yaklaşık bir ay önce evlendiği Şerbetçi ve arkadaşları, gazino yanındaki kafenin bahçesinde otururken yanlarına dört kişi yaklaştı. Silahlarını çeken saldırganlar, Durgun'a ateş edip kaçtı. Kolundan ve karnından dört kurşunla yaralanan Durgun, International Hospital'da ameliyat edildi. Durgun'un hayati tehlikesinin bulunmadığı belirtildi. 
Polisin, saldırıyı, Şerbetçi'nin evliliğine karşı çıkan küçük kardeşi Fırat Turgut, arkadaşı Özkan Yılmaz'la kimlikleri belirlenemeyen iki kişinin gerçekleştirmiş olabileceği ihtimali üzerinde durduğu öğrenildi. 

Eski ortağı öldürülmüştü 
Şerbetçi'nin eski ortağı Mehmet Aslan, geçen yıl Bahçelievler'de uğradığı silahlı saldırıda hayatını kaybetti. Şerbetçi'nin oğlu Şeyhmuz Şerbetçi'nin Aslan'ı, annesiyle ilişkisinden dolayı öldürdüğü iddia edilmişti. Çakıl Gazinosu sahibi Yaşar Şerbetçi, 1988 yılında, Doç. Dr. Edip Kürklü'nün yaptığı by-pass ameliyatı sırasında öldü. Kayınbirader Mustafa Turgut, eniştesinin ölümünden, özel hastanenin başhekimi de olan Kürklü'yü sorumlu tuttu ve Kürklü'yü otomobilinin içinde beş kurşunla vurarak öldürdü. 




</TEXT>
</DOC>
