<DOC>
<DOCNO> 277364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/bila.html </URL>
<DATE> 2004/10/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çifte standart 
</HEADLINE>
<TEXT>


AB Komisyonu'nun yarın açıklanacak İlerleme Raporu'nda Türkiye'ye 17 Aralık zirvesinde müzakere tarihi verilmesini tavsiye edeceği artık biliniyor. 
Son olarak Başbakan Erdoğan'ın Almanya ziyaretinde görüştüğü Schröder de teyit edici açıklamalar yaptı. 
Kopenhag kriterlerini yerine getiren Türkiye için koşulsuz müzakereye oturmak bir haktır. Türkiye'nin bu hakkını vermemek için direnen Avrupalı siyaset adamları ve partileri bulunsa da Komisyon raporundan sonra aralık zirvesinden bu yönde karar çıkması kesinleşmiş gibi görünüyor. 
Ancak, Komisyon raporunun ve aralık zirvesi kararının koşulsuz olması önemlidir. Oysa, daha şimdiden AB'nin Türkiye'ye çifte standart uygulayacağı yönünde güçlü işaretler geliyor. 
Örneğin, Komisyon'un, Türkiye'yle müzakereleri kesme yetkisini saklı tutarak tarih verin tavsiyesinde bulunacağına ilişkin haberler bunu gösteriyor. Müzakere sürecinde, Türkiye'nin Kopenhag kriterlerini ihlal ettiği, demokrasi ve insan hakları konusunda olumsuz gelişmeler yaşandığı takdirde, müzakereler kesilecek. Böyle bir müzakere yöntemi Türkiye'den başka hiçbir ülkeye uygulanmadı. Bu, ikinci sınıf bir yaklaşım. 
Keza müzakerelerin önü açık biçimde yürütülecek olmasına yapılan vurgular da bir diğer çifte standart örneği. Avusturya'nın sık sık dile getirdiği gibi Türkiye'yle müzakereye oturmanın tam üyelikle sonuçlanacağı garantisi olmadığının, sürecin tam üyelik dışında sonuçlara da varabileceğinin şimdiden duyurulması. 
Tabii, üzerinde durulması gereken önemli bir gelişme de Fransa Cumhurbaşkanı Chirac'ın Türkiye'nin üyeliği için Fransa'da referandum yapılmasını desteklemesi. Chirac'ın, Türkiye'nin üyeliği aşamasında - ki 2014'ten önce öngörülmüyor - kendisinden sonra gelecek Fransız Cumhurbaşkanı'nı da referanduma gidilmesi konusunda bağlaması düşündürücü. Bu, Türkiye'nin üyeliğini şimdiden sıkıntıya sokacak bir yaklaşım ve kuşkusuz bir diğer çifte standart örneği... 
Başbakan Erdoğan da bu hususlara dikkat çekerek, Türkiye'nin söz konusu yaklaşımlardan hoşlanmadığını, rahatsız olduğunu vurguladı. 
AB'nin, Türkiye'ye diğer ülkelerden farklı olarak özel koşullar sürmesi büyük haksızlıktır. Başbakan Erdoğan ve hükümetin bu konuda AB'ye daha fazla baskı yapmaları gerekir. 
Keza, müzakere süreci öncesi veya sonrasında, AB'nin Türkiye'yi zorlayacak bazı koşullar getirmesi olasılığı da düşük değildir. AKP milletvekili ve Avrupa Konseyi Parlamenterler Meclisi üyesi Zekeriya Akçam, AB'nin taleplerinin Türkiye'nin iç dengelerini, kırmızı çizgilerini zorlayabileceği yönündeki görüşünde ısrar ediyor. AB'nin Türkiye'nin kırmızı çizgilerini sınayacağını vurguluyor, Akçam, daha önce de bu yönde açıklamalar yapmıştı. 
Akçam, AB'nin Türkiye'den yeni bir azınlık tanımı isteyebileceğini, Lozan'daki ölçülerin değiştirilmesini gündeme getirebileceğini daha önce de ifade etmişti. 
CHP Genel Başkan Yardımcısı Onur Öymen de bir süredir Avrupa başkentlerinde, AKP'lilerle birlikte temaslarını sürdürüyor. Roma'dan sonra Lizbon ve Atina'ya gitti. Öymen de, bu temaslarından aktardığı izlenimlerde, AB'den, müzakereden önce dahi Güney Kıbrıs'ın tanınması talebinin gelebileceğini, müzakere sürecinde okullarda Kürtçe eğitime geçilmesinin istenebileceğini, Lozan dışında azınlık tanımının gündeme getirilebileceğini, ruhban okulu ve Kıbrıs konusunda AB'nin Türkiye'yi zorlayabileceğini belirtiyor. 
Sonuç olarak Türkiye'nin AB ile müzakereye oturması, 40 yıllık süreç dikkate alındığında önemli bir aşamadır. Türkiye'nin bu aşamaya AB'nin lütfuyla değil, kendi kararlarıyla geldiği unutulmamalıdır. 
AB'nin çifte standart uygulamaya, ikinci sınıf muamele yapmaya hakkı yoktur. 



</TEXT>
</DOC>
