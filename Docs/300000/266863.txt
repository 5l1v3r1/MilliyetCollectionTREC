<DOC>
<DOCNO> 266863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko18.html </URL>
<DATE> 2004/08/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Irak'ta petrol borularına yeni sabotajlar... 
</HEADLINE>
<TEXT>

     Irak'ta petrol boru hatlarına yönelik dün başlayan sabotajlar sürüyor. 
     Ajanslara bilgi veren Iraklı bir petrol yetkilisi, saldırıya uğrayan 38 ve 48 inç genişliğindeki iki boru hattının Ramadi ile güneydeki depolama tankları ile pompalama istasyonlarını birbirine bağladığını bildirdi. 
     Irak'ın hafta başında 2, dün ise 1.6 milyon varil olan güneydeki terminallerinden petrol ihracatının bugün 1.5 milyon varil seviyesinde sürdüğü kaydedildi. 
     Petrol ihracatında görülen azalmanın boru hatlarına saldırılar nedeniyle gerçekleşip gerçekleşmediği konusu kesinlik kazanmazken dün saldırıya uğradığı açıklanan daha düşük taşıma kapasiteli 8 boru hattında yangının sürdüğü bildiriliyor. 
     
     FİYATLARDA HAFİF YÜKSELME 

     Irak'ta saldırı haberlerinin artmasıyla uluslararası borsalarda petrol fiyatları yükselişe geçti. 
     Londra'da işlem gören Brent türü ham petrolün varili 42 sent yükselerek 40.75 dolara ulaşırken New York Borsası'nda hafif türü ham petrolde son işlemler 43.50 dolardan gerçekleştiriliyor. 

     
</TEXT>
</DOC>
