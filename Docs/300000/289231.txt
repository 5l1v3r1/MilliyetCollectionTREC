<DOC>
<DOCNO> 289231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko10.html </URL>
<DATE> 2004/11/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Konya ovası yağmur bekliyor 
</HEADLINE>
<TEXT>

     Konya merkez Karatay İlçesi Ziraat Odası Başkanı Derviş Davaslı, don olayları başlamadan beklenen yağmur düşmezse, zararın yüzde 40'lara kadar çıkabileceğini söyledi. 
     Davaslı, dün akşam saatlerinde Konya'da yağan yağmurun çiftçinin beklentisini karşılamadığını belirtti. 
     Son 20 yıldır ''Tahıl ambarı'' olarak bilinen Konya Ovası'nda böyle bir kuraklık yaşanmadığına işaret eden Davaslı ''Şimdiye kadar hububat ekiminde yüzde 25'lere varan bir zarar oldu. Kış aylarıyla beraber toprak donmaya başlar. Don olayları başlamadan beklediğimiz yağmuru düşmezse zararımız yüzde 40'lara kadar çıkabilir'' dedi. 
     Bugünlerde yağacak etkili bir yağmurun çiftçinin kaderini değiştirebileceğini anlatan Davaslı, dün akşam saatlerinde yağan yağmurun çimlenmeyi etkileyecek seviyeye ulaşmadığını söyledi. 
     Çiftçinin kuraklık nedeniyle tarlasını sulamaya devam ettiğini ifade eden Davaslı, ''İmkanı olan çiftçi tarlasını suluyor. Elektrik ve benzin fiyatlarının giderek arttığı bu ekonomik ortamda her çiftçi tarlasını yeterince sulama şansına sahip değil. Yağmur yağmazsa zararımız önemli boyutlara ulaşacak'' diye konuştu. 
     Ocak ayından sonra kış soğuklarıyla birlikte don olaylarının başlayacağını ve topraktaki hayatın duracağını ifade eden Davaslı, çimlenemeyen tohumun toprağın altında kurtlar ve böcekler tarafından talan edileceğini kaydetti. 
     Bu yıl alınacak verimsiz hasatın Konya ekonomisini de etkileyeceğini vurgulayan Davaslı, tüm planlarını harmanda elde edeceği gelire göre yapan çiftçinin zararının piyasada bir durgunluğa yol açacağını da sözlerine ekledi. 
     
</TEXT>
</DOC>
