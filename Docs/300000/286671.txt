<DOC>
<DOCNO> 286671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo09.html </URL>
<DATE> 2004/11/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aydın Örs Hedefimiz Avrupa Ligi... 
</HEADLINE>
<TEXT>

     Fenerbahçe Erkek Basketbol Takımı Antrenörü Aydın Örs, hedeflerinin Avrupa Ligi olduğunu bildirdi. 
     Örs, Basketbol Federasyonu'nun resmi sitesine yaptığı açıklamada, sarı-lacivertli takıma geldiğinden itibaren düşüncesinin takımını Avrupa Ligi'ne hazırlamak olduğunu, bu nedenle de bu sezon ULEB Cup'ta mücadele etmek istediklerini belirterek, şunları kaydetti 
     ''Fakat yaşanan birtakım aksaklıklar nedeniyle bu gerçekleşmedi. Geçtiğimiz günlerde FIBA ile Avrupa Basketbol Ligleri Birliği'nin ULEB anlaşmasının ardından önümüzdeki sezon Avrupa'nın en iyi takımlarının yer alacağı yeni bir lig oluşumu sağlanacağı ifade edildi. Bu ligde Türkiye'nin kontenjanı kaç olur, bunu bilemiyorum. Ama biz Fenerbahçe olarak böyle bir oluşumda yer almayı çok isteriz.'' Bu sezon mücadele ettikleri FIBA Erkekler Avrupa Ligi'nde deplasmanda yaptıkları iki zorlu karşılaşmada iddialı bir oyun ortaya koyduklarını dile getiren Aydın Örs, şöyle devam etti 
     ''Gerek uzatmada şanssız bir şekilde kaybettiğimiz Unics Kazan, gerekse de farklı şekilde mağlup ettiğimiz BC Kiev takımları çok kariyerli ve önemli oyunculara sahip. Ama biz onlara karşı verdiğimiz mücadele ve sergilediğimiz performansla oldukça iyi bir başlangıç yaptık. Kupanın en üst seviye takımlarına karşı iyi işler yapabildiğimizi bu maçlarda gördük. Hedefimiz grubu ilk iki sırada tamamlayarak bir üst tura eşleşme avantajı ile çıkmak.'' 
     
</TEXT>
</DOC>
