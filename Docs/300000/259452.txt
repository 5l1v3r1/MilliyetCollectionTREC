<DOC>
<DOCNO> 259452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/eko09.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışında süre uzatımına onay 
</HEADLINE>
<TEXT>


ANKARA Milliyet 

Cumhurbaşkanı Ahmet Necdet Sezer, geçen yıl getirilen vergi barışı uygulaması kapsamında vadeye yayılan vergi borçlarının taksitlerini zamanında ödemeyenlerin, eylül sonuna kadar ödeme yapmaları koşuluyla söz konusu uygulama kapsamındaki hak ve kolaylıklardan yararlandırılmasına ilişkin yasayı onayladı. Getirilen düzenlemelerden bazıları şöyle 
TMSF'ce el konulan batık banka patronlarının mallarının satışından KDV alınmayacak. Telekomünikasyon Kurumu ile sözleşme imzalayarak veya ruhsat alarak telekomünikasyon altyapısı kurup işletenler, yüzde 15 özel iletişim vergisine tabi olacak. Özel sektörün eğitim alanındaki yatırımlarından elde ettiği gelirler beş yıl vergiden istisna tutuldu. Ödenmiş sermayesi en az 100 milyon dolar olan şirketlere, muhasebe kayıtlarını TL dışındaki paralarla tutma olanağı tanınıyor. 
Sezer, TMSF bünyesindeki Pamukbank'ın Halkbank'a devredilmesine ilişkin yasayı da onayladı. 


</TEXT>
</DOC>
