<DOC>
<DOCNO> 250581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo08.html </URL>
<DATE> 2004/06/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
86 yaşında hala antrenörlük yapıyor... 
</HEADLINE>
<TEXT>

     Belçika'nın en eski futbol antrenörü olan 86 yaşındaki Jean Vanden Wijngaerden, amatör ligde mücadele eden KVK Wemmel Kulübü ile yeni sözleşme imzaladı. 
     KVK Wemmel Kulübü'nün minik takımını çalıştıracak olan deneyimli teknik adam, yaptığı açıklamada, ''Arabam eskidi ama ben eskimedim. Depar atamam ama 73 yıllık futbol deneyimim çok önemli. Çalıştıracağım miniklere yeni şeyler öğretebileceğime inanıyorum'' dedi. 
     1931 yılında futbola başladığını, ancak dizinden sakatlandığı için profesyonel futbolcu olamadığını anlatan Wijngaerden, 73 yıldır futbolun içinde olduğunu ve aralarında Birinci Lig takımlarının da bulunduğu yaklaşık 40 kulüpte teknik direktörlük yaptığını açıkladı. 
     Wijngaerden, şöyle devam etti 
     ''Futbola ilk başladığımda, bana ayakkabının burnuyla topa vurmayı öğrettiler. Fakat bugün herşey çok daha farklı. Yeni teknikleri yıllar geçtikçe seminerlere giderek öğrendim. 
     Futbolda beni en çok üzen değişiklik ise futbolcuların tutumu. Eskiden bir futbol ayakkabısı alabilmek için aylarca para biriktiriyorduk. Şimdi ise herşey havadan düşmüş gibi oyuncuların kucağına iniyor. Futbolcular, kendilerine verilen malzemenin değerini bilmiyorlar. Soyunma odasında ayakkabısını unutan sporcular görüyorum. Bu benim için bir askerin tüfeğini unutması gibi.'' 
     
</TEXT>
</DOC>
