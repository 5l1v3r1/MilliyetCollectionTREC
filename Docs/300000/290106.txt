<DOC>
<DOCNO> 290106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun33.html </URL>
<DATE> 2004/11/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kudüs yoksa seçim de yok 
</HEADLINE>
<TEXT>

     Filistin Merkez Seçim Komisyonu, 9 Ocak'ta yapılması öngörülen Filistin Ulusal Yönetimi Başkanlığı seçimlerinin Kudüs'ü kapsamaması halinde, seçimin yapılmamasını kararlaştırdı. 
     Filistin Başbakanı Ahmed Kurey de dün yaptığı açıklamada, Filistinlilerin Doğu Kudüs'ü kapsamayan bir seçimi kabul etmeyeceklerini vurgulamıştı. Kurey, bunu temel bir sorun olarak gördüklerini ifade ederken, seçim sürecinde, topraklarında ''işgal ordusu'' bulunmaması gerektiğinin de altını çizmişti. 
     Seçim Komisyonu'nun Ramallah'ta yaptığı ve Gazze'deki yetkililerin video konferans yoluyla katıldığı toplantıda, seçim önlemleri ve prosedürleriyle ilgili bir dizi karar alındı. Toplantıda, mevcut yasalar doğrultusunda, başkanlık için başvuracak adayların 35 yaşından büyük olmaları, seçmen listelerinde kayıtlı bulunmaları ve 3 bin dolar kayıt parası yatırmaları kararlaştırıldı. 
     Filistin Ulusal Yönetimi ve yerel komiteler ile uluslararası kuruluşlarda çalışanların ise başkanlık adaylığı için bu görevlerinden istifa etmeleri gerekiyor. 
     Seçimlerde aday olacakların başvuruları yarın başlayacak ve başvuru süresi 1 Aralık 2004'te sona erecek. 
     
</TEXT>
</DOC>
