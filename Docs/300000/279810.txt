<DOC>
<DOCNO> 279810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur18.html </URL>
<DATE> 2004/10/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fatih ve Beşiktaş'ta alkollü sürücü dehşeti .. 
</HEADLINE>
<TEXT>

     Fatih ve Beşiktaş'ta Adana plakalı otomobilleri kullanan alkollü sürücülerin neden olduğu 2 ayrı trafik kazasında, 1 kişi öldü, 2 kişi yaralandı. 
     AA muhabirinin aldığı bilgiye göre, Adana'dan İstanbul'a gelen Veli Arıcı 33 , arkadaşı Serkan Talu ile buluştuğu Taksim'de bir süre alkol aldıktan sonra bir akrabasının evine gitmek üzere 01 TF 820 plakalı otomobiliyle Fatih Fevzipaşa Caddesi'ne geldi. 
     Aşırı hız ve alkolün de etkisiyle itfaiye ışıklarda aracın kontrolünü kaybeden Arıcı, kaldırıma çıkarak yol kenarındaki ağaca çarptı. Kaza sonucu Arıcı ile arka koltukta uyuyan Talu, ön kısmı büyük hasar gören otomobilde sıkıştı. 
     Olay yerine gelen itfaiye ekiplerince otomobilden çıkartılarak sağlık durumları kontrol edilen bu kişilerden Arıcı'nın kalbinin durduğu anlaşıldı. 
     Kısa süre sonra gelen sağlık ekiplerince ambulansa alınarak suni teneffüs yapılan Arıcı, bu çabalar sonrası tekrar hayat belirtileri göstermeye başladı. 
     Bunun üzerine Haseki Eğitim ve Araştırma Hastanesi'ne kaldırılan Arıcı, burada yapılan müdahalelere rağmen kurtarılamadı. Aynı hastaneye kaldırılan Talu'nun ise hayati tehlikesinin bulunmadığı öğrenildi. 
     Evli ve bir çocuk babası olan Arıcı'nın Adana'daki eşinin, birkaç gün sonra yeniden doğum yapacağı öğrenildi. 
     Beşiktaş'taki diğer kaza da, Akmerkez'den Arnavutköy yönüne giden alkollü sürücü Cihan Kendi'nin kullandığı 01 BB 100 plakalı otomobilin, Reşat Nuri Güntekin Sokak'ta kontrolden çıktıktan sonra takla atarak şarampole yuvarlanmasıyla oluştu. 
     Olay yerine gelen polislerce otomobilden hafif yaralı olarak çıkartılan Kendi, Şişli Etfal Eğitim ve Araştırma Hastanesi'ne kaldırılarak tedavi altına alındı. 
     
</TEXT>
</DOC>
