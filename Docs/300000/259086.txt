<DOC>
<DOCNO> 259086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur05.html </URL>
<DATE> 2004/07/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gaziosmanpaşa'daki yangın söndürüldü 
</HEADLINE>
<TEXT>

     Gaziosmanpaşa'da, meyve kasalarının konulduğu geniş alanda çıkan yangın söndürüldü. 
     AA muhabirinin aldığı bilgiye göre, Sultançiftliği Cebeci Köyü Taşocağı mevkiinde, sebze ve meyve halinde kullanılan kasaların konulduğu alanda gece saatlerinde çıkan yangının söndürülmesi için, itfaiye ekiplerince çalışma başlatıldı. 
     Gaziosmanpaşa, Şişli, Bağcılar itfaiye ekipleri ve İSKİ'ye ait su tankları ile iş makinelerinin katıldığı söndürme çalışmalarına, bazı vatandaşlar da yardımcı oldu. 
     Tüm çalışmalara rağmen uzun süre kontrol altına alınamayan yangında, itfaiye ekipleri, alevlerin yakındaki bir elektrik trafosuna sıçramasını ve çevreye yayılarak daha fazla büyümesini önlemeye çalıştı. 
     İtfaiyenin çalışmalarıyla kontrol altına alınarak söndürülen yangında, geniş bir alan üzerinde bulunan çok sayıda meyve ve sebze kasası yandı. 
     Bu arada, söndürme çalışmalarına katılan 1'i stajyer 3 itfaiye eri, yoğun dumandan etkilendi. 
     Şişli Etfal Eğitim ve Araştırma Hastanesi ile SSK Okmeydanı Eğitim ve Araştırma Hastanesi'ne kaldırılan itfaiyeciler, tedavilerinin ardından taburcu oldu. 
     Sebze ve meyve halinde çalışan kişilere ait olan meyve kasalarının depolandığı ve tamir edildiği alanda çıkan yangının uzun süre kontrol altına alınamamasına, çevredeki bazı vatandaşlar tepki gösterdi. 
     Çevrede oturan çok sayıda kişinin, yangını izlemek için yollara ya da alan çevresindeki tepelere çıktığı görüldü. 
     Yangının çıkış nedeni araştırılıyor. 
     
</TEXT>
</DOC>
