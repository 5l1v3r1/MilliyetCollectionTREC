<DOC>
<DOCNO> 256592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur16.html </URL>
<DATE> 2004/07/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Hasta yakınlarından doktorlara dayak... 
</HEADLINE>
<TEXT>

     Kayseri'de, kalbi duran hastayı kalp masajıyla hayata döndüren 2 doktor, 3 hasta yakını tarafından dövüldü. 
     Alınan bilgiye göre, Erciyes Üniversitesi EÜ Tıp Fakültesi Hastanesi Acil Servisi'nde görevli Dr. İsmail Altıntop, kalp krizi şikayetiyle servise gelen Adile A'ya 56 müdahale etti. 
     Altıntop'un, hastanın acil servisin bitişiğindeki Kalp Hastanesi yoğun bakım servisine naklini istemesine kızan hasta yakınları, doktorla tartıştı. Hastayı nakleden ve burada kalbi duran Adile A'ya, meslektaşı Dr. Yakup Çetinkaya ile birlikte kalp masajı yaparak hayata tekrar döndüren Dr. İsmail Altıntop, yoğun bakım servisinin kapısını zorlayarak içeri girmek isteyen hasta yakınlarıyla tekrar tartıştı. 
     Tartışma sırasında hasta yakınları, Dr. Yakup Çetinkaya'yı tekmeyle dövüp, Dr. İsmail Altıntop'un başına ise demir çubukla vurdular. Altıntop'un başına 4 dikiş atıldı. 
     Olaydan sonra hasta yakınları Bekir A, Mustafa A. ve Elvan A. polis ekiplerince gözaltına alındı. Sanıkların, ifadelerinde, ''Hastalarıyla yeterince ilgilenilmediği için doktorları darp ettiklerini'' söyledikleri öğrenildi. 
     
     ''KARŞILIĞI BU OLMAMALIYDI'' 

     Beyin Cerrahi Servisi'nde tedavisi süren Dr. İsmail Altıntop, şunları söyledi 
     ''Hastanın durumu çok ciddiydi. Kalp Hastanesi yoğum bakım servisine naklini uygun gördüm. Hasta yakınları bu duruma sinirlendi. Yoğun bakım servisinde hastanın kalbi durdu. Dr. Yakup Çetinkaya'nın da yardımıyla kalp masajı yaparak hastayı hayata tekrar döndürdüm. Bu sırada hasta yakınları servisin kapısını zorladı. İçeri girmemeleri için dışarı çıktığımda Dr. Yakup'u tekmelediler, benim de kafama demir çubukla vurdular. Kalbi duran hastayı yeniden hayata döndürmenin karşılığı bu olmamalıydı.'' EÜ Tıp Fakültesi Beyin Cerrahi Ana Bilim Dalı Başkanı Prof. Dr. Hidayet Akdemir de olayı kınadığını belirterek, ''Şifa dağıtan eller, zaman zaman saldırılarla karşılaşabiliyor. Yaralıyı kurtarmak için Hipokrat yemini eden doktor, tıbbi müdahalede bulurken hasta yakınlarınca dövülüyor. Bu gibi durumların yaşanmaması için insanların eğitilmeleri gerekiyor'' dedi. 
     Dr. İsmail Altıntop ve Dr. Yakup Çetinkaya'nın sağlık durumlarının iyi olduğu, hayata döndürülen Adile A'nın yoğun bakım servisinde tedavisinin devam ettiği ve olayla ilgili soruşturmanın sürdürüldüğü belirtildi. 

     
</TEXT>
</DOC>
