<DOC>
<DOCNO> 272550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/spo03.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'ye özel çit 
</HEADLINE>
<TEXT>


Galatasaray ile Beşiktaş cephesi derbi öncesi İstanbul Valiliği'nde buluştu. Yeni İnönü Stadı'nın tribünlerinin korner noktalarına çok yakın olması nedeniyle özel tedbir alınması kararlaştırıldı 

HALİL ÖZER 


Aslan yalnız gidecek 
BEŞİKTAŞ - Galatasaray derbisinin güvenlik toplantısı dün Valilik'te yapıldı. Vali Muammer Güler ve İstanbul Emniyet Müdürü Celalettin Cerrah'ın yer aldığı toplantıya Galatasaray'dan Fatih Gökşen, Beşiktaş'tan Hüseyin Yücel katıldı. Güvenlik tedbirleri baştan aşağı gözden geçirildi. Galatasaray, garanti verilmesi üzerine kendi güvenliğini götürme kararından vazgeçti. Taraftarları taşıyacak otobüslerin de saat 12.00'de Ali Sami Yen'den kalkması kararlaştırıldı. 

Polis sayısı artıyor 
İNÖNÜ Stadı'nın kapasitesinin 23 binden, 32 bin 145'e çıkması nedeniyle eskiye oranla daha fazla polisin görev yapması karara bağlandı. Biletsiz gelenlerin stat kapısından alınmayacağı maçta, toplam 4 bin 200 polis iş başında olacak. Beşiktaş'ın özel güvenlik elemanları da hazır bulunacak. Dünya Fair - Play haftası olması nedeniyle iki takım oyuncuları sahaya Fair - Play bayrağıyla çıkacak ve başkanlar maçtan önce birbirlerine çiçek verecek. 

400 ekstra bilet 
GALATASARAY'IN korkusu, korner bölgelerinde taraftarların sahaya çok yakın olmasıydı. Sarı - Kırmızılılar, buraya çit yapılmasını isterken, bu görüşü valilik de destekledi. Ayrıca Galatasaraylı taraftarların yer alacağı eski açığın her iki yanında Çarşı Grubu'nun oturacak olması da gündeme geldi. Ancak Beşiktaş bu konuda sorun yaşanmayacağını garanti etti. Bu arada kapasitenin artması nedeniyle bilet sayısı 1.200'den 1.600'e yükseltildi. 

Hagi'den derbi için özel plan 

RAŞİT ALTUN 

Farklı stratejiler 
GALATASARAY Teknik Direktörü Hagi, pazar günü oynanacak olan Beşiktaş derbisinin taktik hazırlıklarını yoğun bir şekilde sürdürüyor. Rumen teknik adamın, İnönü Stadı'ndan galibiyetle ayrılabilmek için değişik stratejiler belirlediği öğrenildi. Gheorghe Hagi'nin, Bodo Glimt karşılaşması nedeniyle sahaya yorgun çıkacak olan Beşiktaş karşısında oyun anlayışını dayanıklılık üzerine kuracağı bildirildi. 

İkinci yarı planı 
SEZON başından bu yana takımına tempolu oynamayı ilke edinen Hagi'nin, İnönü'deki zorlu sınavın ikinci yarısında sonuca gitmeyi planladığı öğrenildi. Maçın ilk yarısında rakibiyle başa baş ve tempolu oynamayı planlayan genç teknik adam, ikinci yarıda Kartal'ı vurmak istiyor. Sarı - Kırmızılılar, basına kapalı yapılan antrenmanlarda kondisyon açıcı özel programlarla hazırlıklarını sürdürüyor. 


</TEXT>
</DOC>
