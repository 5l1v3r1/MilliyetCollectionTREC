<DOC>
<DOCNO> 289314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur17.html </URL>
<DATE> 2004/11/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İşte Uzanlar'ın Pamukova'daki çiftliğindeki eşyalar... 
</HEADLINE>
<TEXT>

     Sakarya'nın Pamukova İlçesi'nde bulunan ve Tasarruf Mevduatı Sigorta Fonu TMSF tarafından el konulan Uzan Grubu'na ait çiftlikte bulunan eşyalar, İstanbul'a götürülmek üzere kamyonlara yükleniyor. 
     AA muhabirinin aldığı bilgiye göre, Bakacak Köyü'nde bin 600 dönüm arazide kurulu çiftlikte Cem Uzan ve kardeşi Hakan Uzan'ın kaldığı villalar ile konukların kalması için yapılan 4 ayrı VIP evindeki eşyaların kamyonlara yüklenmesine başlandı. 
     TMSF çalışanı 30 kişilik ekip tarafından yapılan yükleme sırasında geniş güvenlik önlemi alındı. Çiftliğe giren gazeteciler başta olmak üzere kamyon sürücüleri ve diğer görevliler kimlik tespitleri yapıldıktan sonra içeriye alındı. Yine önlemler çerçevesinde, eşyaların yükleme işi tamamlandıktan sonra kamyonlar aynı anda çıkış yapacak. 
     TMSF Satış Komisyonu Başkanı Fethi Çalık, eşyaların taşıma işinin bugün sonuçlanacağını bildirdi. Çalık, ''Eşyalar taşındıktan sonra, binalarda özel cihazlarla arama yapacağız. Çalışmalarımızı daha rahat yürüteceğiz'' dedi. 
     
     ÇİFTLİKTEKİ EŞYALAR... 
     Bu arada, Hakan Uzan'a ait olan ve 25 odası bulunan villa, gazetecilere gösterildi. Villada, güvenlik sistemi için kamera ve görüntü cihazları ile gizli kameraların bulunduğu, çok değerli eşyaların olduğu belirtildi. 
     Elektronik eşyalar arasında IP internet üzerinden IP numaraları aracılığıyla görüşme, başkaları tarafından dinlenememe özelliği telefon sistemi, her odada gizli dome kamera 360 derece dönebilir, 14 x zoom ve renkli görüntü sağlayan , ev içinde bütün odaları kontrol eden dokunmatik kamera sistemi, her odada LCD ekran, her iki villada da akıllı ev sistemi havalandırma ve ısı ayarları bulunuyor. 
     Villalardaki banyolarda bulunan parfüm ve diğer parfümeri eşyalarıyla diğer odalardaki tabloların dışında kalan içki ve benzeri eşyalara dokunulmamış olması ise dikkati çekti. Tabloların ise daha önce TMSF görevlileri tarafından duvarlardan sökülerek alındığı kaydedildi. 
     Cem Uzan'ın salonunda ise yüzlerce fotoğrafın bir araya toplandığı ve Uzan'ın kendi aile fotoğraflarını aldığı öğrenildi. 
     Ayrıca çiftlik içinde bulunan spor salonunda ise bilardo, langırt, ağırlık cihazları, jimnastik aletleri, vücut geliştirme cihazları bulunuyor. 
     
</TEXT>
</DOC>
