<DOC>
<DOCNO> 290066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/yazar/gunes.html </URL>
<DATE> 2004/11/19/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Petrol fiyatları tüm dünyada enflasyon yaratıyor 
</HEADLINE>
<TEXT>

Türkiye'deki enflasyonla ABD'deki enflasyonun eşdeğer düzeye geleceği hiç aklınıza gelir miydi Açık söyleyelim gelmezdi. Salı günü ABD'de toptan eşya fiyatları, çarşamba günü de tüketici fiyatları açıklandığında, rakamlar neredeyse bizim ekim olmasa da eylül enflasyona denk geliyordu. 
ABD'de enflasyon Türkiye kadar hızlı açıklanmıyor. Bunun da temel nedeni, daha ayrıntılı bilgilerin elde edilmesi için harcanan zaman. Salı günü açıklanan tüketici fiyat endeksinin ekim ayında yüzde 0,6'ya çıktığını, ertesi gün de açıklanan üretici fiyatları maliyetlerdeki inanılmaz artışa işaret ediyordu yüzde 1,68. 
Açıklama öncesi ABD'de tüketici enflasyon beklentisi yüzde 0,3'tü. Çünkü bir ay önce enflasyon yüzde 0,2'ydi. Ekim gerçekleşmesi ise şaşırttı. Toptan eşyada da benzer bir gelişme vardı. Geçen ay artış yüzde 0,1'di. Bu ayın beklentisi yüzde 0,5'ti ama gerçekleşme astronomik oldu 
Bu artışın gerisinde temel olarak artan petrol fiyatları var. Dikkat edilirse, henüz tüketici fiyatları hortlamış değil. Üstelik çekirdek enflasyonda bir artış olsa da, bu eylül ayından daha yüksek değil. Hatta ara mallarında fiyat artışları düşüyor. Ancak işlenmiş yakıtlar, hammaddeler ve gıda dışı mallardaki fiyat artışlarının ekim ayında yüksek olduğu gözleniyor. 
Gelelim bize. Eylül ayında toptan eşya fiyatları yüzde 1,8, tüketici eşya fiyatları da yüzde 0,9 artış göstermişti. Bu, hem enerji fiyatlarındaki artışı, hem okulların açılışını, hem de gıda mallarındaki fiyat artışlarını yansıtıyordu. Ekim ayında enerji fiyatlarının ciddi boyutlara çıkmasıyla TÜFE yüzde 2,2, TEFE de yüzde 3,2'ye fırlayıverdi. Diğer bir deyişle, dünyadaki enerji fiyatlarındaki artış ABD'de son bir ayda benzin fiyatı yüzde 9 arttı , gerek Türkiye gibi gelişmekte olan ülkeleri, gerekse ABD'yi etkiliyor. Bu etki, şimdilik daha çok maliyetler üzerinde görünüyor. Eğer sıkı para ve maliye politikası izlenmese, bu maliyet artışları elbette kalıcı olabilir, yani enflasyonu yükseltebilir. 
İşte bu nedenle, ilk bakışta faizleri artırma eğilimi akla gelse de, maliyetlerden kaynaklanan bir enflasyonist eğilim hemen faizlere yansıtılırsa, durgunluk kaçınılmaz olabilir. Bu nedenle talep baskısını görmek gerekiyor. 
Şimdilik talepte bir canlanma olduğunu söylemek kolay değil. Ancak ABD'de yılbaşında yüzde 2'nin altına inmiş olan tüketici enflasyonu, daha şimdiden yüzde 3'ü aşmış durumda. Ve bu gidişle gelecek yıl yüzde 5'i rahatlıkla aşabilir. Hele hele petrol fiyatları hızla geriye gelmezse. Hatırlatalım Türkiye'nin 2006 enflasyon hedefi de yüzde 5 



</TEXT>
</DOC>
