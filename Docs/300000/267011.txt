<DOC>
<DOCNO> 267011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/dunya/dun02.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire 2 Türk rehine öldürüldü 
</HEADLINE>
<TEXT>


DIŞ HABERLER SERVİSİ 


Irak'ta kaçırılan 2 Türk rehinenin kurşunlanarak öldürüldüğü ve cesetlerinin Bağdat'la Musul arasında yer alan Beyci kentinde bulunduğu bildirildi. Haberi veren El Cezire TV'si, Irak polisinin, Beyci'de yol kenarına atılmış halde bulduğu Türk rehinelerin cesetlerini, yakındaki El Şarkat Hastanesi'ne teslim ettiğini duyurdu. El Cezire'nin, Irak polisine dayandırdığı haberde, öldürülen 2 Türk'ün adlarına ilişkin bilgi verilmedi. 
Reuters ve AFP ajansları ise, 5 Ağustos'ta 2, 7 Ağustos'ta 1, 16 Ağustos'ta 1 ve 25 Ağustos'ta da 2 Türk mühendisin kaçırılmasıyla bu ay toplam 6 Türk'ün rehin alındığını kaydettiler. Dün teröristler tarafından öldürülen 2 Türk'ün bunlardan hangileri olduğu konusu ise gecenin geç saatlerine kadar aydınlığa kavuşmadı. Teröristlerce son kaçırılan Abdullah Özdemir ve Ali Daşkın adlı mühendislerin bağlı bulunduğu şirketten 72 saatte ülkeden ayrılması istenmiş, aksi halde rehinelerin öldürüleceği bildirilmişti. İki Türk'ün çalıştığı Usluel ve ŞARA firmaları Irak'tan çekilme kararı almıştı. 

Büyükelçilik Araştırıyoruz 
Türkiye'nin Bağdat Büyükelçiliği yetkilileri ise, El Cezire'nin haberinin araştırıldığını bildirdi. Ankara'daki diplomatik kaynaklardan edinilen bilgiye göre, Dışişleri Bakanlığı'na da öldürülen kişilerin isimleriyle ilgili henüz bir bilgi ulaşmadı. 
Dün ayrıca aşırı dinci bir örgüt, Irak'taki ABD ordusuna askeri teçhizat sağlayan Türk şirketlerinden sevkıyatı durdurmalarını istedi. 


</TEXT>
</DOC>
