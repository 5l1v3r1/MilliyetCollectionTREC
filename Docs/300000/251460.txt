<DOC>
<DOCNO> 251460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo07.html </URL>
<DATE> 2004/06/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bild Gazetesi Daum mu yoksa Hitzfeld mi... 
</HEADLINE>
<TEXT>

     Rudi Völler'den boşalan Almanya Milli Futbol Takımı Teknik Direktörlüğü görevi için arayış sürüyor. 
     Bild Gazetesi, ''Daum mu, yoksa Hitzfeld mi, Rudi'nin görevini kim üstlenecek'' başlığıyla verdiği haberde, Almanya Futbol Federasyonu DFB Başkanı Gerhard Mayer-Vorfelder'in hem Fenerbahçe Teknik Direktörü Christoph Daum'u, hem de FC Bayern Münih'in eski teknik direktörü Ottmar Hitzfeld'i bu görev için düşündüğünü yazdı. 
     Mayer-Vorfelder'in bu konuda eşi Margit'in görüşlerini de aldığı ve eşinin Daum'u desteklediği belirtilen haberde, DFB başkanının da bu olaydan dolayı ve Almanya Milli Takımı'nın 12. Avrupa Şampiyonası'ndan elenmesinden sonra yoğun baskı altına girdiği kaydedildi. 
     Mayer-Vorfelder'in hafta sonunda Hitzfeld ile gizlice buluştuğu, FC Bayern Münih Menajeri Uli Hoeness'in de, ''DFB Başkanı'nın, Daum'un adını ağzına alabileceğini sanmıyorum'' biçiminde konuştuğu ifade edildi. 
     Berliner Kurier Gazetesi de, ''Kokain kontu milli takım teknik direktörü olabilir mi '' başlığıyla verdiği haberde, Mayer-Vorfelder'in hem Daum, hem de Hitzfeld ile iyi ilişkisi olduğunu ve ''Daum olağanüstü bir teknik direktör. Hataları başka alanlarda'' diye konuştuğunu yazdı. 

     
</TEXT>
</DOC>
