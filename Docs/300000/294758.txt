<DOC>
<DOCNO> 294758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy19.html </URL>
<DATE> 2004/12/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
AP başkanı Borrell'in Diyarbakır ziyareti... 
</HEADLINE>
<TEXT>

     Avrupa Parlamentosu AP Başkanı Josep Borrell'in Basın Sözcüsü Jacques Nancy, Borrell'in yarın Diyarbakır'a gideceğini, çünkü AB'de Türkiye'nin güneydoğusu ile ilgili anlayış eksiklikleri ve bazı yanlış anlamalar olduğunu düşündüğünü söyledi. 
     Nancy, AA muhabirine yaptığı açıklamada, Borrell'in yarınki Diyarbakır ziyaretine ilişkin değerlendirmede bulundu. 
     Jacques Nancy, ''Avrupa Parlamentosu'nun Başkanı Borrell, yarın Diyarbakır'a gidiyor, çünkü AB'de Türkiye'nin güneydoğusu ile ilgili anlayış eksiklikleri ve bazı yanlış anlamalar olduğunu düşünüyor. Bu nedenle Borrell, durumu kendi gözleriyle görmek istedi. Bunu yapıyor, çünkü, daha sonra gördüklerini Parlamentoya ve Avrupalılara anlatmak istiyor'' diye konuştu. 
     Diyarbakır ziyaretinin son derece dengeli bir ziyaret olacağını dile getiren Nancy, Borrell'in orada bölge yetkilileri, yerel makamlar ve sivil toplum örgütleriyle görüşeceğini ifade etti. 
     Nancy, zaten oraya giden ilk kişinin Borrell olmayacağını, AB'nin genişlemeden sorumlu eski üyesi Verheugen'in de birkaç ay önce oraya gittiğini, bazı AP parlamenterlerinin de Diyarbakır'ı ziyaret ettiğini hatırlattı. 
     Bu açıklamanın sabahki protestoyla bir ilgisi olup olmadığının sorulması üzerine de Nancy, ''Diyarbakır'a neden gittiğini açıklamak istedik. Bu şekilde Diyarbakır'a neden gittiğinin gerçek nedenlerini sunabileceğimizi düşündük. Gördüğümüz kadarıyla bazı yanlış anlamalar var. Bazı yanlış anlamalar oluşmuş'' diye konuştu. 
     
</TEXT>
</DOC>
