<DOC>
<DOCNO> 274877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur03.html </URL>
<DATE> 2004/09/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hazar Gölü'ndeki batık şehrin fotoğrafları çekildi... 
</HEADLINE>
<TEXT>

     Elazığ'ın Sivrice İlçesi yakınlarında bulunan Hazar Gölü'ndeki batık şehrin, görüntü ve fotoğrafları çekildi. 
     Merkezi İstanbul'da bulunan, Roy's Diving Centr Dalış Kulubü dalgıçlarından Ramazan Nazlıcan tarafından batık kentle ilgili fotoğraf ve görüntü çalışması yapıldı. 
     Nazlıcan, AA muhabirine yaptığı açıklamada, batık kentle ilgili 2 yıl önce gazetelerde çıkan haberler üzerine kentin sualtı görüntülerini çekmeye karar verdiğini söyledi. 
     Hazar Gölü'ndeki batık şehrin bugüne kadar geniş kapsamlı bir sualtı görüntüsünün çekilmediğini ifade eden Nazlıcan, bölgeye bir ön dalış yaparak görüntü ve fotoğraf çektiğini kaydetti. 
     Nazlıcan, dalışları sonucunda batık şehrin, yaklaşık 20 metre derinlikte ve suyun çok bulanık olduğu bir bölgede bulunduğunu belirlediğini ifade etti. 
     Suyun altında ev kalıntıları ve bir kilise gördüğünü belirten Nazlıcan, ''Batık kentte büyük bir mahalle ve kilise gördüm. Üzerinde haç resmi bulunan bir bina vardı. Bu binanın kilise olduğu anlaşılıyor. Ancak, su çok bulanık olduğu için tam görüntü alamadım, çıplak gözle görülebiliyor'' dedi. 
     Nazlıcan, daldığı bölgede 10'a yakın 2 katlı bina bulunduğunu belirterek, binaların uzun yıllar sualtında kalmasına rağmen sağlam olduğunu ifade etti. 
     Gözlemlerine göre kentin bir deprem nedeniyle suyun altında kalmış olabileceğini ifade eden Nazlıcan, ''Zeminde Amphor dediğimiz küpler vardı. Burada bir hayat sürdürüldüğü kesin. Bölge halkının bu değeri bilmesi lazım. Buranın gezilmesi ve görüntülenmesi gerekir. Bölgenin reklamı iyi yapılırsa, yurtiçi ve yurtdışından birçok dalış kulübü buraya gelecektir. Bölge dalış için uygun, herhangi bir tehlikesi yok'' dedi. 
     Nazlıcan, kısa bir süre sonra ekiple bölgeye geleceklerini belirterek, kenti ayrıntılı şekilde görüntüleyeceklerini sözlerine ekledi. 
     
</TEXT>
</DOC>
