<DOC>
<DOCNO> 253692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas08.html </URL>
<DATE> 2004/07/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gülümsemek surat asmaktan daha kolay... 
</HEADLINE>
<TEXT>

     Eğitim Danışmanı ve Psikolog Efkan Yeşildağ, surat asmak için insan vücudundaki 638 adaleden 43'ünün, gülümsemek için ise sadece 17'sinin kullanıldığını söyledi. 
     Yeşildağ, Kayseri Emniyet Müdürlüğü'nce, personele yönelik düzenlenen ''Kişisel Gelişme ve Motivasyon'' konulu seminerde, insanın yaşamını sevgi temeli üzerine kurması gerektiğini sevginin hayata olumlu bakmayı sağladığını belirtti. 
     Kişinin, çevresinde sahip olduğu sayısız değerlerin farkına vararak, daha mutlu olabileceğini ifade eden Yeşildağ, ''Dünyada yaşanan bir zaman diliminin tekrarı yok. Yaşanılan an, en iyi şekilde değerlendirilmeli. Bu değerlerin farkına varan insan daha mutlu yaşar'' dedi. 
     Popüler kültürün birçok değerin yitirilmesine yol açtığını söyleyen Yeşildağ, ''Popüler kültür, özellikle televizyon kanalları aracılığıyla topluma olumsuz yön veriyor. Toplumun bireyi olduğunun başkaları tarafından bilinmesini isteyenler, bazı programlara çıkarak mahremiyetlerine kadar her şeylerini anlatabiliyorlar'' diye konuştu. 
     Hayattan zevk almak için mutluluğu yakalamanın şart olduğunu ifade eden Yeşildağ, ''Mutlu olmak için gülmek yerine, gülerek mutlu olma yolu seçilmeli. Yapılan bir araştırmaya göre, insan, suratını asmak için vücudundaki 638 adale grubundan 43'ünü kullanmak zorunda kalıyor. Oysa gülümsemek için bu kaslardan 17'sini kullanmak yeterli oluyor. Kolayı varken, zordan kaçalım'' dedi. 
     
</TEXT>
</DOC>
