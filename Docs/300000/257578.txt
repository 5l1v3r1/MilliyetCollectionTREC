<DOC>
<DOCNO> 257578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun21.html </URL>
<DATE> 2004/07/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
KKTC'de Türkiye'nin yaptırdığı poliklinik hizmete açıldı... 
</HEADLINE>
<TEXT>

     Lefkoşa Dr. Burhan Nalbantoğlu Devlet Hastanesi'ne Türkiye'nin katkılarıyla yapılan ve bir süre önce kullanıma açılan yeni poliklinik binası için, bugün resmi açılış töreni düzenlendi. 
     KKTC Cumhurbaşkanı Rauf Denktaş, Sağlık ve Sosyal Yardım Bakanı Hüseyin Celal ve Demokrat Parti DP Milletvekili, eski Sağlık Bakanı Mustafa Arabacıoğlu ve Türkiye'nin Lefkoşa Büyükelçisi Hayati Güven'in açılışını birlikte yaptığı yeni poliklinikte, 25 muayene odası, eczane, 3 laboratuvar, kan alma birimi, röntgen, kanser birimi, zührevi hastalıklar bölümü, işitme ölçümü, ultrason ve mamografi bölümleri bulunuyor. 
     Rauf Denktaş, yeni polikliniğin açılış törende yaptığı konuşmada, Türkiye'nin KKTC'ye daha da yatırım yapılması için para gönderdiğini, ancak zamanında proje hazırlanmadığı için bu paraların geri gönderilmek zorunda kalındığını söyledi. Denktaş, dairelerin projelerini bir an önce üretip Türkiye Büyükelçiliği'ne göndermesini istedi. 
     Büyükelçi Güven'in, yatırım için Türkiye'nin gelen büyük bir meblağı proje hazırlanmadı diye Ankara'ya iade etmek zorunda kalmaktan büyük üzüntü duyduğunu belirten Denktaş, ''anavatanın KKTC'ye daha da yatırımlar yapılması, her şeyin mükemmel olması için heyecanla hareket ettiğini, para yolladığını, buna karşılık dairelerin çalışıp projeleri bir an önce üretip, büyükelçiliğe götürüp hayata geçirmesinin beklendiğini'' anlattı. 
     Denktaş, yeni polikliniğin aylar önce açılabilecekken geciktirildiğini ifade ederek, gelecek yatırımlar için para bulunduğunu, proje beklendiğini belirtti ve ''Bu projeleri bir an önce lütfen büyükelçiliğe göndermek için harekete geçelim'' dedi. 
     Projelerin ihaleyle de hazırlanabileceğini kaydeden Denktaş, paranın geri gönderilmekten ve enflasyonla değer kaybetmekten kurtulabileceğini söyledi. 
     
     DENKTAŞ'TAN GÜVEN'E ''NİKAH DAİRESİNİ DE YAPIN'' 
     Denktaş, Büyükelçi Güven'den, projesi hazırlanan, ancak uygulanamayan nikah dairesinin yapılması konusunu da ele almasını rica etti. Düğünlerin Atatürk Kültür Parkı ve Fuar Alanı'nda yapılabildiğine işaret eden Denktaş, fuar alanına nezih, güzel bir evlendirme dairesi yapılabileceğini ifade etti. 
     Sorumlusu kim olursa olsun, bu ihtiyacı ortaya attığını kaydeden Denktaş, Lefkoşa içinde halen evlendirme dairesi olarak kullanılan caminin bu sıkıntıdan kurtarılmış olacağını belirtti. 
     Denktaş, konuşmasının sonunda yeni poliklinik için, ''Hastaları az olsun, uzmanları çok olsun'' dileğinde de bulundu. 
     Denktaş, polikliniğin yapılması ve bir an evvel açılması için Büyükelçi Hayati Güven'in ve Yardım Heyeti'nin büyük titizlik ve heyecanla uğraştığını ve bugün en çok rahatlayan kişinin de Güven olduğunu söyleyerek kendisine teşekkür etti. 
     
     BÜYÜKELÇİ GÜVEN ''GEÇ OLSUN DA GÜÇ OLMASIN'' 
     Türkiye'nin Lefkoşa Büyükelçisi Hayati Güven de konuşmasına ''Geç olsun da güç olmasın'' diyerek başladı ve 2002 yılında projelendirilen, 2003 yılı başında inşaatı başlayan ve eylülde binası tamamlanan modern polikliniğin bugün resmi açılışında bulunmaktan mutluluk duyduğunu söyledi. 
     Güven, yeni polikliniğe, ''yılda 100 bin hastanın hizmet almak için başvurduğu Dr. Burhan Nalbantoğlu Devlet Hastanesi'ni ağır hasta yükünü hafifletmek, hastanenin yataklı hastalara daha iyi hizmet vermesi, Kıbrıs Türk halkına Avrupa Birliği AB standartlarında tedavi imkanı sağlanması için büyük önem verdiklerini'' anlattı. 
     Bina için Türkiye'nin hibe kaynaklarından 2 trilyon 615 milyar TL tahsis edildiğini, bunun 400 milyarlık bölümüyle otomasyon projesinin yapılacağını kaydeden Hayati Güven, ''binada kanser erken tanı merkezinin de yer almasının, kanser oranının artan seyir izlediği KKTC için önem taşıdığını, en yeni cihazlarla donatılan bu merkezde kanser hastalarının büyük bölümünün tedavisinin mümkün olacağını'' söyledi. 
     Büyükelçi Hayati Güven, polikliniğin yapımında emeği geçenlere teşekkür etti ve Türkiye-KKTC arasındaki işbirliğinin en iyi örneklerinden biri olarak nitelediği polikliniğin hayırlı olmasını diledi. 
     KKTC Sağlık ve Sosyal Yardım Bakanı Hüseyin Celal de ortaya gurur verici, çağdaş sağlık hizmeti verilebilecek bir eser çıktığını belirterek, Türkiye'nin Lefkoşa Büyükelçiliği ile Yardım Heyeti'ne teşekkür etti. 
     
     DENKTAŞ'IN İŞİTME SORUNU YOK 
     Bu arada KKTC Cumhurbaşkanı Denktaş ve öteki yetkililer, açılışı yapılan yeni binayı gezerek, Başhekim Yardımcısı Dr. Mustafa Malyalı'dan bilgi aldı. 
     Denktaş, poliklinikte ''işitme ölçümü'' bölümüne de girdi ve Dr. Bülent Dizdarlı ile odiograf Deray Derim'in kontrolünden geçti. Denktaş, kontrolden çıkışında gazetecilerin sorusu üzerine, gülümseyerek ''Her şey normal'' dedi. 
     
</TEXT>
</DOC>
