<DOC>
<DOCNO> 280177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas24.html </URL>
<DATE> 2004/10/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
'Süperman'in külleri gökyüzüne savurulacak... 
</HEADLINE>
<TEXT>

     ''Süperman'' filmlerinin unutulmaz aktörü Christopher Reeve'in cesedinin yakıldığı ve küllerinin, eşi Dana Reeve tarafından, filmlerinde uçtuğu gökyüzüne savrulacağı belirtildi. 
     New York Post gazetesinin haberine göre, ünlü aktörün malikanesinde yapılan küçük dini töreni yöneten rahip Frank Hall, Reeve'in küllerinin henüz tam olarak nerede gökyüzüne savrulacağının belirlenmediğini, ama böyle bir planın olduğunu söyledi. 
     Dana Reeve'in, ünlü aktör anısına, Christopher Reeve'in dostlukları çok eskilere dayanan Robin Williams ile birlikte efsanevi John Houseman'dan ders aldıkları New York-Manhattan'daki gösteri sanatları okulu Juilliard'da geniş katılımlı bir anma töreni düzenleyeceği de bildirildi. 
     52 yaşında hayatını kaybeden ünlü aktör, attan düştüğü 1995 yılından bu yana tekerlekli sandalyeye bağımlı yaşamaktaydı. Reeve, geçen cumartesi günü hayatını kaybetmişti. 
     
</TEXT>
</DOC>
