<DOC>
<DOCNO> 270102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy25.html </URL>
<DATE> 2004/09/08/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Talabani Türk şoförler, Irak halkı için hayatını tehlikeye atıyor 
</HEADLINE>
<TEXT>

     Dışişleri Bakanı ve Başbakan yardımcısı Abdullah Gül, Ankara'da temaslarda bulunan IKYB lideri Celal Talabani'yi kabul etti. 
     Talabani, yaklaşık 1 saat süren görüşmenin ardından yaptığı açıklamada, Gül'ü, Irak'taki son gelişmelere dair bilgilendirdiğini kaydetti. 
     Bakan Gül'den Türkiye'nin Irak ile olan ticaretini daha da arttırmasını talep ettiğini söyleyen Talabani, ayrıca, Türk şoförlerinin güvenliğinin sağlanmasına ilişkin öneri sunduğunu bildirdi. 
     Talabani sorular üzerine, bu öneriye ilişkin detay vermekten kaçınarak, sadece, Türk şoförlerin hayatlarını koruma ve yolların güvenliğini sağlamaya hazır olduklarını belirtti. 
     Türkiye ile Irak arasında ikinci bir sınır kapısının açılmasına ilişkin soru üzerine, buna yönelik anlaşmanın iki tarafça aylar önce imzalandığını ifade eden Talabani, Türkiye ile Irak arasında bu konuda daha fazla koordinasyon olması gerektiğini kaydetti. 
     Talabani, terör örgütü PKK Konra-Gel'in kendi içinde bölündüğüne ilişkin haberlerin hatırlatılması üzerine, kendilerine de bu yönde bilgiler geldiğini ancak ''PKK'nın içişlerine müdahale edemeyeceklerini'' söyledi. 
     Talabani ayrıca, genel affın bu sorunun tek çözüm yolu olduğu yönündeki görüşünü de yineledi. 
     Ankara'nın Kerkük konusundaki hassasiyetinin anımsatılması üzerine de Talabani, bu kentin nüfus yapısını kendilerinin değil eski Irak rejiminin değiştirmeye çalıştığını, kendilerinin ise durumun normalleşmesinden yana olduklarını, Kerkük'ün yapısında herhangi bir değişiklik istemediklerini kaydetti. 
     Terörist Osman Öcalan'ın nerede olduğunun sorulmasını üzerine de Talabani hala Irak'ın Kuzeyinde olduğunu ancak net bir adres veremeyeceğini kaydetti. 
     Bu arada, görüşmede, Ankara'nın gerek terör örgütü PKK Kongra-Gel, gerekse Kerkük konusundaki hasassiyetlerini bir kez daha Talabani'ye ilettiği öğrenildi. Bakan Gül'ün, Irak'ın Kuzeyindeki terör örgütü unsurlarıyla herhangi bir işbirliğini kabul edemeyeceklerini söylerken, buna karşılık Talabani'nin, bu konuda çok hassas olduklarını ve terör örgütüyle en ufak bir temasları olmadığını aktardığı kaydedildi. 
     Bu arada Talabani'nin, Irak'ta Türk şoförlerine yönelik saldırılardan duydukları üzüntüyü de dile getirerek bu şoförlerin bütün Irak halkı için hayatlarını tehlikeye attıklarını, bu nedenle kendileri için çok önemli olduklarını vurguladığı bildirildi. 
     
</TEXT>
</DOC>
