<DOC>
<DOCNO> 258196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun15.html </URL>
<DATE> 2004/07/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Güney Asya'da seller 950 can aldı 
</HEADLINE>
<TEXT>

     Bangladeş'te seller ve sellerin neden olduğu hastalıklar nedeniyle 58 kişi öldü, Güney Asya'da toplam ölü sayısı 950'ye yaklaştı. 
     Bangladeş'in başkenti Dakka'nın çevresindeki nehirlerin taşması sonucu, kentin 10 milyonluk nüfusunun yüzde 40'ının sellerden zarar gördüğü bildirildi. 
     Yetkililer, 58 kişinin ölüm nedenlerinin boğulma, ishal ve yılan sokması olduğunu açıkladı. Yağmur mevsiminde yuvalarından çıkmak zorunda kalan çok sayıda yılan, bölgenin insanları için tehdit oluşturuyor. 
     Görevlilerin ve gönüllülerin, su baskınlarını önlemek için kum torbalarıyla sürekli yeni bariyerler kurduğu kentte, selden zarar görenler için yardım çalışmaları da sürüyor. 
     Seller nedeniyle Nepal'de 102, Pakistan'da 5, Hindistan'da 552 ve Bangladeş'te 285 kişi hayatını kaybetti. Güney Asya'da toplam ölü sayısı 944'e yükseldi. 
     Muson yağmurları nedeniyle geçen yıl Güney Asya'da 1500 kişi hayatını kaybetmişti. 
     
</TEXT>
</DOC>
