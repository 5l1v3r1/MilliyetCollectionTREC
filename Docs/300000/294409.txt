<DOC>
<DOCNO> 294409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun38.html </URL>
<DATE> 2004/12/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yüksek Mahkeme kararı açıkladı Ukrayna'da seçimler geçersiz... 
</HEADLINE>
<TEXT>

     BBC 

Ukrayna'da 2 hafta önce yapılan seçimler geçersiz... Ukrayna Yüksek mahkemesi, ülkede yapılan seçim sonuçlarının geçerli olmadığını açıkladı. 
     Yüksek Mahkeme, ilk turda en çok oyu alan muhalefet lideri Viktor Yuşçenko'nun seçilmesi gerektiğine karar verdi. 
     Yargıçlar, hala karar üzerinde görüşüyorlar. 
     21 kasım tarihinde cumhurbaşkanlığı seçiminin ikinci turuna hile karıştığını iddia eden muhalif lider Viktor Yuşçenko, sandıklarda iktidarın adayı Viktor Yanukoviç lehine yaygın biçimde usülsüzlük yapıldığını söylüyor. 
     Cumhurbaşkanlığı için yarışan Yanukoviç halihazırda Ukrayna Başbakanı. 
     Yüksek Mahkeme, muhalefetin şikayetini birkaç gündür değerlendiriyordu ve seçimin tekrar edilmesine gerek olup olmadığı konusunda kararını bugün açıklıyor. 
     Kiev'deki muhabirimiz James Coomarsamy, ''Ukrayna'daki siyasi krizde önemli bir dönüm noktası fakat düğümü çözeceğini söylemek şu an için zor'' diyor. 
     Batı yanlısı bir lider olarak tanınan muhalefetin adayı Yuşçenko ile Moskova yanlısı iktidar arasında cumhurbaşkanlığı seçiminin tekrarı konusunda bir uzlaşmaya varılmış olsa dahi bunun nasıl düzenleneceği henüz belirsiz. 
     Viktor Yuşçenko, Kiev'de ve ülkenin batı bölgelerinde son iki haftadır süregiden sokak protestolarının gücünü kaybetmeden sadece ikinci turun tekrarlanması için hemen harekete geçilmesini istiyor. 
     ABD ve AB ülkeleri de kendisine bu konuda destek veriyorlar. 
     Fakat görev süresi dolan Ukrayna Cumhurbaşkanı Leonid Kuçma, seçimlerin sil baştan çok adaylı biçimde yeniden düzenlemesini kabul edeceğini söyledi. 
     Rusya yönetiminden Leonid Kuçma'ya bu konuda destek geldi. 
     Muhabirler, belki de aylarca beklenmesi gerekecek böyle bir sürecin son günlerin kriz ortamında yıpranmış olan Başbakan Yanukoviç'in yerine daha popüler bir aday bulmak için Leonid Kuçma'ya zaman kazandıracağını söylüyor. 
     
</TEXT>
</DOC>
