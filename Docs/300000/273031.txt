<DOC>
<DOCNO> 273031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/siyaset/axsiy01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarikat baskısı var' 
</HEADLINE>
<TEXT>


CHP lideri Baykal, Başbakan Erdoğan'ın tarikatlarla AB arasında sıkıştığını söyledi, "Başbakan bu baskıları aşacak cesareti hızla göstermelidir" dedi 

ANKARA Milliyet 


CHP Genel Başkanı Deniz Baykal, TCK Tasarısı'nı askıya aldırarak, "Türkiye AB'ye muhtaç değil" diyen Başbakan Recep Tayyip Erdoğan'ın tarikatlarla AB arasında sıkıştığını savundu. Dün düzenlediği basın toplantısında, Baykal, Erdoğan'ın zina düzenlemesi inadından vazgeçmesini istedi. 

Parti içi konfor 
Baykal, "Başbakan'ın bu sıkışma altında gerekenden fazla kendisini kaptırdığını görüyorum. Ülkeyi yönetmek bu küçük baskıları aşmak demektir. Başbakan, bunu aşacak cesareti hızla göstermeli. Yoksa, Erdoğan'ın parti içi konforu Türkiye'nin ulusal yararlarını tehdit edebilir. Etrafındaki dar çevrenin telkinlerini aşarak Türkiye'nin tarihi doğrultusunda ulusal yararlarını, dünyanın gidişatını görmesi lazım" dedi. TCK'nın sonuçlandırılması talebine rest için haklı neden olmadığını kaydeden Baykal, şunları söyledi 

Boş bir inatlaşma 
"Başbakan'ın resti, AB'ye değil, TBMM'ye çekilmiştir... Yanlış zamanda, yanlış konuda, yanlış üslubun içine girdi. Türkiye'nin 40 yıllık emeğiyle ilgili durum söz konusu. Bunun milliyetçi şahlanmayla ne ilgisi var Türkiye'nin direnç göstereceği konularda hükümet boyun eğmiştir. Boş inatlaşma, kişisel müdahale AB ilişkilerini sıkıntıya sokmuştur." Baykal, AKP'lilere de "Kalan 2 maddeyi niçin şimdi çıkarmıyoruz Direniş TCK'nın bugünkü içeriğini değiştirmeye yönelik mi " diye sordu. 




</TEXT>
</DOC>
