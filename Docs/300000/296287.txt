<DOC>
<DOCNO> 296287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo10.html </URL>
<DATE> 2004/12/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fenerbahçe maçının yankıları İngiliz basınında... 
</HEADLINE>
<TEXT>

     Fenerbahçe ile Manchester United arasında yapılan Şampiyonlar Ligi karşılaşmasının yankıları İngiliz basınında geniş biçimde yer aldı. 
     The Guardian gazetesi, Manchester United'ın ''Türk lokumunda boğulduğu'' şeklinde ilginç bir başlığa yer verdi. 
     Tuncay'ın attığı ilk golün, United'ın Türk topraklarında yediği ilk gol olduğunu belirten Guardian yazarı, bu golü ''harika'' diye niteledi. 
     Daily Mail gazetesi, United'ın gerçek kadrosu yerine ''büyümekte olan gençlerinin'' İstanbul'a götürüldüklerini ve sahaya sürüldüklerini belirtirken, ''Bu kadro maalesef Türkiye sınavını geçemedi'' diye yazdı. 
     United'ın koçu Sir Alex Ferguson'ın ideal 11 arayışları çerçevesinde dün sahaya ikinci 11'i denilebilecek bir kadro sürdüğünü, ancak başarısız olduğunu yazan Mail, ilk yarının hareketsiz geçtiğini, ancak ''galibiyet kokusu alan'' Fenerbahçe'nin maçın ikinci yarısında oyuna iyi asıldığını bildirdi. 
     Gazete bu yenilginin Manchester'ın oynadığı son 40 Şampiyonlar Ligi maçında aldığı 6. yenilgi olduğunu da hatırlattı. ''Pek çok kişi bunu unutmaya çalışacak'' diyen Mail yazarı, ''Ancak bu maçta oynayan oyuncular unutmayacaklarından emin olmalı'' diye yazdı. 
     

     
</TEXT>
</DOC>
