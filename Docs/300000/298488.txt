<DOC>
<DOCNO> 298488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko19.html </URL>
<DATE> 2004/12/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zirvede kriz aşıldı, borsa tüm zamanların rekorunu kırdı 24.360 puan 
</HEADLINE>
<TEXT>

     AB Zirvesi'nde Kıbrıs konusunda yaşanan kriz, karşılıklı adımlarla çözüldü. Tarafların metin üzerinde çalıştığı yönündeki haberlerin yayılmasıyla borsa tüm zamanların rekorunu kırarak 24,360.63 puanda günü tamamladı. Günlük işlem hacminde de 2004 yılının en yüksek değerine ulaşıldı. 
     Hisse senetleri 2. seansta ortalama yüzde 2.58 oranında değer kazandı. 
     İlk seanstaki 188.06 puanlık düşüş dikkate alındığında, Borsa endeksi günün tamamında 425.43 puan yükseldi. Hisse senetlerinin günlük ortalama değer kazancı yüzde 1.78 oldu. 
     Borsa endeksi, bundan önceki en yüksek kapanışı 23,935.20 puanla dün gerçekleştirmişti. 
     Borsada günlük işlem hacminde de 2 katrilyon 106.1 trilyon lira ile 2004 yılının en yüksek değerine ulaşıldı. 2004 yılında bundan önceki işlem hacmi rekoru 1 katrilyon 878.9 trilyon lira ile 21 Haziran 2004 günü kırılmıştı. 
     Endeks, seans içinde en düşük 23,343.38 puana kadar gerilerken, en yüksek olarak kapanış değeri olan 24,360.63 puanı gördü. 
     2. seansta işlem gören toplam 303 hisse senedinden 252'si değer kazandı, 23'ü değer yitirdi, 28 hisse senedinin fiyatında değişiklik olmadı. 
     2. seansta, 1 katrilyon 302 trilyon 160 milyar 794 milyon liralık işlem hacmi kaydedildi. Günlük işlem hacmi, 2 katrilyon 106 trilyon 124 milyar 198 milyon lira olarak hesaplandı. Bu miktarla günlük işlem hacminde 2004 yılının rekor değerine ulaşıldı. 7 Ekim 2003 yılında kaydedilen 3 katrilyon 2 trilyon 841 milyar liralık tarihi rekorun ardından bugünkü işlem hacmi, şimdiye kadarki en yüksek ikinci işlem hacmi oldu. 
     2. seansta Doğan Hoding, İş Bankası C , Koç Holding, Yapı ve Kredi Bankası ile Sabancı Holding en çok işlem gören hisse senetleri oldu. 

     
</TEXT>
</DOC>
