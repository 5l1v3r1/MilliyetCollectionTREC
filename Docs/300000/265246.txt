<DOC>
<DOCNO> 265246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun05.html </URL>
<DATE> 2004/08/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bush, görev süresinin çoğunu Texas'taki çiftliğinde geçirmiş... 
</HEADLINE>
<TEXT>

     ABD Başkanı George Bush'un görevde bulunduğu dört yıl içinde 254 gününü Beyaz Saray yerine Texas'taki çiftliğinde geçirdiği iddia edildi. 
     Amerikan haber kanalı CBS News'ta yer alan haberde, Beyaz Saray tarafından tatilde olsa da işlerin kendisini takip ettiği ileri sürülen Başkan Bush'un görev süresinin yüzde 20'sini Beyaz Saray dışında geçirdiği kaydedildi. Haberde, Bush'un yıllık tatilini geçirmeyi planladığı Texas'taki Prairie Chapel çiftliğine 38. kez gideceği belirtildi. 
     Bush'un çiftlikte geçirdiği süreye Camp David ve Bush ailesinin Maine Kennebunkport'taki evi gibi yerlerde geçirdiği sürenin de hesaba katılması durumunda yüzde 20'lik oranın ikiye katlandığı kaydedildi. 
     Demokratik Ulusal Komite tarafından eleştirilen bu durum, Komite'nin bu hafta içinde yaptığı bir basın açıklamasında, ''George Bush Tatile Gider, Sorumluluk Almaz'' ifadeleriyle hiciv ediliyor. 
     Başkan Bush'un Texas'taki çiftliğinde çalışarak dinlenmeyi tercih ettiği ve bu bağlamda ağaç kestiği, çalıları temizlediği ve dağ bisikletine bindiği kaydediliyor. 
     Ancak Beyaz Saray tarafından Bush'un bu çiftlikte sadece dinlenmediği, günlük işlerin takibinin yanı sıra başkanlık süresi boyunca 11 yabancı lideri bu çiftlikte misafir ettiği savunması yapılıyor. 
     
</TEXT>
</DOC>
