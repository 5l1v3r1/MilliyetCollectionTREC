<DOC>
<DOCNO> 251384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun10.html </URL>
<DATE> 2004/06/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bush, 'Irak'taki işkenci görüntüleri beni hasta etti' demiş 
</HEADLINE>
<TEXT>

     Türkiye Ermeni Patrikliği, Patrik II. Mesrob ile görüşmesinde ABD Başkanı George W. Bush'un Irak'lılara yönelik işkence görüntüleri için, "Beni hasta etti" dediğini bildirdi. 
     Türkiye Ermeni Patrikliği, NATO Zirvesi için Türkiye'de bulunan Başkan George W. Bush'un Türkiye'deki dini liderlerle dün yaptığı görüşmenin içeriğine ilişkin açıklama yaptı. Açıklamaya göre Bush, Ermeni Patriği II. Mesrob ile görüşmesi sırasında Amerikalı Ermenileri çok takdir ettiğini belirtirken, California eyaletinin 35'inci valisi olan George Dikmeciyan'dan özellikle söz etti. 
     
     DİN ADAMLARI ŞİDDET NEDENİYLE SİYASETE KARIŞIYORLAR 
     Görüşmede Patrik II. Mesrob, Türkiye'de dinler arasındaki diyaloğun çok memnun edici bir biçimde gelişmesini vurguladıktan sonra, yaşanan şiddet olayları nedeniyle din adamlarının zaman zaman "Siyasete karışmama" ilkesini çiğnemek zorunda kaldıklarını söyledi. II. Mesrob, Türkiye'de yaşayan her tür inanca sahip kişilerin yazılı ve görsel basında sürekli görmek zorunda kaldıkları şiddet manzaraları karşısında yaşadıkları üzüntüyü kendisinin de hissettiğini belirterek, "Bu tür görüntüler her gün Filistin'den, Sudan'dan, Afganistan ve Irak'tan ve de en dünyanın başka yerlerinden medya vasıtasıyla evlerimize giriyor. Bu durum beni çok üzüyor. Çünkü bu tür şiddet olaylarının değişik kültürler ve dinler arasında bir çatışma doğurabilmesinden, kalıcı düşmanlıklar yaratmasından korkuyorum" dedi. 
     Başkan Bush'da II. Mesrob'un bu sözlerine teşekkür ettikten sonra, Irak cezaevlerinden gelen şiddet görüntülerinin kendisini de "hasta ettiğini" belirterek şunları söyledi 
     "Amerika ve Amerikalılık bu değildir. O gördüğünüz biz değiliz. İnanın bana bu konularda sizinle aynı şeyleri hissediyorum. Suçluların hukuk kuralları dahilinde yakalarına yapışacağız. Bu tür davranışlara müsaade edilemez. Çünkü biz barışı ve gözgürlüğü sağlamak için Irak'tayız." 
     
     IRAK YÜCE DUYGULARIN ESERİ OLAMAZ 
     Görüşmede II. Mesrob Bush'a Türkiye'deki Ermeni kiliseleri hakkında bir albüm, Bush da Patrik'e, üzerinde kendi adının işlenmiş olduğu bir kristal vazo hediye etti. 
     Patrik ayrıca Bush'a bir de mektup sundu. Mektupta, barışı sağlamak, demokrasiyi egemen kılmak, terörü önlemek gibi meşru ve hatta yüksek amaçlara hizmet ederken bile şiddete, silaha, savaşa başvurmanın çözüm yerine yeni acılar getireceği, çoluk-çocuk, kadın-erkek masum insanlara zarar vereceği belirtildi. Patrik II. Mesrob mektubunda Bush'a şöyle seslendi 
     "Tarih boyunca devletlerin şiddete ve halk dalgalanmalarına karşı yaptıkları misillemeler, ulusların, hatta halkların topyekün cezalandırılmalarına dönüşmüştür. 
     Bugün de Filistin'de, Irak'ta, Afganistan ve Sudan'da yaşananlar bunun bariz bir örneğidir. Bu tablo yüce duyguların eseri olamaz. Bu ancak bir intikam tablosu olabilir ve intikam duygusu uygarlıkla birarada varolamaz. 
     ABD ve onun başkanının şiddete başvurmaya gerek duymadan, uğrunda mücadele ettikleri değerleri korumayı başarıbaliceklerine inanıyorum. Bu başarı için Taryı'ya inanç, çağrıya duyarlılık ve sonuçta iyinin üstün geleceğine güven yeterlidir. Şiddete sarıldıkça düzey yitireceğinizden, hedeflediğimiz dini ve ahlaki ideallere ihanet içinde olacağımızdan şüphe yoktur." 
     
</TEXT>
</DOC>
