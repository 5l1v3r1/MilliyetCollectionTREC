<DOC>
<DOCNO> 273425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur26.html </URL>
<DATE> 2004/09/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Okulun bilgisayarına haciz kondu .. 
</HEADLINE>
<TEXT>

     Kastamonu'da telefon borcu ödenemeyen okulun bilgisayarları haczedildi. 
     AA muhabirinin edindiği bilgiye göre, Abdülhakhamit İlköğretim Okulu'nun 2141197 numaralı telefonunun 500 milyon liralık borcu ödenemedi. Telekom tarafından başlatılan icra işlemleri sonucu okuldaki 3 bilgisayar haczedilerek, yediemin olarak Okul Müdürü İsmail Aslan'a teslim edildi. 
     Telekom İl Müdürü Sakin Terzi, telefon borcunun 6 aydır ödenmediğini belirterek, ''Kullanıma kapatılan okul telefonunun 500 milyon liralık borcu, ödenmedi. Yapılan görüşmelerle icra işlemlerini bir süre askıya aldık. Ancak, tahsilat için icra işlemlerini başlatmak zorunda kaldık'' diye konuştu. 
     İlde telefon borcu bulunan Esentepe İlköğretim Okulu için de icra işlemleri başlatacaklarını belirten Terzi, ''Bilgisayarları haczedilen okulda eğitimin aksamaması için bilgisayarlar, okul müdürüne teslim edildi. Her ne kadar haczedilmiş olsa bile, bilgisayarlar halen öğrenciler tarafından kullanılıyor'' dedi. 
     
     TELEFON GİDERLERİ KARŞILANMIYOR 
     Kastamonu Milli Eğitim Müdür Yardımcısı Mehmet Özen ise, okulların elektrik ve su giderlerinin karşılandığını, telefon borçlarını ödemekle mükellef olmadıklarını söyledi. 
     Okullarda kullanılan telefonların okul yöneticileri tarafından ödendiğini kaydeden Özen, ''Okullardaki elektrik ve su giderlerini karşılıyoruz. Telefon giderleri ise okul yöneticileri tarafından ödeniyor. Telefon borcunun muhatabı okullardır'' diye konuştu. 
     
     VELİLER ÖFKELİ... 
     Öte yandan okullardaki telefonların kullanıma kapanmasına tepki gösteren bazı öğrenci velileri, bu tür uygulamanın yanlış olduğunu bildirdiler. 
     Okul yönetimi veya öğretmenleri tarafından öğrencilerin olası sağlık sorunları hakkında gerekli ambulans talebi veya velilere bilgi verilmesi konusunda sıkıntı yaşanabileceğine dikkat çeken veliler, okul bilgisayarlara icra konulmasının da eğitime zarar vereceğini savundular. 
     
</TEXT>
</DOC>
