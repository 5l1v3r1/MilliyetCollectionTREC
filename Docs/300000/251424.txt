<DOC>
<DOCNO> 251424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko09.html </URL>
<DATE> 2004/06/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ayaklar önümüzdeki kış ucuza ısınacak... 
</HEADLINE>
<TEXT>

     Enflasyon oranlarındaki düşüşün ayakkabı fiyatlarına da yansıyacağı ve önümüzdeki kış fiyatların geçen yılın düzeyinde kalacağı, hatta düşüş bile yaşanabileceği bildirildi. 
     Performans Ayakkabı ve Tekstil Sanayii Ticaret A.Ş'nin Genel Müdürü Mehmet Tümbül, AA muhabirine yaptığı açıklamada, Konya ve Adana'da fabrikalarının bulunduğunu ve günde 1200 çift ayakkabı ürettiklerini söyledi. 
     Türkiye genelinde dağıtımını yaptıkları ''Bellati'' markasıyla piyasada tutunduklarını belirten Tümbül, erkek, bayan ve çocuklar için deri ve ortopedik özellikte 40 değişik model ürettiklerini ifade etti. 
     Tümbül, bu yıl yaz sezonunun üretici açısından iyi geçmediğini ve umduklarını bulamadıklarını ifade ederken, ''üretim bandlarımız artık kış sezonu için çalışıyor. Bundan sonra yazlık ayakkabı satmamız zor. Türkiye genelinde yaz sezonu ayakkabı ve terlik satan bir çok firma içinde kötü bir sezondu'' dedi. 
     Döviz kurunda yaşanan gelişmeler ve enflasyon oranlarındaki düşüşün kış sezonunda satılacak ayakkabıların fiyatlarına da yansıyacağını kaydeden Tümbül, ''bu kış fiyatlar, geçen yılın aynı düzeyinde olacak. Hatta düşüş bile yaşanacak. Sektör olarak yaz ayında bulamadığımız iyi satışları kışın yakalayacağımızı umuyoruz'' diye konuştu. 
     Tümbül, bu kış deri bot fiyatlarının 38 milyon lira ila 50 milyon lira arasında değişeceğini ve kahverengi tonlardaki botların moda olacağını söyledi. 
     Bu arada Çin'den ucuza ithal edilen ayakkabıların sektörü olumsuz yönde etkilediğini ifade eden Tümbül, şunları kaydetti 
     ''Çin'den ucuza ithal edilen ayakkabılar, sektörü olumsuz yönde etkiliyor. Ancak hükümetin Çin mallarına uyguladığı kota ve değer bedelleri, sektörü rahatlacak. Türkiye'de ayakkabı sektörünün geleceği parlak.'' Tümbül, firma olarak Türkiye pazarında sayılı markaların arasına girmelerinin ardından, Almanya ve Yunanistan'daki fuarlara katılarak, ihracata yönelmeyi hedeflediklerini de sözlerine ekledi. 
     
</TEXT>
</DOC>
