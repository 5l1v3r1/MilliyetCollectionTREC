<DOC>
<DOCNO> 298468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun36.html </URL>
<DATE> 2004/12/17/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
İsrail'de İşçi Partisi hükümete katılıyor 
</HEADLINE>
<TEXT>

     İsrail'de muhalefetteki İşçi Partisi'nin, Başbakan Ariel Şaron'un koalisyon hükümetine katılacağı belirtildi. 
     İsrail ordu radyosu, Şaron liderliğindeki Likud Partisi ile İşçi Partisi temsilcilerinin, bir hafta süren müzakerelerin ardından varılan anlaşmayı yarın imzalamalarının beklendiğini duyurdu. 
     Şaron başbakanlığındaki koalisyon, ortağı Şinui'nin bu ay başında 2005 yılı bütçesine olumsuz oy vermesi nedeniyle bozulmuştu. 
     Şaron, ulusal birlik hükümeti kurmak amacıyla İşçi Partisi ve aşırı dinci Birleşik Torah Yahudileri Partisi ile görüşmelere başlanması için partisinden destek almış, Birleşik Torah Yahudileri ile uzlaşma sağlamıştı. 
     
     İŞÇİ PARTİSİ, KOALİSYONA 8 BAKANLIKLA KATILACAK 

     İsrail'de bakanlık paylaşımı nedeniyle tıkanan koalisyon görüşmelerindeki pürüz giderildi. Başbakan Ariel Şaron'un partisi Likud ile ana muhalefet partisi İşçi Partisi'nin, bakanlık paylaşımının yanı sıra siyasi ve ekonomik konularda da uzlaşmaya vardığı açıklandı. 
     Verilen bilgilere göre, Likud, İşçi Partisi'ne 8 bakanlık verecek. İki parti arasındaki koalisyon anlaşmasının pazar günü imzalanmasının beklendiği de belirtildi. 
     İşçi Partisi Genel Başkanı Şimon Peres, bir süredir görüşmeleri yürüten milletvekili Dalia İtzik'i devre dışı bırakarak, Likud adına görüşmeleri yürüten Yoram Raved'i bu sabah doğrudan telefonla aradı ve Peres ile Raved, görüşmeleri karşılıklı tamamladı. 
     Başbakan Ariel Şaron'un da İşçi Partisi'nden görüşmelere başkanlık eden Dalia İtzik'in görüşmelerde yer almamasını istediği bildirildi. İtzik'in, görüşmelere ilişkin sarf ettiği sözlerle hem Başbakan Şaron'u, hem de Likud'u öfkelendirdiği belirtiliyor. 
     İtzik, görüşmeler sırasında, Başbakan Ariel Şaron'un, koalisyonu kurabilmek amacıyla partisine ''kur yaptığını'' belirtmiş, ayrıca ''Onlar bizim peşimizde koşuyor, biz onların değil. 30 yıl sonra, haklı olduğumuzu anladılar. Onlar Likud , bizim politikalarımızın müteahhitleri'' şeklinde açıklamalar yapmıştı. 
     Likud ve İşçi Partisi arasındaki uzlaşmaya göre, İşçi Partisi, Şimon Peres'e verilecek başbakan yardımcılığının yanı sıra içişleri, iletişim, altyapı, iskan ve turizm bakanlıklarıyla 2 devlet bakanlığı alacak. Ayrıca, 3 bakan yardımcılığının da İşçi Partisi'ne verilmesi bekleniyor. 
     
</TEXT>
</DOC>
