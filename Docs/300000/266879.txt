<DOC>
<DOCNO> 266879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko34.html </URL>
<DATE> 2004/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zonguldak'ta 996 yıl sonra teslim edilecek konut kampanyası 
</HEADLINE>
<TEXT>

     Zonguldak'ta dağıtılan bir el ilanında, vatandaşlara 996 yıl sonrası için ev sahibi olma imkanı vadediliyor. 
     Kent merkezinde dağıtılan ilanda, Devrek İlçesi'nde yapılacak 3 oda ve 1 mutfak olan depreme dayanıklı daireler için bugün başlayan kayıtların pazartesi günü sona ereceği kaydediliyor. 
     Evlerin 1 Ocak 3000'de teslim edileceği ve 1 milyar lira kayıt ücreti alınacağı belirtilen ilanda, şöyle denildi 
     ''250 milyon lira ödeme taksidi, daire teslimatında yatak odası takımı hediyemiz olacaktır. Cumartesi ve pazar günü kayıtlar devam etmektedir. Daire teslimat gününden itibaren 5 yıl daire içinin her yıl bedava boyası da bizden. Sizden tercih, hizmet bizden. Otopark havuzlu, kaloriferli, müstakil tapulu dairenin yarı parasını ödeyene ikinci daire yarı fiyatına uygulanacaktır.'' Başvuru adresi ve müteahhit firma adı bulunmayan ilanda yer alan cep telefonundan konuyla ilgili bilgi almak isteyen AA muhabirinin görüştüğü ismini vermek istemeyen kadın, O.E. ve O.Ü. adındaki iki müteahhitin ilçe merkezindeki arsalarına 80 daireli konut yaptıracağını, daha fazla bilgi sahibi olmadığını, konutları yapacak kişilerin telefonlarını bilmediğini belirtti. 
     Tüketici Hakları Derneği Zonguldak Şubesi Başkanı Ali Topaloğlu ise konuya ilişkin yaptığı açıklamada, bu tür ilanlarla halkın yanlış yönlendirilip parasının alınmaya çalışıldığını ifade etti. 
     Topaloğlu, ''söz konusu ilanla ilgili Cumhuriyet Savcılığı'na suç duyurusunda bulunacağız. Vatandaşlarımız bu gibi duyurulara itimat etmemeliler. Aksi takdirde maddi açıdan büyük kayıplara uğrayabilirler'' dedi. 

     
</TEXT>
</DOC>
