<DOC>
<DOCNO> 296320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur14.html </URL>
<DATE> 2004/12/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Gebze Spor Salonu'nda panik 
</HEADLINE>
<TEXT>

     
     Mesut IŞIK GEBZE KOCAELİ , DHA 
     

KOCAELİ'nin Gebze ilçesinde öğrencilerin voleybol antrenmanı yaptığı sırada spor salonunun kalorifer kazanı, aşırı basınç sonucu patladı. Patlamanın ardından yangın çıkmasıyla birlikte öğrenciler arasında büyük panik yaşandı. Ancak olay yerine çok çabuk gelen itfaiye etkipleri, yangını kısa sürede söndürdü. 
     Olay, dün öğle saatlerinde meydana geldi. Basketbol ve voleybol başta olmak üzere amatör kulüp ve okulların kullandığı Gebze Spor Salonu'nun kazan dairesinde, aşırı basınç nedeniyle patlama meydana geldi. Patlamanın hemen ardından çıkan yangın nedeniyle her yer dumanla kaplandı. 
     Patlama sırasında, öğretmenleriyle birlikte salonda voleybol antrenmanı yapmakta olan 25 öğrenci büyük bir panik yaşadı. İlk şaşkınlığı atlatan öğretmenler, yangının başlamasıyla birlikte öğrencileri salondan çıkardı. 
     Gebze Belediye itfaiye ekipleri kısa sürede salona gelerek kazan dairesindeki yangını söndürdü. Ölen ya da yaralananın olmadığı olayın ardından gelişmeleri anlatan Beden Eğitimi Öğretmeni Yüksel Küçük, "Önce bir patlama sesi duyduk. Daha sonra her yeri duman kapladı. Çocuklar büyük panik yaşadı. Neyse ki, sadece kazan patlamış. Çünkü orada yakıt tankları da bulunuyormuş. İyi ki onlar patlamadı. Bir façia ucuz atlatıldı" dedi. 
     
</TEXT>
</DOC>
