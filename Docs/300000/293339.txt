<DOC>
<DOCNO> 293339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun21.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Le Figaro Kıbrıs öncelik oldu 
</HEADLINE>
<TEXT>

     AB devletlerinin Türkiye ile müzakerelerin başlaması konusunda Kıbrıs'ı bir öncelik haline getirdikleri öne sürüldü. Le Figaro gazetesi, Türkiye'nin Rum Kesimini tanıması ve Yunanistan'ın taleplerini karşılaması gerekeceğini belirterek "Yunanistan'ı tatmin etmek için Türkiye'nin, Ege denizinde toprak parçalarından vazgeçmeyi kabul etmesi gerekecek" iddiasına yer verdi. 
     Fransız Le Figaro gazetesi, basına sızdırılan AB Zirvesi karar taslağını değerlendirirken taslağın "iki yeni mesaj" içerdiğini belirttti. Gazete bu mesajları "Türkiye'nin, AB'ye katılım müzakerelerine başlamadan Kıbrıs Cumhuriyeti'ni Rum Kesimi tanıması gerekecek. Türkiye'nin ayrıca, Yunanistan ile Ege deniz anlaşmazlıklarını da çözmesi gerekecek" biçiminde özetledi. 
     
     ÇOK SIKI KOŞULLAR 
     Taslağın değişebileceğini ancak AB Zirvesi'nden çıkacak karar konusunda oldukça net bir fikir verdiğini kaydeden Le Figaro, "Prodi komisyonunca tavsiye edilen müzakerelerin başlaması sağlanmış gibi görünüyor, ancak çok sıkı koşullara bağlanarak" yorumunu yaptı. 
     Le Figaro, Avrupa Komisyonu raporunun Kıbrıs sorununda sessiz kaldığını, buna karşın üye devletlerin konuyu bir "öncelik" haline getirdiklerini belirterek "Atina ve Lefkoşe'nin baskıları altındaki 25'ler, Ankara'yı Kıbrıs Cumhuriyeti'ni tanımaya çağırıyorlar ... Ankara'nın geçmişteki anlaşmalarını genişlemiş Avrupa'ya uyumlaştırması gerektiği bahanesi ile müzakerelerin başlaması için bir ön koşul haline getiriyorlar" görüşünü öne sürdü. 
     Türkiye'nin ise, geleceğe ilişkin güvenceleri almadan Kıbrıs konusunda en "ufak" bir taviz vermeyi reddettiğini kaydeden gazete, "Ankara, Avrupa başkentlerine Birlik'ten 'yeşil ışık' aldıktan ve müzakerelerin başlaması tarihinin belirlenmesinden sonra Kıbrıs'ı tanımaya hazır olduğunu bildirmiş bulunuyor" diye yazdı. 
     
     YUNANİSTAN KULİSLERDE ÇOK AKTİF 
     Önümüzdeki aylarda Türkiye'nin Yunanistan'ın taleplerine de boyun eğmesinin gerekeceğini öne süren Le Figaro, "Kulislerde çok aktif olan Yunanistan, taslak metnine Ankara ile olan Ege deniz sorunlarının çözümlenmesi aldırdı. Yunanistan'ı tatmin etmek için Türkiye'nin, Ege denizinde toprak parçalarından vazgeçmeyi kabul etmesi gerekecek" iddiasına yer verdi. 
     Le Figaro, Fransa ve Avusturya'nın müzakerelerin sonuçsuz kalması halinde "üçüncü bir yol"un benimsenmesi taleplerinin henüz dikkate alınmadığını belirterek taslağın müzakerelerin sonunun "açık" olduğunu belirtmekle yetindiğini ifade etti. Gazete, Fransa Cumhurbaşkanı Jacques Chirac'ın, Türkiye'nin üyeliğine karşı olan, Nicolas Sarkozy'in baskısı nedeniyle bir süre önce "üçüncü bir yol"un dışlanmayacağını söylediğini anımsattı. 
     
</TEXT>
</DOC>
