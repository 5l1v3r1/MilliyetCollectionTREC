<DOC>
<DOCNO> 285916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/guncel/agun.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a doyamadılar 
</HEADLINE>
<TEXT>


Amerikan seçmeni, Başkan George W. Bush'a yüzde 51 oranında destek verdi. Rakibi John Kerry'ye 3 milyon oydan fazla fark atan Bush, 4 yıl daha görevde kalacak 


Aylarca başa baş süren bir kampanyadan sonra, önceki gün sandık başına giden ABD seçmeni, Başkan George W. Bush'a yüzde 51, Demokrat Senatör John Kerry'e ise yüzde 48 oranında destek verdi. Bush, ülke çapında, rakibine 3 milyondan fazla fark atarak sağladığı bu üstünlüğün yanı sıra, başkanı belirleyen Seçiciler Kurulu'nda da öne geçti. Başkanlık için, 538 delegeden 270'inin kazanılması gerekiyordu. 
Dün akşam, Demokrat rakibi John Kerry'nin, Bush'u arayarak seçim zaferinden dolayı kutladığı, yarıştan çekildiğini açıkladığı haberi geldi. Ancak Amerikan seçim sisteminin kendine özgü istisnaları, seçim sonuçlarının resmiyet kazanmasını geciktirdi. 
Gazetemiz baskıya girdiğinde geçerli olan seçim tablosu, Bush'un 279, Kerry'nin 252 delegeye sahip olduğunu yansıtıyordu. Geri kalan 7 delegenin nasıl bölüşüleceği ise henüz tam netleşmemişti. 

Tartışmalı eyalet 
20 delegesi olan Ohio eyaleti, "kilit eyalet" olma özelliğini elinde tuttu. Seçimlerdeki düzenli oyların sayımı, Ohio'da Bush'un Kerry'i 150 bine yakın oyla geride bırakarak, bu eyaletin delegelerini ve başkanlığı garantilediğini yansıtıyor. Ancak eyalette kullanılan düzensiz oylar henüz sayılamadı. Bu sayımın, eyalet yasaları gereği seçimlerden 11 gün sonra yapılması, seçim sonucunun kesinleşmesini önledi. 
Seçmenlerin, kayıt listesinde olmamalarına karşın, geçerliliği sonradan saptanmak üzere kullandıkları bu düzensiz oyların sayısının 140 ila 250 bin arasında olduğu tahmin ediliyor. 
Yenilgiyi dün yerel saatle 11.00 civarında kabul eden Kerry'nin, bu toplam içinde aradaki farkı kapatacak kadar üstlünlük sağlaması zor görünüyordu. Gazetemiz baskıya girerken geçersiz oyların sayısının belirlenmesi için yapılan sayım işlemi sürüyordu. 

Karmaşa olmayacak 
Kerry'nin Ohio'daki düzensiz oyların sayımının sonucunu almadan "yenilgiyi kabullenmesi" ABD'yi, 2000 yılında Florida'da yaşanan karmaşanın bir benzerini yaşamaktan kurtardı. 

Kuyruklu seçim, olaylı sayım 

Seçime katılım oranı yüksek olunca kuyruklar uzadı, bazı eyaletlerde oy makineleri arızalandı. Florida eyaletinde ise postayla gönderilen oyların sayımı konusunda tartışma yaşandı 

YASEMİN ÇONGAR - SEMA EMİROĞLU 
Ülke çapında başta Pennsylvania, New York ve Florida olmak üzere çeşitli seçim bölgelerinde oy kullanma makinelerinde arızalar yaşandı ve şikayetler yapıldı.Katılım oranının yüksek olması, sorunlara yol açtı. En çok şik yet edilen konu, pek çok bölgede sandıkların kapanmasına rağmen, uzayan kuyruklar nedeniyle h l oy kullanamayan seçmenlerin bulunması oldu. ABD seçmeninin birleştiği yeg ne konu eşcinsel evliliklerinin önlenmesi oldu. 11 eyalette seçim pusulalarında, seçmenlere evliliği ancak bir kadın ve erkek arasında kurulabilecek bir kurumsal ilişki olarak tanımlayıp tanımlamadıkları soruldu. Bu eyaletlerin tümünde de, evliliğin klasik tanımı belirgin bir farkla kazandı ve eşcinsel nikahlarının resmileşmesinin önüne geçildi.Senato'da Demokrat'ların lideri olan Senatör Tom Daschle, koltuğunu Cumhuriyetçi rakibine kaptırarak büyük şok yarattı. Demokratlar, Boston'daki seçim karargahını, daha sandıklar kapanmadan "kutlama" alanına çevirdi. Ancak gece yarısına doğru Florida'nın Bush'a gitmesi ve Ohio'da Kerry'nin Bush'un gerisine düşmesi, şenlik atmosferini bir anda bozdu. Seçim karargahına gelmeden önce evinde 2 saatliğine uyuyan Kerry, kutlama toplantısına gitmekten vazgeçerken, patlatmaya hazırlanan şampanyalar da buzdolabına geri konuldu. 

Soros yıkıldı 
Kerry kampanyasına milyonlarca dolar bağışta bulunan ünlü işadamı George Soros, Kerry'nin kaybına en çok üzülen kişiler arasında yeraldı. Soros'un, kendisini ABD içinde bir "manastıra" kapatıp, "Bizde nasıl bir bozukluk var" diye düşüneceği bildirildi.Sandık başlarında oylarını henüz kullanan seçmenlerle yapılan çıkış anketlerinin, Kerry'nin başkanlığı rahatlıkla kazanacağını göstermesi, akşam saatlerinde Beyaz Saray'a da gergin saatler yaşattı. Bush'un babası eski başkan George Bush ile eşi Barbara, NBC muhabirine, kesin sonuçlar belirleninceye kadar kendilerini iyi hissetmeyeceklerini söyledi. Daha sonra morallerin yüksek olduğu mesajını vermek isteyen Bush ailesi, oturma odasında gülerek poz verdi. 

Kerry'yi sporcular kurtaramadı 

Bir dizi eyalette seçimlerin tartışmalı olabileceği ortaya çıkınca, ABD'nin en başarılı spor kulüplerinden birinin sahibi, Demokrat aday John Kerry için devreye girdi. Bu yıl dünya şampiyonu olan Red Sox beyzbol takımının sahibi, seçimlerde desteklediği Kerry için özel uçağını tahsis etti. Demokratlar tartışmalı eyaletlerde durumu inceleyen hukukçu ekibini geceyarısından itibaren bu uçakla taşımaya başladılar. Hollywood'un ünlü aktörü George Clooney'nin babası ve 1950'lerin ünlü şarkıcısı Rosemary Clooney'nin kardeşi Nick Clooney, Kentucky'den Temsilciler Meclisi'ne seçilme yarışı kaybetti. Emekli televizyon haber sunucusu olan Demokrat Clooney, yüzde 55 oranında oy kazanan Cumhuriyetçi rakibi Geoff Davis'e karşı yüzde 43 oranında oy alabildi. 

YENİ GÜÇ DENGESİ 

Cumhuriyetçiler Senato 55 Temsilciler 233 Valilikler 29 

Demokratlar Senato 44 Temsilciler 201 Valilikler 21 

ABD SEÇİMİ 2004 

ABD Kongresi 'sağa kaydı' 
ABD'deki seçimlerde başkanın yanı sıra, 435 üyeli Temsilciler Meclisi'nin tamamı ile 100 üyeli Senato'nun üçte biri de yenilendi. Cumhuriyetçi Parti, Kongre'nin her iki kanadındaki çoğunluğunu güçlendirerek korudu. Gazetemiz baskıya girdiğinde kesinleşmiş olan verilere göre, Cumhuriyetçiler'in Senato'da en az 54, Temsilciler Meclisi'nde de 228 sandalyeyi garantiledikleri görülüyordu. Senato Azınlık Lideri Demokrat Tom Daschle'ın yarışı kaybederek Senato'dan kopması da sürpriz yarattı. 

Kongre'de 3.siyah senatör 
WASHINGTON Milliyet 
ABD'de Kongre seçimlerinde ciddi kayıplar veren Demokratik Parti'nin yüzü, Illinois eyaletinde güldü. Amerikan siyasetinin yükselen yıldızı sayılan ve ülkenin ilk siyah başkanı olabileceği konuşulan Barak Obama, Illinois'deki senato yarışını eski başkan adayı Cumhuriyetçi Alan Keyes karşısında yüzde 73 oyla kazandı. Babası Kenya göçmeni olan, Harvard Üniversitesi'nden hukuk diploması alan Obama, ABD'nin şu anki tek ve tarihteki üçüncü siyah senatörü oldu. 

Erdoğan'dan Kerry övgüsü 
ANKARA Milliyet 
Başbakan Recep Tayyip Erdoğan, bir gazetecinin, yeni dönemden Türkiye'nin nasıl etkileneceğini sorması üzerine, seçimlere ilişkin son bilgilerin kendisine henüz ulaşmadığını söyledi. Erdoğan, "Kerry kaybettiğini anlayıp Bush'u tebrik ettiyse, bu olay, demokrasinin güzelliğini ortaya koymaktır. Kerry, demokrasinin güzel örneklerinden birisini vermiştir" dedi. Erdoğan, seçim sonuçlarının, "tüm insanlık için barış ve dostluğa vesile olması" temennisinde bulundu. 

Evren Savaş tercih edildi 
KAAN KAYA Muğla DHA 
7. Cumhurbaşkanı Kenan Evren, ABD'deki seçim sonuçlarını "Demek ki, Amerikan halkı savaşın devamını arzuluyor. Hayırlı olsun" diye değerlendirdi. 
Marmaris Mares Otel'deki 4. Yapı Dekorasyon ve Mermer Fuarı fuarının açılışına katılan Evren, ABD'deki seçimlerle ilgili soru üzerine "Seçimleri takip etmedim. Kamouoyu yoklamaları, zaten böyle olacağını gösteriyordu. Amerikan halkı savaşı tercih etti. İnşallah dünya için hayırlı olur, neler olacağını göreceğiz" dedi. 

İlk anketler yanılttı 
WASHINGTON Milliyet 
ABD seçimleri gerek Beyaz Saray, gerek Kongre yarışında Cumhuriyetçileri sevindirmesine rağmen sandık başına giden seçmenler nezdinde yapılan ilk anketler, yüzde 8 ila 12 arasında yanıldı. Erken çıkış anketlerinin ilk sonuçlarının siyasi parti merkezlerine ulaşmasının ardından Demokratlar, katılımın çok yüksek görülmesi, en önemli gündem konusunun ekonomi olarak belirlenmesi ve Kerry'nin çekişmeli eyaletlerin tümünde önde gitmesi nedeniyle erken zafer havasına girdi. 


</TEXT>
</DOC>
