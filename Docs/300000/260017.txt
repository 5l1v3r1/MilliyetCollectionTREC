<DOC>
<DOCNO> 260017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur06.html </URL>
<DATE> 2004/08/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Öğrenciler dikkat .. ÖSS formlarını teslim için son üç gün... 
</HEADLINE>
<TEXT>

     ÖSS tercih formunu teslim süresi, 4 Ağustos Çarşamba günü mesai saati bitiminde sona erecek. 
     Tercihlerini internet yoluyla gönderecek adaylar için bu süre 5 Ağustos'ta sona erecek, ancak bu adayların tercih formu ve yerleştirme ücreti olan 18 milyon lirayı en son 4 Ağustos'a kadar bankaya yatırmaları gerekiyor. 
     Tercih formunu, 2004-ÖSS'yi kazanan veya sadece sınavsız geçiş için başvuran adaylar doldurabilecek. Adaylar, sınava girip girmediklerini ve mezun oldukları okul türlerini göz önünde bulundurarak tercih kılavuzundaki bilgileri inceleyip hangi tablolardan tercih yapabileceklerini belirleyecekler. 
     Adaylar, sadece tercih yapabilecekleri tablolardan olmak koşuluyla girmek istedikleri yükseköğretim programlarını saptayacaklar ve bu programların kodlarını tercih formunun ilgili alanlarına tercih sırasına göre yazıp kodlayacaklar. 
     Y-ÖSS puanlarına ait yüzdelik dilimleri ile programların en küçük puanlarından hesaplanan yüzdelik dilimler arasında paralellik bulunduğu için, tercih yaparken kılavuzdaki yükseköğretim programlarına ait yüzdeliklerin sınav sonuç belgesindeki Y-ÖSS puanlarına ait yüzdelikler ile karşılaştırılması, adaylara yol gösterici olabilecek. 
     Ancak, yükseköğretim programlarında gerçekleşen puan türü değişiklikleri, kontenjanın azalması veya artması, programa kabul koşullarında meydana gelebilecek değişiklikler, ek puan alabilecek öğrenci sayısı değişimleri, alanda veya yakın alanlarda yeni açılan programlar ve öğrenim ücretlerinde meydana gelen değişiklikler gibi birçok etkenin, bu yıl oluşacak yüzdelik dilimleri ve sıralamayı değiştirebileceğinin göz önünde bulundurulması gerekiyor. 
     Tercih formu, yumuşak uçlu ve siyah bir kurşunkalem ile zedelenmeden doldurulacak. Bu formun kirletilmemesi, buruşturulmaması ve katlanmaması gerekiyor. 
     
     ÜCRET YATIRMAK İÇİN KİMLİK NUMARASI YETERLİ 

     Adaylar, tercih formunu teslim etmeden önce tercih formu ve yerleştirme ücreti olan 18 milyon lirayı Ziraat Bankası, Vakıflar Bankası, Yapı ve Kredi Bankası veya Halk Bankası şubelerinden birine yatırarak, dekont alacaklar. Yerleştirme ücretini yatırmak için, adayların T.C kimlik numaralarını banka görevlilerine söylemeleri yeterli olacak. 
     Adaylar, bankadan aldıkları dekontların bir nüshasını ve tercih formunu, 4 Ağustos Çarşamba günü mesai saati bitimine kadar lise ve dengi okul müdürlükleri veya ÖSYM sınav merkezi yöneticiliklerine, 2 milyon lira ödeyerek teslim edecekler ve karşılığında makbuz alacaklar. Adayların, bu makbuzu saklamaları isteniyor. 
     
     İNTERNETTEN GÖNDERME 

     Tercihler, internet yoluyla da gönderilebilecek. Bu yolu kullanacak adayların da 18 milyon lirayı adı geçen bankalardan birine yatırmaları gerekiyor. Bu ücret yatırılmadan, adayların tercihlerini internetten ÖSYM'ye ulaştırmaları mümkün olmayacak. Adayların, tercihlerini internetten göndermek için, ücreti yatırdıktan sonra 1 gün beklemeleri gerekebilecek. Tercihlerini internetten yapan adayların, banka dekontunu ÖSYM'ye göndermelerine gerek bulunmuyor. İnternet yoluyla tercihlerini gönderecek adayların, tercih formu ve yerleştirme ücreti olan 18 milyon lirayı en geç 4 Ağustos Çarşamba gününe kadar yatırmaları gerekiyor. Ücreti yatıran adaylar, tercihlerini internetle en geç 5 Ağustos Perşembe gününe kadar gönderecekler. 
     Tercihlerini hem internet yoluyla gönderen hem de okullara teslim eden adayların, okullara teslim ettikleri formdaki bilgileri esas alınacak. 
     ÖSYM, ÖSS sonuçlarına göre yerleştirme işlemini 2004 Ağustos ayı içinde yapacak. 

     
</TEXT>
</DOC>
