<DOC>
<DOCNO> 292548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/spo03.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den tam puan 
</HEADLINE>
<TEXT>



'Kontrol bizdeydi' 
SARI - Kırmızılı takımın teknik patronu Hagi, Ankaragücü karşısında karakterli bir futbol sergilediklerini açıkladı. Rumen teknik adam, "İki haftalık duraklamanın ardından puanlara ihtiyacımız vardı. Oyuncularım birlik ve beraberlik olduğu zaman yenilmeyeceğimizi bir kez daha gördü. İkinci yarıda Ankaragücü atak gibi gözükse de oyunun kontrolü bizdeydi" diye konuştu. 

'Çok hırslıyım' 
KAÇAN gollerin ardından sinirden şapkasını fırlatan Hagi, sahadaki futbolu 90 dakika yaşadığını açıkladı. Genç teknik adam şunları söyledi "Ben basketbol antrenörü gibiyim. Her dakikayı, her saniyeyi yaşıyorum. Kaçırdığımız gollere tabii ki tepki veriyorum. Ben buyum. Futbolda her zaman hırslıyım. Kazanmaktan başka bir şey de düşünmüyorum." 

Huzur operasyonu 

Fotoğraflar Erol Demirkol 

Bakan tribünde 
Devlet Bakanı ve Başbakan Yardımcısı Mehmet Ali Şahin ve 2. Başkan Ergun Gürsoy, 19 Mayıs Stadı'ndaki maçı taraftarlarla birlikte izledi. Bakan, ilk yarıda Ankaragücü, ikinci yarıda ise Mehmet Atalay ile birlikte Galatasaray tribününde oturdu. Mehmet Ali Şahin, "Balık baştan kokar. Başı temiz tutmaya çalışıyoruz" dedi. Maç sırasında Ankaragücü ve Galatasaray atkılarını takan Bakan Şahin'in karşılaşma sonrası ise Kayserispor atkısı takması dikkat çekti. 

Dedektörle arama 
Ankara'da dün sıkı güvenlik önlemleri alındı. Taraftarlar stada girmeden önce iki noktada oluşturulan güvenlik kontrol merkezlerinde aramadan geçirildi. Bıçakların stada ayakkabı içinde sokulduğunun ortaya çıkması üzerine kapılarda dedektör kullanıldı. Bu arada bir kişide bıçak yakalandı. 

Atlı takip 
19 Mayıs Stadı'nın çevresinde atlı polisler de görev yaptı. Atlılar, sürekli devriye gezip, tatsız bir olay çıkmasını önledi. Bu arada Ankara Valiliği'nin hafta içinde aldığı karar doğrultusunda emniyet güçleri tribünlere pankart asılmasına izin vermedi. 

Kameralar artırıldı 
Ankaragücü ve Gençlerbirliği kulüplerinin ortak çalışması sonucunda 19 Mayıs Stadı'ndaki güvenlik kameraları artırıldı. Sezon başından bu yana kullanılan 16 kameranın sayısı, 36'ya yükseltildi. Özel eğitimli polis köpekleri de 19 Mayıs Stadı'nda eğitimcileriyle birlikte hazır bulundu. 

Notlar 

Kapsal Böyle olmamalıydı 
ANKARAGÜCÜ Teknik Direktörü Reha Kapsal, gol bulamadıklarını belirtti. Orta sahada en iyi pres yapan takımların başında olduğunu söyleyen Kapsal, "7-8 pozisyon yakaladık ama atamadık. Ne olursa olsun böyle olmamalıydı" dedi. 

'Bende düşüş yok' 
UZUN süredir gol orucuna devam eden, Ankaragücü karşısında da bir çok pozisyondan yararlanamayan Necati "Bende düşüş yok. Sadece gol atamıyorum" dedi. Genç futbolcu, "Bugün çok gol kaçırdım ama önemli olan galibiyetti, bunu da başardık" diye konuştu. 

Değişim oldu 
GALATASARAY'DA haftalardır konuşulan kadro revizyonu dün gerçekleşti. Hagi, Hakan Ünsal'ı bu sezon ilk kez yedek soyundururken, Saidou'yu 18 kişilik maç kadrosuna almadı. Conceiçao iki hafta sonra sahaya çıkarken, Ayhan da forma buldu. 

PAF ertelendi 
PAF Ligi'nde Ankaragücü ile Galatasaray arasında dün oynanması gereken maç ertelendi. Galatasaray'ın kadrosunda yer alan 6 oyuncunun Milli Takımlar'a gitmesi nedeniyle zorlu 90 dakika yarına alındı. 

Hakan Şükür geri döndü 

Cim - Bom'un yıldızı Hakan Şükür 6 haftalık gol orucunu Ankaragücü'ne attığı penaltı golüyle bozdu. Yıldız futbolcu, Teknik Direktör Hagi'nin, forvet oyuncularını eleştirmesine hak vererek, "Hocamızın bu sözleri ilk başlarda bizi çok üzmüştü. Özellikle son iki maça baktığımız zaman haklılık payının olduğunu gördük. Forvet olarak görevimizi yapamamıştık. Hagi haklıydı" dedi. 


</TEXT>
</DOC>
