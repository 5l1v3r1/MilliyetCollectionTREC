<DOC>
<DOCNO> 281922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo38.html </URL>
<DATE> 2004/10/20/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Efes Pilsen 66 - Ülkerspor 68 
</HEADLINE>
<TEXT>

     Erkekler basketbolda 20. Cumhurbaşkanlığı Kupası'nı Efes Pilsen'i 68-66 yenen Ülkerspor kazandı. 
     Karşılaşmaya iki takım da hücumda çok kötü başladı. Skor açısından çok kısır geçen ilk beş dakikayı Efes Pilsen 4-2 önde tamamladı. Takımların dış atışlarda çok düşük bir düzeyde oynaması ilk çeyreğin 9-9 gibi düşük bir skorla bitmesine neden oldu. 
     İkinci çeyrekte Ermal'in oyuna girmesiyle pota altında üstünlük kurmaya başlayan Efes Pilsen, yaptığı başarılı savunmayla 10-2'lik bir seri yakaladı ve 14. dakikayı 19-11 önde geçti. Alan savunması yaparak rakibini durdurmaya çalışan Ülkerspor'da sadece Kerem Gönlüm ve Stombergas'ın sayı üretmesi turuncu-yeşillilerin farkı kapatmasına yetmedi ve devre 33-26 Efes Pilsen üstünlüğü ile tamamlandı. 
     Üçüncü periyoda Efes Pilsen çok sert savunma yaparak başladı. Dommercent'in skora katkı yapması ve Ermal'in pota altındaki üstünlüğünü sürdürmesiyle lacivert-beyazlılar 25. dakikada farkı 11 sayıya kadar çıkardı 42-31 . Bu dakikadan sonra tam saha pres yapan Ülkerspor karşısında baskıdan kolay çıkan Efes Pilsen, bu çeyreği de 50-41 üstün bitirdi. 
     Son çeyrekte ise sahada Ülkerspor üstünlüğü vardı. Kerem ve Stombergas'ın sayılarıyla 15-4'lük seri yakalayan turuncu-yeşilli ekip karşılamanın 35. dakikasını 56-54'lük skorla önde geçti. Çok büyük bir çekişmeye sahne olan son 5 dakikada rakibinin tüm kazanma çabalarına karşılık veren ve oyun disiplininden hiç kopmayan Ülkerspor, karşılaşmadan 68-66 galip ayrıldı. 
     Cumhurbaşkanlığı Kupası'nı 4. kez kazanan Ülkerspor ve finalist Efes Pilsen'e kupalarını Cumhurbaşkanlığı Danışmanı Doç. Dr. Volkan Ediger verdi. 
     
</TEXT>
</DOC>
