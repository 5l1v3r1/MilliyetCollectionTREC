<DOC>
<DOCNO> 297505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun34.html </URL>
<DATE> 2004/12/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Rum kesiminden Türkiye'ye şartlı 'evet' 
</HEADLINE>
<TEXT>

     Kıbrıs Rum yönetiminin Türkiye'nin Avrupa Birliği ile müzakerelere başlamasını veto etmemek için Türkiye'den bir garanti mektubu isteyeceği ileri sürüldü. 
     Rum Politis gazetesi Kıbrıs Rum yönetiminin, Türkiye'nin Rumları ilerleyen süreçte tanıması konusunda 'mektup garantisini' isteyeceği ve karşılığında 17 aralıkta Türkiye'ye 'evet' oyu kullanacağını yazdı. 
     Haberde Avrupa Birliği dönem başkanı Hollanda'nın 'Türkiye Kıbrıs Cumhuriyeti ile ilişkilerini normalleştirsin' ifadesinin benimsenmesine soğuk baktığı ve Türkiye'den bu konuda 'resmi mektup' alarak sorunu çözmek isteyeceği belirtildi. 
     
     İlişkilerin normalleştirilmesine yönelik mektup istenecek 

     Rumların ikna edilmesi için, Başbakan Erdoğan'dan 'görüşmeler başladıktan sonra aşamalı olarak ilişkilerin normalleştirileceğine' yönelik mektup isteneceği ifade edildi. 
     Avrupa Birliği, 1999 Helsinki zirvesinde, Türkiye'nin Rumların tam üyeliğine itirazını geri çekmesi için dönemin Başbakanı Bülent Ecevit'e benzer bir garanti mektubu göndermişti. 

     
</TEXT>
</DOC>
