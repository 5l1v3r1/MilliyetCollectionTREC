<DOC>
<DOCNO> 253863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy15.html </URL>
<DATE> 2004/07/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TCK değişiyor... Adalet Komisyonu'nda, "temel milli yararları" tartışıldı 
</HEADLINE>
<TEXT>

     TCK Tasarısı'nı görüşen TBMM Adalet Komisyonu, ''temel milli yararları'' tartıştı. 
     TCK'nın 127. maddesinin 5. ve 7. fıkralarını yeniden düzenleyen ''temel milli yararlara karşı hareket'' başlıklı ve temel milli yararlara karşı fiillerde bulunmak amacıyla yabancı kişi veya kuruluşlardan doğrudan veya dolaylı olarak kendisi veya başkası için yarar sağlayan veya bu yönde vaat kabul eden vatandaşa 3 yıldan 10 yıla kadar hapis cezası öngörün madde, komisyonda uzun süre tartışıldı. Madde üzerinde görüşlerini dile getiren akademisyenlerden Ahmet Gökçen ile Adem Sözüer, düzenlemenin ifade özgürlüğünü sınırladığını savundu. İstenildiğinde herkesin bu düzenleme göre yargılanabileceğini belirten Sözüer, ''bu madde böyle geçerse, bu kanunun getirdiği özgürlükçü yaklaşım yok olur'' dedi. 
     CHP Niğde Milletvekili Orhan Eraslan, ''ulus devleti korumak istiyorsak bu maddeyi korumak zorundayız'' görüşünü dile getirirken, CHP Malatya Milletvekili Muharrem Kılıç ise özellikle temel milli yararlar tanımının ''müphem olduğunu'' ileri sürdü. 
     AK Parti Yozgat Milletvekili Bekir Bozdağ, maddenin gerekliliğine inandıklarını ancak tanımların ifade özgürlüğünü sınırladığını savunurken, AK Parti Ankara Milletvekili Recep Özel ise ''AB'ye girmek temel yarar. Peki biri buna karşı olursa bu maddeye göre ceza mı alacak '' diye sordu. 
     Yargıtay Temsilcisi Keskin Kaylan ise milletvekillerine, ''hem sınırlama getiriyorsunuz hem de sonra genişletmeye kalkıyorsunuz'' dedi. 
     AK Parti Kahramanmaraş Milletvekili Mehmet Yılmazcan da düzenlemenin kalması gerektiğini savunurken, CHP'li Eraslan da yeniden söz isteyerek, ''bir ülkeden aldığı para karşılığı ülkemize zehirli atıkları getiren temel milli yararlara aykırı hareket etmiş olmayacak mı '' dedi. 
     AK Parti Gaziantep Milletvekili Mahmut Durdu, ifade özgürlüğünü sınırlayan düzenlemelere yer verilmemesini isteyerek, ''Ben bugün AB yanlısıyım, ama ülkemin 250 milyar dolar borcu olmasa belki de AB karşıtı olacağım'' diye konuştu. 
     Başkent Üniversitesi Öğretim Üyesi Prof.Dr. Doğan Soyaslan, düzenlemeden vazgeçilemeyeceğini ifade ederek, ''İtalyan kaynaklıdır, ayrıca Fransızlarda da var'' dedi. 
     Tartışmaların uzaması üzerine Komisyon Başkanı Köksal Toptan, çalışmalara ara vererek, madde üzerinde biraz daha düşünüldükten sonra karar verilmesini istedi. 
     
     CUMHURBAŞKANI'NA HAKARET 
     Komisyon'da, ''Cumhurbaşkanı'na hakaret'' suçunu düzenleyen madde de tartışıldı. 
     Adalet Bakanı Cemil Çiçek, Cumhurbaşkanı'na hakaret eden kişiye 1 yıldan 4 yıla kadar hapis cezası verilmesi ve bu suçtan dolayı kovuşturma yapılmasını Adalet Bakanı'nın iznine tabi tutan madde üzerinde görüşlerini belirtirken, ''Siyaseten bizi sıkıntıya düşürüyor. Niye bana bağlı olsun. Bence bu izni Adalet Bakanı değil, Cumhurbaşkanı versin'' dedi. 
     CHP'li Eraslan, makamı korumak için böyle bir düzenlemeye ihtiyaç olduğunu belirterek, yürürlükte olan yasada da aynı düzenlemenin bulunduğunu söyledi. 
     Yargıtay temsilcilerinin de ''böyle kalsın'' demesi üzerine, madde değiştirilmeden benimsendi. Çiçek'in, ''ben yetkimi devretmek istedim ama olmadı ne yapayım'' demesi, gülüşmelere neden oldu. 
     
</TEXT>
</DOC>
