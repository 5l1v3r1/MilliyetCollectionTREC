<DOC>
<DOCNO> 252075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/spo15.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fatih Terim'e kötü haber 
FATİH Terim'in, "Seve seve gelirim" diyerek görev beklediği Fiorentina, teknik direktörünü belirledi. Mor Menekşeler, kendilerini Seri A'ya taşıyan Emiliano Mondonico ile yoluna devam etecek. 

Gözler artık federasyonda 
FUTBOL Federasyonu naklen yayın krizini yarın çözüme kavuşturacak. Başkanvekili Ata Aksu, üyeleri olağanüstü toplantıya çağırdıklarını belirtip, "İhaleye çıkıp çıkılmayacağı, mevcut yayıncı kuruluşla yetki kullanılarak sözleşmenin uzatılıp uzatılmayacağı toplantıda belli olacak" diye konuştu. 

Madalya yağmuru 
14. Avrupa Bedensel Engelliler Bilek Güreşi Şampiyonası'nda Türkiye ikişer altın, gümüş ve bronz madalya kazandı. Polonya'daki şampiyonada 60 kiloda Gökhan Çalışırişçi ve 75'te Nurettin Yüksel birinciliği kazanırken, artı 90'da Mustafa Dinleyici ve Süreyya Ayça ikinci, 75'te Yasin Urhun ve 90 kiloda da Çağlar Erkorkmaz üçüncülüğü elde etti. 

Ralf yetişemiyor 
FORMULA 1'de pazar günü düzenlenecek Fransa Grand Prix'sinde, Williams BMW pilotu Ralf Schumacher yer alamayacak. Test pilotu İspanyol Marc Gene'nin yerine yarışacağı Ralf Schumacher'in İngiltere'de yarışıp yarışmayacağı da kesinlik kazanmadı. Genç pilot, ABD Grand Prix'sinde start finiş düzlüğündeki duvara çarpmış ve hastaneye kaldırılmıştı. 

Osterc'ten imza 
MALATYASPOR, Bursaspor'da forma giyen Milan Osterc'e bir yılı opsiyonlu olmak üzere üç senelik imza attırdı. Sarı - Kırmızılılar, Fenerbahçe'nin 250 bin dolar bonservis istemesi üzerine Petkov'dan kesin olarak vazgeçti. 

Avrupa yolcuları 
FIBA'NIN geçen sezon ilk kez devreye soktuğu FIBA Avrupa Ligi'nde Türkiye'yi bu yıl üç takım temsil edecek. Beşiktaş'ın bu kupaya katılacağını açıklamasından sonra, Fenerbahçe ve Tuborg da gelecek sezon FEL'de mücadele edecek. 

Başkana hapis 
ÜÇÜNCÜ Lig'de Mudurnu ile yapılan maç sonrasında hakem Derya Ahmet Kocabaş'a saldıran Körfez Belediyespor Başkanı Erhan Yenilmez ve şöförü Mehmet Timur'a hapis cezası verildi. Görevli memura yönelik eylem yaptıkları gerekçesiyle 2'şer ay hapisleri bulunan Yenilmez ve Timur'un cezaları paraya çevrildi. 



</TEXT>
</DOC>
