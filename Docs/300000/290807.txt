<DOC>
<DOCNO> 290807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/civaoglu.html </URL>
<DATE> 2004/10/16/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Mafya... 
</HEADLINE>
<TEXT>


Türkiye'de mafyanın devlete uzanan kolları, ilk kez, eski Cumhurbaşkanı Cevdet Sunay'ın cenazesinde fark edilmiştir. 
Cenazede sıralanan çelenklerden birinin üzerinde dönemin "Oflu" diye anılan ünlü babalarından birinin adı vardı. 
Gazetelerde iri başlıklarla yansıtılmıştı. 
"Sunay'a son yolculuğunda Oflu'dan çelenk" diye... 
........ 
Sonra Ankara'daki büyük devlet ihalelerinde racon kesen ve müteahhitlere iş dağıttığı iddiaları ayyuka çıkan bir başka baba "resmi protokole" girdi. 
"İnci Baba" diye anılan Mehmet Nabi İnciler... 
Saçı döküktü. Zaman zaman yana kayan ve saç ayırım çizgisi ters dönen peruklarıyla dikkat çekerdi. Demirel'in Esenboğa'ya inişlerinde ve yolcu edilişlerinde, hazır bulunması eleştirilmişti. 

Statü zırhı 
Elbette, ne merhum Sunay'ın ne 9. Cumhurbaşkanı Süleyman Demirel'in bu "babalarla" bir ilişkisi yoktu. 
Ama... Onlar devlet doruklarıyla yakınlık sanısı veren böyle görüntülerde yer almanın "statü rantı" peşindeydiler. 
- Devletin doruklarıyla içli dışlıymış gibi bir imaj yaratıyorlardı. 
- Bu imaj sayesinde, güvenlik güçlerine karşı dokunulmazlık kazanmak peşindeydiler. 
- Devletin diğer güçlüleriyle diyalog olanakları bulabiliyorlardı. Attıkları çengellere onlardan kimileri takılmaktaydı. 
- Böylece daha alt kademelerde, güvenlik ve yargı mensuplarına tayin, terfi olanakları yaratarak kendileri için bir ağ dokuyorlardı. 
- Onların bu statüleri, diğer babaların kendilerine itaatlerini sağlıyordu. Böylece "alemin kralları " haline geliyorlardı. 
- Bunlar "alaylılar", yani "mektepsizlerdi." 
Bir yorgan, bir tahta bavulla büyük şehre işçi gelen, sonra alemde sivrilenlerdi. 

Göz kirlenmesi 
Yıllar içinde, bu manzaralar bir alışkanlık oluşturdu. 
Türkiye'de yadırganmaz oldular. 
Polisten, yargıdan köşeler tuttular. 
Gözün "kirlenmeyi renk sayarak alışması" gibi "kolektif gözün" artık yadırgamadığı bir gri leke oluşturdular. 

Okullu mafya 
12 Eylül 1980 askeri darbesinden sonra, bu "alaylılar mafyasının" yerini "okullular mafyasına" bırakma süreci başladı. 
Eski ülkücüler boşta kalmışlardı. 
Arkalarında kimse kalmamıştı. 
İdeolojik şemsiye de 12 Eylül fırtınasında üstlerinden uçmuş gitmişti. 
Ortak değer yapıştırıcı kalmamış gibiydi. 
Çoğu hapisten çıkmıştı. 
Yaşamı sürdürecek maddi olanaktan da yoksundular. Üniversiteli bu eski ülkücüler, mürekkep yalamışlardı. 
Silahı iyi kullanıyorlardı. 
Kan deneyimleri vardı. 
Yıllarca omuz omuza birlikte çarpışıp kader birliği yaptıkları arkadaşlarıyla kolayca ekip kurabiliyorlardı. 
Aralarından bazıları önce "haklı olduğuna inandıklarının" çek - senet tahsil işlerini almaya başladılar. 
Adalet dağıttıkları inancıyla hem kendileri hem de hapisten yeni çıkmış arkadaşlarına yardım için küçük maddi olanaklar karşılığı "tahsilat işlerini" üstlendiler. 
Sonraları bu kolay para ve kuvvet pırıltısına kapıldılar. 
Örgütlendiler. 
Mafyalaşma sürecine girdiler. 

Devlette kancalar 
Onlara, devlet içinden yardım, eski MHP'li bürokrat kalıntılardan geliyordu. 
Ülkücü abiler, kardeşlerini kolluyorlardı. 
Ama... 
Mafyalaşma sürecinde, büyük para kazanımları, güç odağı olmanın rant paylaşımı, bürokrasi içindeki mevzileri de profesyonel ilişkilere yöneltti. 
Artık, devletin her kademesinde etkiliydiler. 
Alaylılarla çatıştılar... Gelir kaynaklarını ele geçirip alaylıların neredeyse tamamını emekliye ayırttılar. Ama gene de "dokunulmazlık" zırhları yoktu. 
Zamanla bu kadro, - kendi iddialarına göre - derin devlet tarafından da kullanılmaya başlandı. 
Ermeni çetelerine, PKK'nın şehir uzantısı para babalarına, uyuşturucu ve kumarhane baronlarına kadar hepsi üzerine salınan "terminatörler" olmuşlardı. 
Derin devletle iç içe süreç boyunca yargıda, güvenlik güçlerinde tepe isimleri kazandılar. 
İşte Türkiye, şimdi bu filmi seyrediyor. 



</TEXT>
</DOC>
