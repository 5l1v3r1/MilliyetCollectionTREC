<DOC>
<DOCNO> 277301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/ekonomi/eko01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik görevlisine şirket kurdurtmuş 
</HEADLINE>
<TEXT>


Egebank'ın eski sahibi Murat Demirel'e ait Dempa şirketinin yönetim kurulu başkanvekili ve iki üyesinin güvenlik görevlisi olduğu ortaya çıktı 

Nezih Gürol 

Egebank'ın eski sahibi Murat Demirel'in şirketlerinden Dempa'nın eski yöneticileri hakkında hileli iflas davası açılırken, yönetimdeki üç ismin de aslında güvenlik görevlisi olduğu ortaya çıktı. 
Egebank'a el koyan Tasarruf Mevduatı Sigorta Fonu TMSF bankaya iştirakçi Dempa Uluslararası Dış Ticaret Anonim Şirketi'nin yönetimini devraldıktan sonra, yeni yönetim, şirketin herhangi bir faaliyeti olmadığını ve aktiflerinin borçlarını karşılamaya yetmediğini tespit ederek iflas davası açtı. 26 Aralık 2003'te iflasa karar verildi. İstanbul 3. İflas Müdürlüğü'nce 7 Nisan 2004'de Dempa şirketinin eski yöneticileri hakkında 'taksiratlı hileli iflas' iddiasıyla suç duyurusunda bulunuldu. 

Hileli iflas davası 
Şirketin eski Yönetim Kurulu Başkanı Gökalp Baştürk ile Yönetim Kurulu Başkan Vekili Metin Şuekince, yönetim kurulu üyeleri Cemal Çelik, İlhan Karakuş ve Şaban Ayhan Tatlıgil hakkında soruşturma başlatıldı. Savcı Savcı Abdurresat Ayrın, şirketin yöneticileri gözüken sanıklar hakkında 'taksiratlı iflas' suçundan dava açtı. İstanbul Asliye Ceza Mahkemesi'nde açılan dava, 'görevsizlik kararı' ile İstanbul Ağır Ceza Mahkemesi'ne gönderildi. 
Dava dosyasındaki bilgilere göre Baştürk, kusuru ve mali sorumluluğu olmadığını savunurken, Şuekinci şirkette güvenlik görevlisi olarak çalıştığını söyledi. Şuekinci 1992'de girdiği Dempa'da altı yıl çalıştığı, Demirel'in Üniversal Mimarlık İnş. şirketinde de 1998 -1999'da ambar görevlisi olarak çalıştığını ve işten çıkartıldığını belirterek, şöyle dedi 
"Ben burada çalıştığım sürede bana evraklar imzalattılar. İşten çıkarılmaktan korktuğum için evrakları okumadan imzaladım. Ben sadece güvenlik görevlisi olarak çalıştım. Şirkette güvenlik görevlisi olarak çalışan Cemal Çelmik ve İlhan Karakuş da aynı yollarla mağdur edilmişlerdir." 


</TEXT>
</DOC>
