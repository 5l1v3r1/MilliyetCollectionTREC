<DOC>
<DOCNO> 281325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur27.html </URL>
<DATE> 2004/10/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Lastikleri patlatanlar yakalandı ''Yolsuzlukla mücadele ediyorduk'' 
</HEADLINE>
<TEXT>

     Çankaya'da üç sokak üzerinde bulunan 60'ın üzerindeki otomobilin tekerleklerini patlatan 7 kişi yakalandı. 
     AA muhabirinin aldığı bilgiye göre, Çankaya İlçe Emniyet Müdürlüğü ve Kavaklıdere Polis Merkezi ekipleri, dün gece yarısı Kavaklıdere Refik Belendir Meneviş ve Yeşilyurt sokaklarında park halinde bulunan 60'ın üzerinde otomobilin ön ve arka lastiklerini ellerindeki kesici ve delici aletleri kullanarak parçalayan 7 kişiyi yakaladı. 
     Gözaltına alındıktan sonra Kavaklıdere Polis Merkezi'ne götürülen Arif A., Yakup G., Recep A. ve İbrahim K. ifadeleri alındıktan sonra mahkemeye sevk edilirken, yaşları 18'den küçük olduğu belirtilen E.E., E.E. ve D.E. ise Çocuk Şubesi'ne teslim edildiler. 
     Haklarında 60'ın üzerinde otomobil sahibinin şikayetçi olduğu belirtilen gençlerin yakalandıkları sırada yapılan üst aramalarında ''kelebek'', ''sustalı'' ve ''kama'' tabir edilen bıçaklarla ekmek bıçakları ele geçirildi. 
     Olayla ilgili şikayet sahiplerinin sayısının artmaya devam ettiği kaydedilirken, yakalanan 7 kişinin, ifadelerinde, otomobil lastiklerini ''hortumcular ve yolsuzluklarla mücadele için patlattıklarını'' söyledikleri öğrenildi. 
     
</TEXT>
</DOC>
