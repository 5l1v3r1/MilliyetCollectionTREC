<DOC>
<DOCNO> 289274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo18.html </URL>
<DATE> 2004/11/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Del Bosque'den Madrid kaçamağı... 
</HEADLINE>
<TEXT>

     Beşiktaş Teknik Direktörü Vicente Del Bosque, dün Madrid'e gelerek, Real Madrid'teki arkadaşları Teknik Direktör Mariano Garcia Remon ve eski teknik adam Jose Antonio Camacho ile yemekte buluştu. 
     İspanyol basını, ''Del Bosque-Remon-Camacho buluşmasına'' geniş yer ayırırken, görüşmenin hafta sonu oynanacak Barcelona-Real Madrid maçı öncesine denk gelmesi büyük tesadüf olarak nitelendirildi. 
     Üç arkadaşın Real Madrid'te oynadıkları eski günlerde olduğu gibi yine Madrid'in Algete kasabasındaki Los Molinos adlı restaurantta buluştukları ve sohbet sırasında Camacho ve Remon'un Del Bosque'ye Türkiye'deki macerasının nasıl gittiğini sorduğu belirtildi. 
     Haberlerde, yemek öncesi restaurant önünde foto muhabirleri tarafından fotoğrafları çekilen İspanyol teknik direktörlerin polemik yaratılabileceği endişesiyle fotoğraf çekilmesini pek istemese de sonunda buna karşı çıkmadıkları ifade edildi. Del Bosque'nin, ''Benim için fark etmez, çünkü ben İstanbul'dayım'' dediği kaydedildi. 
     Bu arada, ligin 12. haftasında cumartesi günü oynanacak Barcelona-Real Madrid maçı öncesinde Teknik Direktör Remon'a en iyi taktiğin, daha önce Şampiyonlar Ligi yarı finalinde Nou Camp Stadı'nda Barcelona'yı 2-0 yenme başarısını gösteren o dönemdeki Real Madrid teknik direktörü Del Bosque tarafından verileceği savunuldu. Ne Remon, Sporting de Gijon'un başındayken, ne de Camacho, Espanyol ve Rayo de Vallecano'nun teknik direktörüyken Nou Camp'ta oynadıkları maçlarda puan almayı başarmışlardı. 
     Sezon başında Real Madrid'in başına gelen Camacho, 3. hafta sonunda istifasını sununca yerini yardımcı teknik direktör Garcia Remon almıştı. 
     Maç öncesinde Barcelona 26 puanla lider, Real Madrid ise 22 puanla 2. sırada yer alıyor. 
     Bu arada, dün Madrid'e gelen Del Bosque'nin bugün İstanbul'a döneceği kaydedildi. 

     
</TEXT>
</DOC>
