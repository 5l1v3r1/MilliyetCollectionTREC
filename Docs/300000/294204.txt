<DOC>
<DOCNO> 294204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur08.html </URL>
<DATE> 2004/12/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Üniversitede pantolon- gömlek savaşı 
</HEADLINE>
<TEXT>

     Coşkun YAMAN DHA 

BALIKESİR'de üniversitenin gelişmesi için kurulan iki vakıf arasında kıyasıya bir rekabet başladı. Balıkesir Üniversitesi Vakfı yöneticileri, Yüksek Öğrenim Vakfı'nı suçlayarak, "Pantolon- gömlek dağıtarak üniversiteye destek verilmez'' dedi. 
     Turgut İnal başkanlığındaki Yüksek Öğrenim Vakfı, öğrencilere bursun yanısıra, giyecek yardımı yaptı. Vakfın üniversite halk bütünleşmesi için geçen hafta düzenlediği, Balıkesir üniversiteler ili olmalıdır' konulu kongrede de Balıkesir Üniversitesi Rektörü Prof.Dr. Necdet Hacıoğlu'na yönelik eleştiriler dikkat çekti. Yüksek Öğrenim Vakfı Yönetim Kurulu Üyesi Tolga Şayakçı, "Bu rektörle bu üniversite bir yere varamaz. Üniversitede önce bir iktisat fakültesi kurulmalı. Fabrika yönetimi yapabilecek kalifiye elemana ihtiyaç var. Güzel Sanatlar Fakültesi hala açılamadı'' dedi. Fakülte sayısının azlığı da eleştirildi. 
     Bu gelişmeler sonrası Rektör Hacıoğlu'nun başkanlığı yaptığı Balıkesir Üniversitesi Vakfı yönetim kurulu toplantıyla çalışmalarını duyurma gereği duydu. 
     Vakıf yönetim kurulu üyelerinden Yücel Aytaç, iki vakfın karıştırıldığını, bunun yanlış anlamalara neden olduğunu söyledi. Yönetim kurulu üyelerinden Tuğrul Çömezoğlu kendi vakıflarının yüzlerce öğrenciye burs verdiğini, trilyonluk yurt yaptırdığını, bilimsel çalışmaları uluslararası dergilerde yayınlanan öğretim üyelerine binlerce dolar destek verdiğini belirtirken, "Ama iki, pantolon üç gömlek dağıtan bir vakıf daha çok konuşuluyor. Onların sesi daha çok çıkıyor. Bizim vakıf ise gündeme bile gelmiyor. Bu da bizi rencide ediyor. Pantolon, gömlek dağıtarak üniversiteye destek verilemez'' diye konuştu. 
     Balıkesir Üniversitesi Vakfı Başkanı Prof.Dr. Necdet Hacıoğlu, vakıfların üniversitenin gelişmesi için çalıştığına dikkat çekerken, Yüksek Öğrenim Vakfı'nın Balıkesir dışındaki öğrencilere destek vermek için kurulduğunu, üniversitenin ihtiyaçlarını karşılamakta zorlanması üzerine kendi vakıflarını kurduklarını vurguladı. Vakıf yönetim kurulu üyeleri daha sonra vakfın yaptırdığı 165 öğrenci kapasiteli yurt inşaatını gezdi. Mart ayında başlayan inşaatın büyük ölçüde tamamlandığını açıklayan Rektör Hacıoğlu, maliyeti 1 trilyon lirayı geçen yurdun yeni eğitim öğretim yılına yetiştirileceğini açıkladı. 
     
     BALIKESİR YÜKSEK ÖĞRENİM VAKFI 
     166 üyesi bulunan Yüksek Öğrenim Vakfı bu yıl 60 öğrenciye her ay 50 milyon lira burs veriyor. Vakfın burs verdiği öğrenci sayısı 340'a ulaştı. Vakfın "Giymediğiniz ve kullanmadığınız eşyaları üniversite öğrencilerine verelim'' kampanyası üçüncü yılına girdi. Vakıf Başkanı Turgut İnal, "İki pantolon, üç gömlekle üniversiteye destek verilemez'' eleştirisine, "Buna bir şey diyemem. Bunu üniversite öğrencilerine sormak gerekir. Bu kampanyaya ilin valisi de diğer şehirlerde yaşayan vatandaşlarımız da destek verdi. Bence sevapların en güzeli, yardımların en makulu budur. Keşke daha çok vakfımız olsaydı'' dedi. İnal, bugüne kadar 7-8 bin öğrenciye giyim yardımı yaptıklarını söyledi. 
     
     BALIKESİR ÜNİVERSİTESİ VAKFI 
     11 Nisan 1995'te kurulan Balıkesir Üniversitesi Vakfı'nın 171 üyesi var. Esnaf, sanayi ve ticaret odaları temsilcilerinden oluşan vakfın başkanlığını BAÜ Rektörü Prof. Dr. Necdet Hacıoğlu, başkan vekilliğini de Eski Belediye Başkanı Ziyaettin Tan yürütüyor. Vakıf 165 öğrenci kapasiteli yurt yaptırıyor. İkinci bir yurt yaptırmak için de yer ve para arıyor. Vakıf kendi olanaklarıyla bu yıl 290 öğrenciye ayda 60 milyon liralık burs veriyor. Yoksul öğrencilere yardım yapıyor. Makaleleri uluslar arası dergilerde yayımlanan öğretim üyelerini ödüllendiriyor. Bu yıl 84 öğretim üyesine 20 milyar 986 milyon lira ödendi. 
     
</TEXT>
</DOC>
