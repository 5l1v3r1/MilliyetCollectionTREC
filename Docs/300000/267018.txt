<DOC>
<DOCNO> 267018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/eko04.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon, Nergis'te haczi kaldırıyor 
</HEADLINE>
<TEXT>


TMSF, Nergis Grubu ile ödeme protokolü uyarınca hacizlerin kalkmasını isteyecek 


Nergis Grubu'nun Tasarruf Mevduatı Sigorta Fonu'na TMSF olan borçlarının yeniden yapılandırılmasına ilişkin protokolün esaslarını İMKB'ye açıkladı. 31 Aralık 2003 itibariyle Nergis Holding'in 20.8 milyon dolar, Sifaş'ın 42.8 milyon dolar, Polylen'in 24.8 milyon dolar borcu yeniden yapılandırıldı. Borç üç yılı ödemesiz, 12 yılda libor artı 1 faizle ödenecek. 
Nergis Holding, 55 milyar lira nominal değerli Nergis İnşaat, 4 trilyon 367.1 milyarlık, Yeşim Tekstil, 4 trilyon 422 milyar liralık Nergis Tekstil, 666.2 milyar liralık Sifaş, 550.4 milyar liralık Polylen ve 175 milyar nominal değerli Olay Basın Yayıncılık hissesini TMSF'ye rehin verecek. Bu kapsamda, Polylen ve Sifaş da 37.5'er milyar nominal değerli İpek Finansal Kiralama hisselerini Fon'a verecek. 

Protokolde esnek hükümler 
Borç yapılandırmasının Nergis Holding'in bilançosunu negatif yönde 824.7 milyar, Polylen'in bilançosunu 6.2 trilyon, Sifaş'ın bilançosunu 5.7 trilyon pozitif yönde etkileyeceği bildirildi. Protokol imzasının ardından açılmış ama kesinleşmemiş takipler, borçların kabulüyle kesinleşecek. TMSF, teminat koşullarının sağlanmasının ardından, hacizlerin kaldırılması talebinde bulunacak. Tedbir kararları kalkarken, itirazın iptali ve iflas davaları karşılıklı olarak sonuçlandırılacak. Protokol hükümlerinden birkaçının geçersiz olması, uygulamayı olanaksız kılmaması koşuluyla, protokolün geçerliliğini etkilemeyecek. TMSF 19 Ağustos'ta yaptığı açıklamayla, Nergis Grubu ile 1 milyar 678 milyon dolarlık borcu için protokol imzalandığını duyurmuştu. 


</TEXT>
</DOC>
