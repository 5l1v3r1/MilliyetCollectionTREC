<DOC>
<DOCNO> 271838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas11.html </URL>
<DATE> 2004/09/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sonbaharda depresyona dikkat 
</HEADLINE>
<TEXT>

     Yaz rahatlığının yerini çalışma yükümlülüğüne bırakmasıyla sosyal yaşama adapte olma zorunluluğu insanlarda ruhsal sorunlar yaratabiliyor. Günler kısalıyor, yapraklar dökülüyor, güneş daha az görünüyor, havalar serinliyor, iş hayatı, okul hayatı derken insanlar "sonbahar depresyonu" giriyor. 
     Psikiyatrist Doç.Dr. Arif Verimli, ANKA'ya yaptığı açıklamada, sonbahar-kış aylarında kimi insanlarda negatif duyguların ön plana çıkabildiğini, depresyon gibi hastalıklarda ise artış görülebildiğini söyledi. Verimli, "ruh hali" denildiğinde daha çok insanın duygu durumunun anlaşıldığını belirten Verimli, kış aylarına girmeye başlanılan sonbahar aylarında genellikle insanların, kendilerini isteksiz, yorgun, yeterince dinlenmemiş hissettiklerini kaydetti. 
     Sonbahar aylarında, yeniden gürültülü bir çalışma hayatına girecek insanların isteksizliğine "sonbahar depresyonu" denildiğini bildiren Verimli, toplumda genciyle, yaşlısıyla, çalışanı ve çalışmayanıyla fazla bir enerji harcama, gerginlikle birlikte biraz daha neşe kaybı görüldüğünü söyledi. Doç. Dr. Verimli, yazın parlak güneş ışığının yavaş yavaş kaybolmaya başlaması ve günlerin kısalmasının bu depresyonun yaşanmasında etkili olduğunu dile getirdi. 
     Cinsel istek azalması, sıkıntılı, çaresiz, neşesiz, sinirli ruh hali, boşluktaymış hissi, uykusuzluk çekme, yorgun ve bitkin uyanma, davranışlarda yavaşlama duygusunu depresyonun belirtileri arasında sayan Verimli, özellikle sonbahar aylarında bu belirtilere daha sık rastlandığını kaydetti. 
     Kimi insanların "sonbahardan sonbahara" depresyona girdiğini vurgulayan Verimli, bunların sayısının da az olduğunu belirtti. Doç. Dr. Verimli, genellikle insanların kışın getirdiği zorluklarla ilgili zihinsel uğraşlara başladığı bu dönemden kadınların daha çok etkilendiğini ifade etti. Arif Verimli, bu ruhsal durumdan sıyrılabilmek için ciddi zihinsel yenilenme yapılması gerektiğini söyledi. 
     
</TEXT>
</DOC>
