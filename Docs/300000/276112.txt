<DOC>
<DOCNO> 276112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo15.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yıldızlar yolcu 

MİLLİ basketbolcular Mehmet Okur ile Hidayet Türkoğlu, NBA Ligi'ndeki yeni takımlarının sezon öncesi hazırlık kampına katılmak için bugün ABD'ye gidecek. Gurbetçilerin, Okur için özel karşılama düzenleyeceği bildirildi. 

Fener fırtınası 

İSPANYA'DA yeni sezona hazırlanan Fenerbahçe Bayan Basketbol Takımı, Gran Canaria Turnuvası'nın ikinci maçında İspanyol Tenerife'yi 92 - 51 yendi. Sarı - Lacivertli takımda 21 sayı atan Nalan performansıyla alkış topladı. 

Faruk'tan imza 

YENİ sezonda zirve mücadelesi yapmaya hazırlanan Pınar Karşıyaka, geçen sezon Beşiktaş'ta forma giyen Faruk Beşok ile anlaştı. Basketbol Şube Başkanı Berkan Erçakır, yıldız oyuncuyla bir yıllık imza attıklarını açıkladı. 

Büyüklere ceza 

PROFESYONEL Futbol Disiplin Kurulu, üç büyüklere para cezası verdi. Kurul, Galatasaray'a 10 milyar, Beşiktaş ve Fenerbahçe kulüplerine ise 2.5'ar milyar lira ceza kesti. Konyasporlu Altan'a da iki maçtan men cezası çıktı. 

Adaylar açıklandı 

FUTBOL Federasyonu, FIFA listesine aday gösterdiği hakemlerin adlarını açıkladı. Listede şu isimler yer alıyor İsmet Arzuman, Metin Aydoğan, Cüneyt Çakır, Mustafa Çulcu, Bülent Demirlek, Selçuk Dereli, Kuddusi Müftüoğlu, Cem Papila. Bayan Hakemler Dilan Deniz Gökçek, Lale Orta, Hilal Tuba Tosun. 

CEV toplanıyor 

İSTANBUL, voleybolda dev bir organizasyona ev sahipliği yapmaya hazırlanıyor. Avrupa Voleybol Konfederasyonu'nun CEV 25. kongresi, 54 ülkenin katılımıyla 2 Ekim Cumartesi günü İstanbul'da gerçekleştirilecek. 

Cim-Bom farkı 

SUTOPUNDA Avrupa Şampiyonlar Ligi Eleme grubu maçları, dün Macaristan'ın başkenti Budapeşte'de başladı. Galatasaray, ilk maçında Hollanda'nın Alphen takımını 16 - 6 yenmeyi başardı. Cim - Bom, bugün İtalya'nın Bersica takımıyla karşılaşacak. 

Fener set vermedi 

VOLEYBOLCULAR Derneği tarafından merhum Deniz Esinduy anısına düzenlenen turnuvaya dün devam edildi. Fenerbahçe, Emlak Bankası'nı, Beşiktaş ise Şişli'yi 3 - 0 mağlup etti. Turnuva, bugün yapılacak Beşiktaş - Fenerbahçe ve Şişli - Emlak Bankası maçlarıyla sona erecek. 



</TEXT>
</DOC>
