<DOC>
<DOCNO> 284468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur50.html </URL>
<DATE> 2004/10/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Öğrenci yurdunda göçük 1 ölü, 1 yaralı 
</HEADLINE>
<TEXT>

     Afyon'da Kredi Yurtlar Kurumu'na bağlı öğrenci yurdunda tıkanan kanalizasyon şebekesini onaran 2 işçi, kepçeyle kazdıkları çukurda meydana gelen göçük sonucu toprak altında kaldı. 1 işçi hayatını kaybetti, 1 işçi de yaralandı. 
     A.A muhabirinin edindiği bilgiye göre Kredi Yurtlar Kurumu'nun Afyon Kocatepe Üniversitesi Ahmet Necdet Sezer Kampusü yanında bulunan erkek öğrenci yurdunun kanalizasyon şebekesinde tıkanma meydana geldi. Tıkanan kanalizasyonun tamiri için Afyon'daki inşaat firmalarından yardım isteyen yetkililer, kendilerine ücretsiz olarak tahsis edilen kepçeyle, tıkalı bölümü kazdılar. 
     Daha sonra çukura giren, Kredi Yurtlar Kurumu teknikerleri Arif Gönül 42 ile Musa Pişkin, arızayı giderdikten sonra çukurdan çıkarken meydana gelen toprak kayması nedeniyle göçük altında kaldı. 
     Olayda Arif Gönül toprak altında hayatını kaybetti, Musa Pişkin de yaralı olarak kurtarıldı. 
     Pişkin, Afyon Devlet Hastanesi'nde tedavi altına alınırken, olayla ilgili soruşturma sürüyor. 
     
</TEXT>
</DOC>
