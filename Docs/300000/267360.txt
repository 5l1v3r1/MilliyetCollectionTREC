<DOC>
<DOCNO> 267360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy06.html </URL>
<DATE> 2004/08/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
TBMM Başkanı Bülent Arınç'ın bayram mesajı... 
</HEADLINE>
<TEXT>

     TBMM Başkanı Bülent Arınç, ''Büyük Zafer''in ardından geçen 82 yıllık süreç içinde tüm milletçe el ve gönül birliği ile kurulup geliştirilen Türkiye Cumhuriyeti'nin, bugünkü demokratik ve dinamik yapısıyla dünyada seçkin ve saygın bir konuma sahip bulunduğunu belirtti. 
     Arınç, 30 Ağustos Zafer Bayramı dolayısıyla Genelkurmay Başkanı Orgeneral Hilmi Özkök'e bir kutlama mesajı gönderdi. 
     Mesajında, aziz Türk Milleti'nin, kahraman silahlı kuvvetleri ile bütünleşerek emperyalist güçlere karşı 30 Ağustos'ta elde ettiği zaferin 82'inci yıldönümünü milletçe kutlamanın mutluluk ve heyecanının yaşandığını ifade eden Arınç, Gazi Mustafa Kemal Atatürk'ün önderliğinde, 26 Ağustos'ta başlayan ve 30 Ağustos 1922'de eşsiz bir zaferle sonuçlanan Başkomutanlık Meydan Savaşı ile vatan topraklarının kurtarıldığını, Türk Milleti'nin hürriyet ve bağımsızlık içinde yaşama onuruna kavuştuğunu vurguladı. 
     Milletin, bu zaferle, milli hakimiyet, birlik ve beraberlik anlayışı içerisinde, kendisini tarih sahnesinden silmek isteyenlere, tüm mazlum halklara örnek teşkil edecek biçimde unutulmayacak bir ders verdiğini hiçbir şekilde bağımsızlık ve hürriyetinden ödün vermeyeceğini, sonsuza kadar varolacağını tüm dünyaya kabul ettirdiğini belirten Arınç, şunları kaydetti 
     ''Bu Büyük Zafer'in ardından geçen 82 yıllık süreç içinde, tüm milletçe el ve gönül birliği ile kurup geliştirdiğimiz Türkiye Cumhuriyeti, bugünkü demokratik ve dinamik yapısıyla dünyada seçkin ve saygın bir konuma sahiptir. 
     Sürekli değişen ve gelişen şartlara uygun olarak başarıyla gerçekleştirdiğimiz büyük atılımlarla ve getirilen yasal düzenlemelerle, Büyük Atatürk'ün işaret ettiği 'muasır medeniyetler seviyesi'ne çıkma hedefine hızla yaklaştığımız inancındayım. 
     Bu anlamlı gün vesilesiyle, bir üst rütbeye yükselen general, amiral ve subaylarımızla, yeni mezun olan genç teğmen1erimizi ve astsubaylarımızı en samimi duygularla kutluyor, yeni görevlerinde ve rütbelerinde üstün başarılar diliyorum. 
     Meslek hayatlarını heyecan ve gururla sürdürürken nöbeti kendilerinden sonra gelen arkadaşlarına devreden değerli general, amiral, subay ve astsubaylarımıza, hayatlarının bundan sonraki bölümünde aileleriyle birlikte sağlıklı ve mutlu bir ömür temenni ediyorum. 
     Bu tarihi günde, devletimizin kurucusu, Başkomutanlık Meydan Muharebesi'nin Başkumandanı Gazi Mustafa Kemal Atatürk ile vatan uğruna canlarını feda eden şehitlerimizi rahmet ve minnetle, gazilerimizi derin saygıyla anıyorum. 
     Nice canlar pahasına ve büyük fedakarlıklarla kazanılan 30 Ağustos Zaferi'nin bu mutlu yıldönümünde, aziz Türk Milleti'ni ve Zat-ı Alileriniz başta olmak üzere onun bağrından çıkan kahraman silahlı kuvvetlerimizin tüm mensuplarını şahsım ve Türkiye Büyük Millet Meclisimiz adına en içten duygularla kut1uyor, üstün başarı dileklerimi sunuyorum.'' 
     
</TEXT>
</DOC>
