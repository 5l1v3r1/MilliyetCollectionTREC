<DOC>
<DOCNO> 290041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/spor/spo02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de milli panik 
</HEADLINE>
<TEXT>


Daum, Ukrayna'ya karşı mücadele veren başta Servet olmak üzere Rüştü, Deniz, Ümit ve Tuncay'ı terapiye aldı. Alman hoca, zorlu Trabzon maçı öncesi özellikle defans bölgesi için endişeye kapıldı 

YUSUF KOBAL 


Seferberlik başlattı 
SARI - Lacivertli ekipte Trabzonspor karşılaşması öncesi alarm verilirken, milli oyuncuların durumu da Daum'u sıkıntıya soktu. Alman hoca farklı Ukrayna yenilgisinin izlerini silmek için dünkü idman öncesi yaklaşık 45 dakika süren toplantıda moral takviyesi yaptı. Daum, başta Servet ve Deniz olmak üzere, kaleci Rüştü, Ümit Özat ile Tuncay'ı terapiye aldı. Daum, özellikle Ukrayna önünde yaptığı hatalar nedeniyle oyundan alınan Servet için seferberlik ilan etti. 

Yardım talebi 
SON haftalarda eski performansını aratan Servet'in moral motivasyonu artırmak için harekete geçen Daum, bu amaçla takım arkadaşlarından da yardım istedi. Trabzon maçında savunma oyuncularına büyük iş düşeceğini tahmin eden Alman hoca, kaleci Rüştü, Servet ve Deniz'e moral aşılayarak, zorlu 90 dakikaya hazırlamaya çalışıyor. Fenerbahçe'nin teknik patronunun, bu amaçla yöneticilere de çağrıda bulunduğu ifade edildi. 

Serhat krizi 
TRABZONSPOR maçına sorunsuz bir şekilde çıkmak isteyen Christoph Daum'u, bir yandan da Serhat'ın durumu düşündürüyor. Serhat, topuğundaki problem nedeniyle antrenmanlarda sıkıntı yaşıyor. Hafta boyunca sık sık tedavi gören Sarı - Lacivertli futbolcunun Trabzonspor maçında oynayıp, oynamayacağı kesinlik kazanmadı. Daum, bu futbolcuyu yarın Maçka'daki kampta bir kez daha deneyip, son kararını verecek. 

Birmingham devrede 

PİERRE van Hooijdonk konusunda transfer haberlerinin ardı arkası kesilmiyor. İngiliz The Mirror gazetesi, Birmingham'ın Hollandalı yıldızı renklerine bağlamak için devre arasında Fenerbahçe ile masaya oturacağını öne sürdü. Birmingham Menajeri Steve Bruce'un sözlerine de yer veren gazete, daha önce Celtic ve Nottingham Forest formalarını giyen Hooijdonk'un Ada'ya dönmek için can attığını iddia etti. 

Hooijdonk grip 

YUSUF DURSUN 

MİLLİLERİN dönmesiyle birlikte temposunu artıran Fenerbahçe'de dünkü idmana grip olan Hooijdonk ile dişlerini yaptıran kaleci Volkan katılmadı. Daum'un çift kalede Ümit Özat ve Fabiano'yu orta sahada gole dönük oynatması dikkat çekti. Alman hocanın Serhat'ın maça yetişememesi durumunu düşünerek sağ kanat için Mehmet Yozgatlı'yı hazırladığı gözlendi. Fenerbahçe bugün öğleden sonra Trabzon'a geçerek Maçka'da kampa girecek. 


</TEXT>
</DOC>
