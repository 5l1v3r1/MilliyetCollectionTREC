<DOC>
<DOCNO> 273267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/ygokce.html </URL>
<DATE> 2004/09/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Suskun derbi 
</HEADLINE>
<TEXT>



İnönü'deki ambians, belki de çok özlendiği için hoştu... Ama derbinin içi boştu. Seyirci 32 bin kişilik kapasiteyi gönlünce doldurdu. Beşiktaş ve Galatasaray kalelere gol dolduramadı. Derbinin heyecanı özellikle ev sahibinin baskı altında oynaması yüzünden coşkuya dönüşemedi. Beşiktaş sezon başından beri aşamadığı oyun kurgusu ve hep bir yanı eksik - noksan kalan takım düzeni nedeniyle kendi evinin sahibi oldu, ama oyunun sahibi olamadı. Peki ya Galatasaray Onlar daha organize, daha oturmuş bir kadroya sahiptiler. Oyun anlayışları da yerleşik sayılırdı. Ancak onlar da etkili ve yaratıcı oyun kuramadıkları için aradaki farkı skor tabelasına taşıyamadılar. Bunda en önemli etken, her iki takımdaki ön liberoların Tayfun - Ahmet Yıldırım Conceicao - Ergün Penbe savunma ağırlıklı, rakibi durdurmaya yönelik oyun anlayışlarıydı. 

Beceriksiz forvet 
Bireysel anlamda da hayal kırıklıkları görüldü. Galatasaray'da Hakan Şükür, Necati Ateş'in Ali Güneş tarafından düşürülmesiyle verilen penaltıyı direğe vurdurdu. Ulusal takımdaki yeri tartışılan golcü dün Galatasaray'da da yırtıcı - yıpratıcı oyun kişiliğinden uzak, basit bir tablo çizdi. Beşiktaş'ta Sergen elinden geleni enerjisinin yettiğince yapmaya çalıştı ama Carew ile çift santrfor oynarken rakip baskısı altında istediği pasları veremedi, beklenen vuruşlarını yapamadı. John Carew ise sakatlandığı dakikaya kadar çok gayretli, özveriliydi. Ancak o da etkili olamadı. Maç zaman zaman savunmaların üstüne yıkıldı, kaldı. Ancak forvetlerin beceriksizliği skor tabelasını dondurdu. Beşiktaş'ta Del Bosque, Pancu, Juanfran ve Ahmet Hassan'ı oyuna alırken kuşkusuz skor tabelasını değiştirecek hücum kozlarını kullandı. Ama bu defa da Sergen Yalçın yoktu. Tayfun'un ve Pancu'nun beklenmedik vuruşları Beşiktaşlılar'ın coşkunun eşiğine geldikleri görüntüleri oluşturdu. Ama ilkinde Mondragon, ikincisinde üst direk izin vermedi. Galatasaray, Kral'ın kaçırdığı penaltıya yanabilir ama ortada bir de gerçek var. Beraberlik ne Del Bosque'yi, ne Beşiktaş seyircisini, ne de futbolcuları tatmin etti. Birşeyler yarım kaldı. Oysa aynı sonuç Galatasaray için Hagi'yi de, bir avuç taraftarını da, futbolcuları da sevindiriyordu. Çünkü arada koskocaman yedi puanlık fark vardı. 



</TEXT>
</DOC>
