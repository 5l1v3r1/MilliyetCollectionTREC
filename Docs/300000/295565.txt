<DOC>
<DOCNO> 295565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy02.html </URL>
<DATE> 2004/12/07/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Putin, Türk makamlarına Çeçenlerle ilgili dosya iletti... 
</HEADLINE>
<TEXT>

     Rusya Devlet Başkanı Vladimir Putin'in Ankara ziyareti sırasında Rus tarafının Türk yetkililere ''Çeçen teröristlerle ilgili bir dosya ilettiği'' öğrenildi. 
     Dosyanın, Rusya Dışişleri Bakanı Sergey Lavrov tarafından Dışişleri Bakanı ve Başbakan Yardımcısı Abdullah Gül'e verildiğini belirten kaynaklar, dosyanın içeriğine ilişkin bilgi sahibi olmadıklarını kaydettiler. 
     Kaynaklar, Kıbrıs konusuna ilişkin olarak Putin'in, ''gerçeklerin ne olduğunu farkında olduklarını'' söylediğini, Rusya'nın BM Güvenlik Konseyi'ndeki vetosu konusunda da Rus makamlarda bir yumuşamanın ve daha aktif politika izleyeceklerinin işaretlerinin gözlendiğini aktardılar. 
     Edinilen bilgiye göre Boğazlar'dan petrol geçişi konusunda Türk tarafı, bu konuda çok ciddi sıkıntılar bulunduğunu ve tedbirlerin devam edeceğini belirtirken, Rus yetkililer, bazı sorunları farkında olduklarını, ancak Rus işadamlarının tanker trafiğinin beklemesinden dolayı büyük zarar gördüğünü anlattılar. 
     Kaynaklar, Rusların Türk makamlardan Boğazlar'dan petrol geçişi konusunda bir yumuşama sağlamayı umut ettiğini, ancak onların da ''uzun vadede bunun böyle yürümeyeceğini'' farkında olduklarını söylediler. 
     Konunun hemen karara bağlanacak bir konu olmadığını belirten, ancak by-pass hatların bir süre sonra Rus yetkililer tarafından ciddi şekilde değerlendirileceği beklentisini dile getiren kaynaklar, konunun karşılıklı istişarelerde ele alınacağını ifade ettiler. 
     Azerbaycan-Ermenistan ihtilafına ilişkin olarak da Türk tarafının görüşmelerde, bölgede istikrar isteğini vurguladığını kaydeden kaynaklar, Rus tarafının ise bu konuda sanılandan daha pembe bir tablo çizdiğini anlattılar. Kaynaklar, Rusların, sınırların açılması, demiryollarının yapılması, mevcut demiryollarının açılması gibi genel hususlar üzerinde durduğunu söylediler. 
     Kaynaklar, görüşmelerde Rusya'nın İKÖ'ye gözlemci olma talebine Türkiye'nin desteğinin dile getirildiğini, ayrıca, ekonomik işbirliğinin Avrasya'ya nasıl yansıtılabileceği konusunda çalışmaların sürdürülmekte olduğunu belirttiler. 
     
</TEXT>
</DOC>
