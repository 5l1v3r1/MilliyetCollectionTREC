<DOC>
<DOCNO> 254205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur27.html </URL>
<DATE> 2004/07/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Motorlu taşıtlarda 1600 cc'nin üzerindeki ÖTV'ye itiraza ret .. 
</HEADLINE>
<TEXT>

     Danıştay Vergi Dava Daireleri Genel Kurulu, silindir hacmi 1600 cc'nin üzerinde olan motorlu taşıtların ÖTV oranlarına yüzde 11.11'in üzerinde yapılan artışın yürütmesini durdurma kararına ilişkin itirazı reddetti. 
     Tüketiciyi Koruma Derneği'nin, motorlu taşıtlarda ÖTV oranını belirleyen Bakanlar Kurulu'nun 14 Ekim 2003 tarihli kararının iptali ve yürütmesinin durdurulması istemiyle açtığı davada, Danıştay 7. Dairesi'nin verdiği karara yapılan itiraz sonuçlandı. 
     Danıştay 7. Dairesi, söz konusu Bakanlar Kurulu kararının kısmen yürütmesini durdurmuştu. Daire, silindir hacmi 1600 cc'nin üzerinde olan motorlu taşıtlardaki ÖTV oranlarında yüzde 11.11 oranının üzerinde yapılan artışın yürütmesinin dava esastan sonuçlanıncaya kadar durdurulmasını kararlaştırmıştı. 
     A.A muhabirinin aldığı bilgiye göre, Danıştay Vergi Dava Daireleri Genel Kurulu, itirazı bugün görüşerek karara bağladı. Genel Kurul, itirazı reddetti. 
     Danıştay 7. Dairesi'nin kararının ardından Maliye Bakanlığı, karar doğrultusunda yeniden düzenleme yapmıştı. 
     
</TEXT>
</DOC>
