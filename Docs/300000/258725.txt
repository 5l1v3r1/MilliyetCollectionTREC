<DOC>
<DOCNO> 258725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun26.html </URL>
<DATE> 2004/07/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İngiltere'deki Türk mafyasına ağır cezalar .. 
</HEADLINE>
<TEXT>

     İngiltere'de Ulusal Suçla Mücadele Birimi tarafından yapılan ''Seward Operasyonu''nda yakalanan, Türk mafya üyesi olduğu ve uyuşturucu ticareti yaptığı öne sürülen kişilere ağır cezalar verildi. 
     Ulusal Suçla Mücadele Birimi'nin Eping kolu tarafından yürütülen operasyon sonucunda açılan davaya bakan yargıç, Enfield bölgesinde ikamet eden, 46 yaşındaki Recep Yılmaz'a eroin kaçakçılığından 30 yıl hapis cezası verdiği, Yılmaz'ın bu cezanın 18,5 yıllık bölümünü yatmasının da hükme bağlandığı açıklandı. 
     Yılmaz'ın herhangi bir ceza indiriminden yararlanabilmesi içinse cezasının 13,5 yıllık bölümünü yatması gerektiğine karar verildi. 
     Aynı operasyon çerçevesinde Kent bölgesinde tutuklanan ve adı yasal nedenlerle açıklanmayan bir diğer çete üyesinin 20 yıl hapis cezasına çaptırıldığı, 24 yaşındaki Mert Gören'in de 15 yıl hapse mahkum edildiği belirtildi. 
     Yine ''Seward Operasyonu'' çerçevesinde tutuklu bulunan bir başka kişinin yeniden yargılanmaya başlandığı kaydedildi. Soruşturma sonucu tutuklanan Martin Robert Clayton'ın 39 20 yıl, Najam Dar'ın 37 10 yıl, Leon Gerald'ın 29 da 10 yıl hapis cezasına çarptırıldığı kaydedildi. 
     Ulusal Suç Birimi tarafından 2002 yılında takibe alınan ve 1 Ekim 2002'de Enfield bölgesindeki evinde eşi ve oğluyla tutuklanan Recep Yılmaz'ın Türkiye'den İngiltere'ye eroin kaçakçılığı yapmak için kurulduğu öne sürülen çetenin ''kilit adamı olduğu'' ifade ediliyor. 
     Ulusal Suç Birimi açıklamasında, Yılmaz'ın İngiltere'ye uyuşturucu sokan kaçakçılar arasındaki en faallerinden biri olarak kabul edildiğine ve daha önce de bazı uyuşturucu bağlantılı suçlar yüzünden yargılandığına dikkat çekildi. 
     Yılmaz'ın eşi ve iki oğlunun da uyuşturucu ticaretiyle bağlantılı para aklama iddiasıyla Woolwich Asliye Hukuk Mahkemesi'nde yargılandıkları ve sanıkların suçlarını kabul ettikleri açıklandı. Dün sonuçlanan davada Mine Yılmaz'ın 2, oğlu Hakan Yılmaz'ın 2,5, diğer oğlu Bülent'in de 3 yıl hapse mahkum edildiği bildirildi. 
     Uyuşturucu ticaretinden kazanılan paranın bir bölümünün aile tarafından yeniden Türkiye'ye götürülerek emlak alanında yatırımlara yönlendirildiğini belirten polis yetkilileri, ailenin İngiltere'de de kafe, oto galerisi ve kuru temizleme dükkanlarının sahibi olduğunu açıkladı. 
     Davayla ilişkisi olduğu öne sürülen ve sayıları 10'u bulan diğer sanıklar da çeşitli mahkemelerde verilen kararlar sonucu 2 ile 10 yıl arasında değişen hapis cezalarına çarptırıldı. 
     Soruşturma boyunca düzenlenen çeşitli baskınlarda piyasa değeri 13 milyon sterline ulaşan 130 kilo eroinle 5 milyon sterlin değerinde 2 ton esrar ele geçirildiği belirtildi. 
     
</TEXT>
</DOC>
