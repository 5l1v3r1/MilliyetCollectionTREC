<DOC>
<DOCNO> 289800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun50.html </URL>
<DATE> 2004/11/18/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
ABD'de deli dana korkusu... 
</HEADLINE>
<TEXT>

     ABD Tarım Bakanlığı yetkilileri, ülkede yine olası bir deli dana vakasına rastlandığını duyururken, durumun kesinlik kazanmamasına rağmen sığır fiyatları ve borsada sığır ürünleri satan şirketlerin hisseleri düştü. 
     ABD Tarım Bakanlığı yetkilileri, yayınladıkları bir açıklamayla deli dana hastalığı taşıdığından şüphelenilen bazı etler üzerinde test yaptıklarını ve ilk sonuçların pozitif çıkmasının ardından daha ayrıntılı testler yapacaklarını bildirdi. Etin tüketici piyasalarına girmediği de belirtildi. 
     ABD'de Haziran başından bu yana üçüncü kez deli dana şüphesiyle bazı etlerde ayrıntılı testler yapılıyor. ABD'de ilk deli dana vakası, geçen yıl Aralık ayında ortaya çıkmıştı. Bakanlık, Haziran ayından bu yana 113 bin 264 kez test yapıldığını kaydetti. 
     Sığır ürünleri, Chicago borsasında, bu açıklamanın ardından 2.8 cent düştü. ABD Tarım Bakanlığı, Haziran ayından beri, ''yüksek risk grubu'' olarak adlandırdığı 270 bin hayvanı gözetim altında tutuyor. İlk testlerden ikisinde, olası deli dana hastalığına rastlandı. 
     ABD'de et endüstrisi 170 milyar dolarlık bir endüstri. En büyük et üreticisi Tyson'ın hisseleri bu açıklamanın ardından New York borsasında yüzde 2.2, McDonalds restoran zincirinin hisseleri de yüzde 2.1 düştü. 
     Test yapılan etlerde deli dana hastalığının olup olmadığı, Iowa'daki Ulusal Veteriner Bilim Laboratuvarı'nda yapılacak testlerin ardından bir haftaya kadar belli olacak. 
     İlk deli dana hastalığının ortaya çıktığı tarihte bazı ülkeler ABD'den et ithalatını durdurmuştu. Bu ülkelerden biri olan Japonya ile ABD arasında et ticareti geçen ay yeniden başlatılmıştı. 
     ABD'den en fazla et ithal eden Japonya, bu ülkeden 2003 yılında 1.54 milyar dolarlık et almıştı. 
     
</TEXT>
</DOC>
