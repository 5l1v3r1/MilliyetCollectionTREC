<DOC>
<DOCNO> 271439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo24.html </URL>
<DATE> 2004/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sergen meydan okudu Artık tüm maçları kazanacağız 
</HEADLINE>
<TEXT>

     Sakaryaspor galibiyetiyle, ligde ilk 3 puanını alan Beşiktaş'ın yıldız futbolcusu Sergen Yalçın, bundan sonra yapacakları tüm maçları kazanacakları iddiasında bulundu. 
     Sakaryaspor maçında bir gol atan ve bir de penaltı yaptıran Sergen, artık galibiyet dışında bir sonuç düşünemediklerini ifade ederek, ''Bundan sonra oynayacağımız tüm maçları kazanacağız. Çünkü başka çıkış yolumuz yok. Önümüzdeki tüm maçları kazanarak, ligde bir seri yakalayacağımıza ve takımımızı hak ettiği konuma getireceğimize, tüm futbolcular inanıyoruz'' dedi. 
     UEFA Kupası 1. turunda karşılaşacakları Norveç'in Bodo Glimt takımını fazla tanımadıklarını, ancak güçlü bir ekip olduğuna da inanmadığını kaydeden Sergen, kendi güçlerinden emin olduklarını, hem deplasmanda, hem İstanbul'da rakiplerini yeneceklerine inandığını bildirdi. 
     
</TEXT>
</DOC>
