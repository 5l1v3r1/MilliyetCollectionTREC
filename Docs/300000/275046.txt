<DOC>
<DOCNO> 275046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun24.html </URL>
<DATE> 2004/09/26/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Alman Focus dergisinden 30 soruluk Türkiye testi... 
</HEADLINE>
<TEXT>

     Alman Focus dergisi, Alman vatandaşlarının, Türkiye hakkında ne kadar bilgileri olduğunu araştırabilmeleri için 30 sorudan oluşan bir ''Türkiye testi'' hazırladı. 
     ''Atatürk kim '' başlığıyla derginin internet sayfasında yer alan testte, vatandaşların 3 seçenekli yanıtlar arasında doğru yanıtı bulmaları istendi ve her sorunun yanıtıyla ilgili kısa açıklamalar yapıldı. 
     Önemli sorular arasında, ''Atatürk kim '', ''Türk bayrağı nasıldır '' şeklindeki soruların yanı sıra Pamukkale'de ve Göreme'de görülecek nelerin olduğu, boncuk, dolmuş, ''aslan sütü'' ve ''mavi yolculuğun'' ne olduğu şeklinde sorular da bulunuyor. 
     Dans eden dervişlerin ne olduğu, İstanbul'da Avrupa'yla Asya'yı birbirine bağlayan kaç köprü bulunduğu, Ayasofya'nın daha önce ne olduğu, Türkiye'nin 1923 yılından önce adının ne olduğu, Topkapı Sarayı'nın nerede bulunduğu, Türkiye'nin en büyük şehrinin hangisi olduğu ve Christoph Daum'un hangi futbol takımının teknik direktörlüğünü yaptığı gibi sorular da testte yer aldı. 
     Derginin seyahat sayfalarında da İstanbul geniş şekilde tanıtıldı. 
     Topkapı Sarayı'ndaki zenginliğin göz kamaştırıcı olduğu belirtilen haberde, Ayasofya ve Sultanahmet Cami'nin özellikleri de anlatıldı. Ayasofya'nın bir dönemler dünyanın en büyük kilisesi olduğunun, İstanbul'un fethinden sonra camiye dönüştürüldüğünün anlatıldığı haberde, alışverişi sevenlerin de İstanbul'da aradıkları her şeyi bulabilecekleri belirtildi. 
     Mısır Çarşısı'nda mutlaka pazarlık yapılması önerilen haberde, İstanbul'daki sayısız restoranda da çok taze balık yenilmesinin mümkün olduğu ifade edildi. 
     
</TEXT>
</DOC>
