<DOC>
<DOCNO> 281573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy31.html </URL>
<DATE> 2004/10/19/ </DATE>
<TIME> 23.32 </TIME>
<AUTHOR>  </AUTHOR>
<HEADLINE>
Başbakan Erdoğan Paris'te... 
</HEADLINE>
<TEXT>

     Başbakan Recep Tayyip Erdoğan, OECD yetkilileri, Fransız siyasi ve iş çevreleri ile görüşmek üzere bu akşam Paris'e geldi. 
     Başbakan Erdoğan ile birlikte Paris'e gelen heyette, Maliye Bakanı Kemal Unakıtan, Devlet Bakanı Ali Babacan, Sanayi ve Ticaret Bakanı Ali Çoşkun yer alıyor. 
     Erdoğan yarın sabah Fransa'nın önemli televizyon kanallarından France-3 ve LCI'ye mülakat verecek ve Fransız ARCELOR grubu genel başkanı ile görüşecek. 
     Başbakan Erdoğan, öğleden sonra Fransa Maliye ve Ekonomi Bakanı Nicolas Sarkozy ile görüşecek. 
     Sarkozy'nin, iktidardaki Halk Hareketi Birliği'nin UMP Alain Juppe'den boşalan başkanlık görevine kısa bir süre sonra seçilmesine mutlak gözüyle bakılıyor. 
     Fransız siyasetinde şu anda en güçlü isimlerden biri olarak tanınan Sarkozy'nin, 2007 yılında düzenlenecek cumhurbaşkanlığı seçimlerinde de aday olması bekleniyor. 
     Başbakan Erdoğan, Fransız Uluslararası İlişkiler Enstitüsü'nün IFRI kuruluşunun 25 yıldönümü dolayısıyla düzenlenecek gala yemeğine katılarak bir konuşma yapacak. 
     Gala yemeğine, Fransa'nın önde gelen işadamları, siyasetçiler ve dış politika uzmanları katılacak. 
     Perşembe günü temaslarına UMP milletvekili Pierre Lellouche'u, kaldığı otelde kabul ederek başlayacak olan Erdoğan, daha sonra Ekonomik İşbirliği ve Kalkınma Teşkilatı OECD Genel Sekreteri Donald Johnson ile görüşecek. 
     OECD Genel Konseyi'ne hitap edecek olan Erdoğan daha sonra, Genel Sekreter ile birlikte ortak basın toplantısı düzenleyecek. 
     Basın toplantısında, OECD'nin Türkiye ekonomisiyle ilgili hazırladığı son rapor da, kamuoyuna açıklanacak. 
     Erdoğan, OECD Genel Sekreteri'nin onuruna vereceği öğle yemeğinden sonra Paris'ten ayrılacak. 
     
</TEXT>
</DOC>
