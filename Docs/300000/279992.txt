<DOC>
<DOCNO> 279992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun11.html </URL>
<DATE> 2004/10/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Blair Türkiye, AB için büyük kazanç 
</HEADLINE>
<TEXT>

     İngiltere Başbakanı Tony Blair, Türkiye'nin AB üyeliğinin Avrupa için büyük kazanç olacağını söyledi. 
     Blair, Alman Bild gazetesine verdiği demeçte, ''Türkiye AB'ye ait mi '' sorusuna karşılık, ''Mutlaka. AB içinde istikrarlı, demokratik bir Türkiye, bölgesel istikrar ve güvenlik için çok önemli ve Avrupa için büyük kazanç olacaktır'' dedi. 
     Türkiye ile uyuşturucu, organize suç ve terörizme karşı mücadelede işbirliği yaptıklarına işaret eden Blair, ''İslamiyet, demokrasi ve refah birbiri ile çelişkili değildir. Türkiye'yi 1963 yılında potansiyel bir üye olarak kabul ettiğimizi ve belirli şartları yerine getirdiği takdirde üye olabileceğine dair söz verdiğimizi unutmayalım. Şimdi de AB Komisyonu, Türkiye'nin belirli bir düzeye geldiğini belirterek, müzakerelere başlanmasını önerdi'' diye konuştu. 
     Türkiye ile üyelik müzakerelerine başlanması konusunda Aralık ayında yapılacak AB ülkeleri hükümet ve devlet başkanları zirvesinde de ''evet'' diyeceklerini ifade eden Blair, ''Hiçbir müzakerede sonuç önceden belli olmaz. Her aday için sıkı üyelik şartları geçerlidir. Ancak ben Türkiye'nin, bu şartları yerine getirmek için etkileyici reform programını uygulamaya koyacağına eminim'' dedi. 
     Almanya Başbakanı Gerhard Schröder'in, Türkiye'nin AB üyeliğinin Almanya'nın çıkarına olacağı ve Türkiye'nin en iyi ticaret ortağı olduğu için Almanya'nın bu üyelikten büyük ölçüde istifade edeceği yönündeki görüşlerine katıldığını belirten Blair, Türkiye'nin en erken 10 yıl sonra tam üyelik için gerekli şartları sağlayacağına inandığını kaydetti. 
     Blair, Türkiye'nin AB üyeliği hakkında referandum yapılmasıyla ilgili bir soruya karşılık da bunun her ülkenin kendi sorunu olduğunu ifade etti. 
     Türkiye'nin özel muamele görmek istemediğini belirten Blair, şunları söyledi 
     ''Bu Türk hükümeti, demokrasinin sağlamlaştırılması, insan haklarına saygı ve refah için istikrarın sağlanması konusunda radikal değişiklikler yaptı. İşkence konusunda da sıfır hoşgörü politikası izliyor. Tabii ki daha fazla ilerleme sağlamak durumunda, ancak üyeliğe hazırlık sayesinde reform sürecinin dinamizmi devam edecektir. Bunu Türkiye'deki insan hakları savunucularından daha iyi kimse anlayamaz. Bu nedenle özellikle onlar Türkiye'nin AB üyeliğini savunuyorlar.'' Başbakan Recep Tayyip Erdoğan ile reform programı ve vizyonları konusunda görüştüğünü ve reformlar konusunda ciddi olduğundan şüphe duymadığını kaydeden Blair, Erdoğan'ın, reformlara hız vererek büyük siyasi cesaret gösterdiğini söyledi. 
     AB ülkeleri hükümet ve devlet başkanlarının da bu çabaları takdir edeceklerine inandığını belirten Blair, AB'nin her genişlemeden sonra felaket senaryolarının çizildiğini, ancak bunların hiçbirinin gerçekleşmediğini, İspanya'nın durumunun AB üyeliği ile düzelmesinden sonra yurtdışında yaşayan birçok İspanyolun ülkesine döndüğünü ifade etti. 
     AB'ye girecek Türkiye'nin gelecekte bugünkü Türkiye olmayacağını, çok daha fazla refaha kavuşacağını kaydeden Blair, ''AB, Türkiye ile birlikte daha büyük, daha çeşitli ve daha dinamik olacaktır. Bu sayede global rekabette ve terörizme karşı mücadelede daha etkili hale gelecektir. Almanya da Türkiye ile olan ekonomik ve kültürel ilişkilerinden dolayı, her bir diğer AB ülkesi kadar bu durumdan faydalanacaktır'' dedi. 
     
</TEXT>
</DOC>
