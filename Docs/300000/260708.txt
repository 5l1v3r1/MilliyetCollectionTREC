<DOC>
<DOCNO> 260708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/spo06.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Timurlenk'in varisi 
</HEADLINE>
<TEXT>


Selahattin Çobanoğlu, tam 26 yıl sonra rekorunu tarihe gömdüğü Sermet Timurlenk ile MİLLİYET için biraraya geldi. Timurlenk'in "Geleceği çok parlak" dediği genç atlet ise sanki rüyada gibi 

ÖZEL RÖPORTAJ MURAT AĞCA 


Türk atletizm tarihinin tozlu raflarında kaybolmuş, "erişilmez" bir rekorun sahibiydi Sermet Timurlenk... Pistten birçok genç nesil geçmiş, ama onun tam 26 yıl önce Prag'daki Avrupa Şampiyonası'nda Sebastian Coe, Steve Ovett, Olaf Beyer gibi yıldızlarla birlikte 800 metrede koştuğu 1.47.23'lük rekor derece kırılamamıştı. Taa ki, geçen hafta sonu genç yetenek Selahattin Çobanoğlu'nun, Belçika'da koştuğu yarışa kadar. Olimpiyata gidebilmek için aylardır mücadele eden 19 yaşındaki Çobanoğlu, Atina 2004 için son şanslarından biri olan bu yarışta finişi geçtiğinde kronometre 1.47.02'yi gösteriyordu. Genç atlet Timurlenk'in rekorunu kırmıştı kırmasına, ama mutlu değildi. Çünkü olimpiyat barajından iki salise kötü koşmuştu. Ancak Çobanoğlu'nun babasının yaptığı itiraz sonrası yanlışlık düzeltildi ve derecenin 1.46.92 olduğu ortaya çıktı. İşte genç atlet o zaman çifte mutluluk yaşadı. 

"Bizim ayıbımızdı" 
En az onun kadar mutlu bir diğer insan da Sermet Timurlenk, şimdi. MİLLİYET'in Adana'da bir araya getirdiği halef - selef rekortmenlerin sevinçleri gözlerinden okunuyordu. "Bu, bizim ayıbımızdı" diye söze başladı Timurlenk ve şöyle sürdürdü "Tarihi rekorun sahibi olarak çoktan geçilmiş olmam gerekirdi. Geç kalmış bir rekor bu. Çok şükür Selahattin bunu başardı. Bu mesafedeki imparatorluğumu o devralacak. Dört rekorumu kırdı. Bir tek salon 800 metre kaldı. Eminim onu da kıracak. Biz onun babası Mehmet ile yarıştık zamanında. İkimiz de Mersin'liyiz. Aile dostuyuz. Selahattin'in yeteneğine yürekten inanmıştık. Bu delikanlının geleceği çok parlak. Avrupa, Dünya şampiyonlukları onu bekliyor. Hatta ne yalan söyleyelim, gönlümden bir gün 1500 metrede Dünya rekoru kırabilir diye de geçiyor"... 

Hedef 2008 
Selahattin ise h l rüyada gibi. Atina'da koşacak olmak onu fazlasıyla heyecanlandırıyor. "Belki de idolüm rekortmen atlet Wilson Kipketer ile aynı seride yarışacağım. Bu tarifi imkansız bir mutluluk. Olimpiyatta tecrübe kazanacağım. Asıl hedefimiz 2008 Pekin Olimpiyatı'nda kürsüye çıkabilmek. Dünya Şampiyonası da var tabii. Kim bilir belki orada da final koşarım" diyor. Baba Mehmet Çobanoğlu da, "Selahattin'in kardeşi Utku var. Henüz 9 yaşında. Ağabeyinin rekorlarını da, o kıracak. Bu rekor aileden dışarı çıkmaz" diye konuşuyor. 

Alkol dopingi 

TİMURLENK anlatıyor 'Dediler ki Bağdat'ta yarış var. Bir otobüse bindik, 36 saat gittik. Bu araplar beni geçemez diye oturduk biraz içki içtik. Yarıştan önce ısınacağım, ama sıcağın da etkisi var tabii, her taraf dönüyor. Hakem yerlerinize dedi, ben startta dengemi kaybedip düştüm. İkinci startla birlikte bir atletin peşine takıldım. Son 300 metreye girerken öne geçtim. Son 200 metrede rahat koştum, zorlanmadan kazandım. "Hocam" dedim "1.51 var mı". "1.47.36" dedi. İnanmadım skorboarda baktım ki doğru. Yani yarım şişe viskiyle en iyi ikinci derecem. Ama şimdi alkol doping sayılıyor. Bilmeden dopingli koşmuşuz." 

'Eli öpülecek adam' 

ENKA'nın Onursal Başkanı Şarık Tara, Selahattin Çobanoğlu'na büyük destek veriyor. ENKA sporcusu Çobanoğlu'nun her türlü sorunuyla yakından ilgilenen Tara, genç atletin yarıştığı gece heyecandan uyuyamamış. Geç saatlere kadar sonuçları bekleyen Tara'nın mutlu haberle birlikte büyük sevinç yaşadığını söyleyen Mehmet Çobanoğlu, "Hakkı zor ödenecek bir insan" derken, Timurlenk de Tara'nın atletizme "babalık" ettiğini vurgulayarak "O eli öpülecek adam" diye konuşuyor ve ekliyor "Zamanında imkan ve bilgi azdı. Biz lahmacunla koşardık. Şimdi kulüpler ve federasyon tüm imkanları sağlıyor". 


</TEXT>
</DOC>
