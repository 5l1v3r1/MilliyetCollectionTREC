<DOC>
<DOCNO> 273537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/axspo02.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat'ın isyanı 
</HEADLINE>
<TEXT>


Genç yıldız, Semih ile yaşadığı tartışmanın bilerek abartıldığını iddia etti, "Beni bitirmek için uğraşanlar var. Ekmek paramla oynuyorlar. Yazıktır, günahtır" ifadelerini kullandı 

YUSUF DURSUN 


'Tokat atmadım' 
FENERBAHÇE'NİN genç yıldızı Serhat Akın, önceki gün idmanda Semih ile yaşadığı tartışmanın basında gereksiz yere büyütüldüğünü savundu. Serhat, "Hayatımda hiç kimseye tokat atmadım. Sırtıma bastı, bir anlık refleksle tepkimi gösterdim. Ne yazık ki, böyle olayları kollayanlar var. 5 yıldır beni bitirmek için uğraşıyorlar. Yıkamadılar, yine yıkamayacaklar. Ekmek paramla oynuyorlar. Ama onu da başaramayacaklar" diye konuştu. 

'Herkes görecek' 
YEDEK beklemekten dolayı gocunmadığını da sözlerine ekleyen genç oyuncu, "Sıram geldiği zaman çıkar, elimden gelenin en iyisini yaparım. Yeter ki, Fenerbahçe kazansın" dedi. Serhat, nasıl bir oyuncu olduğunu herkesin iyi bildiğine değindi, "Acımasızca, yargısız infaz yapıp, saldırıyorlar. Ama sezon sonunda herkese, hak ettiği cevabı vereceğim. Bir bardak suda fırtına koparıyorlar. Yazıktır, günahtır" ifadesini kullandı. 

Manchester nihayet 

FENERBAHÇE'NİN 28 Eylül'de Şampiyonlar Ligi'nde karşılaşacağı Manchester United, kendi evinde Liverpool'u 2-1 mağlup etti ve üç hafta aradan sonra ligde galibiyet yüzü gördü. Kendi evindeki mücadelede üstün bir oyun ortaya koyan Manchester United, Silvestre'nin iki golüyle sonuca gitti. Liverpool'un tek sayısı ise O'Shea'nın kendi kalesine attığı golden geldi. 
TAKIMININ Şampiyonlar Ligi'ndeki rakiplerini mercek altına alan Fenerbahçe Teknik Direktörü Christoph Daum da karşılaşmayı izledi. Tecrübeli çalıştırıcının bugün İngiltere'den Fransa'ya geçeceği öğrenildi. Fransa Ligi'nde Lyon'un bu akşam Toulouse ile yapacağı maçı izleyecek olan Alman teknik adam çarşamba günü Türkiye'ye dönecek. 

FENERBAHÇE GÜNLÜĞÜ 
'Sabrettim kazandım' 
MALATYASPOR maçında performansıyla tam not alan Serkan Balcı, sabırla beklediğini ve sonunda formayı kaptığını söyledi. Genç oyuncu, "Çok geniş, genç, yıldızlarla dolu bir kadromuz var. Bunun için herkes tatlı bir rekabetin içinde. Bu rekabet ortamı da takımın başarısına yarıyor" ifadelerini kullandı. 

Nobre şikayetçi 
SON iki haftada attığı gollerle Fenerbahçe'yi sırtlayan Nobre, basına sitem etti. Önceki günkü antrenmanda kendisiyle röportaj yapmak isteyen gazetecileri geri çeviren Brezilyalı yıldız, "Kenarda otururken kimse ne arıyor, ne de soruyor. Goller gelince ilgi odağı oluyorum" diyerek serzenişte bulundu. 

Yıldırım toplantı 
BAŞKAN Aziz Yıldırım'ın, bugün kulüp binasında bir basın toplantısı düzenleyerek önemli açıklamalarda bulunacağı belirtildi. Yıldırım'ın son günlerde kendisine yönelik ağır eleştirilere cevap vereceği, Malatyaspor maçı sonrası televizyoncularla yaşadığı tartışmaya açıklık getireceği belirtildi. 


</TEXT>
</DOC>
