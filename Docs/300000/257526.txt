<DOC>
<DOCNO> 257526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/aspo.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİMDİ SONG ZAMANI 
</HEADLINE>
<TEXT>


Galatasaray'ın yeni yıldızı Song, ülkesinde "Büyük şef" anlamına gelen "Rigo" lakabıyla tanındığını söyledi. Kamerunlu futbolcu, "Galatasaray'a gelmemin tek sebebi ikimizin de yenilgiyi sevmemesi" diye konuştu 

ÖZEL RÖPORTAJ HALİL ÖZER 


KAMERUN Milli Takımı'nda sergilediği futbolla dünyanın en iyi savunma oyuncularının arasına giren Song, Galatasaray kampındaki ilk gününde Milliyet'in sorularını yanıtladı. Sempatik davranışları ve ilginç saçları ile dikkat çeken yıldız futbolcu, herkesin kendisini "Rigo" diye çağırdığını dile getirirken, anlamının "büyük şef" ya da "lider" olduğunu vurguladı. 

'Büyük takıma geldim' 
Galatasaray'ı yapılarının benzemesi nedeniyle tercih ettiğini açıklayan açıklayan siyahi futbolcu, "İkimiz de yenilgiyi sevmiyoruz" dedi. Song sözlerini şöyle sürdürdü "Galatasaray'ın ikinci olmayı bile kabullenemediğini biliyorum. Bu tipik bir büyük takım özelliği... Ben de yenilgiyi kabul edemem. Bu ortak nokta paradan çok daha önemli." 
Galatasaray'da tanıdığı bir çok futbolcu olduğunu söyleyen Song, hayatında yeni bir sayfa açtığını belirtti. Kendisine "Savunmanın sana ihtiyacı var" dediğimiz de ise "Hayır sadece onların bana değil, herkesin birbirine ihtiyacı var. Takım bir bütündür. Hepimiz Galatasaray'ın zirveye çıkması için mücadele edeceğiz" karşılığını vererek, paylaşımcı yönünü ön plana çıkardı. 
Song, Lens formasıyla Gaziantepspor'a karşı oynadıkları maçları unutmasının mümkün olmadığını söyledi. İki 90 dakikayı da hatırlamak dahi istemediğini belirten Kamerun Aslan'ı, "Ne olduğunu anlayamadan iki maçta 6 gol yedik, elendik. Ben böyle şey görmedim. O nasıl takımdı öyle Beklenmedik anlarda beklendik işler yaparak, bizi kupa dışına ittiler" dedi. 

Yalnız yaşayacak 
İki çocuk babası olan Song, Türkiye'deki futbol kariyeri boyunca ailesinden uzak kalacağını açıkladı. Yıldız futbolcu, çocuklarının eğitimi nedeniyle eşinin İngiltere'de yaşayacağını belirtti. Song, "Tatillerde yanıma gelecekler. Sezon sonlarında da birlikte olacağız. Eşim yakın bir zamanda doğum yapacak. Müjdeyi merakla bekliyorum. Ailem başarımdaki en önemli etkendir" yorumunu yaptı. 


</TEXT>
</DOC>
