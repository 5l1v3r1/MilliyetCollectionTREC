<DOC>
<DOCNO> 283703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun32.html </URL>
<DATE> 2004/10/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İspanya ve ABD'nin arası h l soğuk 
</HEADLINE>
<TEXT>

     İspanya'da sosyalist hükümetin göreve gelir gelmez Irak'taki askerlerini geri çekme kararı almasıyla İspanya ile ABD arasında yaşanan soğukluk devam ediyor. 
     İki ülke arasında askeri ilişkileri geliştirmek için 2001 yılında kurulan Savunma Alanında Üst Düzey İkili İlişkiler Komitesi'nin Ekim sonunda yapılması planlanan toplantısının ertelendiği açıklandı. 
     İspanyol gazeteleri bu açıklamayı manşete taşıdı. Gazeteler, toplantının ertelenme nedenini iki ülke arasında son zamanlarda arka arkaya yaşanan gerginliklere bağladı. 
     ABD'nin Madrid Büyükelçiliği ise ABD'de 2 Kasım'da yapılacak başkanlık seçimlerinden dolayı toplantının ertelendiğini duyurdu. 
     İspanya'nın bu ay başında kutlanan milli bayramına katılmayan ABD'nin Madrid Büyükelçisi George Argyros, bunun gerekçesini, Başbakan Jose Luis Rodriguez Zapatero'nun geçen yıl muhalefet lideri olduğu dönemde düzenlenen bir askeri geçiş töreninde ABD bayrağı geçerken ayağa kalkmamasını protesto etmek olarak belirtmişti. 
     İspanya Genelkurmay Başkanı Felix Sanz da, bu hafta düzenlenen bir basın toplantısında, ''askeri ilişkilerde İspanya'nın ABD'ye daha çok verdiğini, daha az aldığını'' söylemişti. 
     Sanz, İspanya'nın her hükümet değişiminde ABD ile askeri ilişkilerde ''siyasi yıpranma'' yaşadığını, bunun dengelenmesi gerektiğini savundu. 
     Felix Sanz'ın, bu açıklamasının ardından, Savunma Bakanı Jose Bono'nun talimatı üzerine, ABD Büyükelçisi Argyros ile konuşarak sözlerine açıklık getirdiği bildirildi. 
     
</TEXT>
</DOC>
