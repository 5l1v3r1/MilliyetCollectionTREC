<DOC>
<DOCNO> 277559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur52.html </URL>
<DATE> 2004/10/05/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Pendik'te tren kazası .. 
</HEADLINE>
<TEXT>

     Pendik'te Adapazarı Ekspresi, yol bakım çalışması yapan iş trenine arkadan çarptı. Ölen ya da yaralanan olmadığı bildirilen kazada, iş treninin 3 vagonunun raydan çıktığı öğrenildi. 
     AA muhabirinin TCDD Genel Müdürlüğü yetkililerinden aldığı bilgiye göre, Adapazarı-Haydarpaşa seferini yapan Adapazarı Ekspresi, saat 17.30'da Pendik'te yol bakım çalışması yapan iş trenine arkadan çarptı. 
     Kazada ölen ve yaralanan olmadığı, iş treninin 3 vagonunun raydan çıktığı öğrenildi. 
     Kazanın, ilk belirlemelere göre, Adapazarı Ekspresi'nin kırmızı sinyalde durmadan geçmesinden kaynaklandığı belirtildi. 
     
     "KAZA, ADAPAZARI EKSPRESİ MAKİNİSTİNİN SİNYAL İHLALİ YAPMASINDAN KAYNAKLANMIŞ'' 

     TCDD İstanbul 1. Bölge Müdürü Üzeyir Ülker, Pendik'teki tren kazasında, 11613 sefer sayılı Adapazarı Ekspresi makinistinin kırmızı ışık ihlali nedeniyle iş trenine arkadan çarptığını belirterek, kazada ölen ya da yaralanan olmadığını bildirdi. 
     Ülker, A.A muhabirine yaptığı açıklamada, saat 17.35 sıralarında Pendik İstasyonu doğu çıkışında, İstanbul yönüne gelen Adapazarı Ekspresi'nin lokomotifinin ray değiştiren iş trenine arkadan çarptığını söyledi. 
     Çarpmanın etkisiyle iş treninin 2 vagonunun raydan çıktığını anlatan Ülker, ''Kaza, Adapazarı Ekspresi makinistinin sinyal ihlali yapmasından kaynaklanmış'' dedi. 
     Üzeyir Ülker, kazada ölü ve yaralı olmadığını vurgulayarak, Adapazarı Ekspresi yolcularının Pendik İstasyonu'ndan tahliye edildiğini kaydetti. 
     
     ''OLAY SIRASINDA ÖLEN VE YARALANAN OLMAMIŞTIR'' 

     TCDD Genel Müdürlüğü'nden yapılan açıklamada, Pendik'teki tren kazasının, ''Adapazarı Ekspresi'nin kırmızı sinyalde durmamasından kaynaklandığı'' belirtilerek, kazada, ''Adapazarı Ekspresi'nin lokomotifi ile iş treninin 4 vagonunun devrildiği'' bildirdi. 
     Açıklamada, Adapazarı Ekspresi'nin saat 17.30 sıralarında, Pendik kuzey 1. yoldan güney hattına çıkan 25 adet balast vagonundan oluşan iş trenine çaptığı kaydedildi. 
     Kazada ölen ya da yaralanan olmadığı bildirilen açıklamada, şöyle denildi 
     ''Adapazarı Ekspresi'nin kırmızı sinyalde durmamasından kaynaklanan olay sırasında Adapazarı Ekspresi'nin lokomotifi ile iş treninin 4 vagonu deray devrilme etmiştir. Yol, tren trafiğine kapalı olup, olay sırasında ölen ve yaralanan olmamıştır. Yolun demiryolu trafiğine açılması amacıyla çalışmalar sürdürülmektedir.'' Açıklamada ayrıca, Haydarpaşa-Pendik arasındaki banliyö tren seferlerinin devam ettiği belirtildi. 
     İstanbul istikametine seyir halindeki 11613 sefer sayılı Adapazarı Ekspresi'nin İbrahim Çatal ve Eyüp Asmakaya yönetiminde olduğu, çarptığı iş treninin, altyapıda kullanılan çakıl taşı taşıdığı ve Pendik Tren İstasyonu'nda makas değiştirmekte olduğu belirtildi. 
     Kazanın ardından TCDD görevlileri ile polis olay yerinde güvenlik önlemi aldı. 
     Bu arada TCDD 1. Bölge Müdürü Üzeyir Ülker, Pendik'teki tren kazasının yolda hasara neden olmadığını, yolun kısa sürede trafiğe açılacağını bildirdi. 
     Ülker, yaptığı açıklamada, kaza yüzünden Pendik-Gebze arasının şu anda trafiğe kapalı olduğunu söyledi. 
     Banliyo tren seferlerinin Pendik'e kadar yapılabildiğini ifade eden Ülker, yardım ekibinin olay yerine varmak üzere olduğunu ve yol açma çalışmalarının kısa süre içinde başlayacağını belirtti. 
     Üzeyir Ülker, ''Yolda hasar yok. Şu anda kapalı olan yol kısa sürede trafiğe açılacaktır'' dedi. 
     
</TEXT>
</DOC>
