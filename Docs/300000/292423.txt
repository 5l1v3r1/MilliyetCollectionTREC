<DOC>
<DOCNO> 292423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo26.html </URL>
<DATE> 2004/11/26/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Galatasaray maçı sonrası notlar... 
</HEADLINE>
<TEXT>

     Galatasaray Teknik Direktörü Georghe Hagi, Ankaragücü'nü 1-0 yendikleri karşılaşmadan sonra yaptığı açıklamada, ''Çok zor bir deplasmandan 3 puanla dönmenin mutluluğunu yaşıyorum'' dedi. 
     Zor bir dönemden geçtiklerini ve bu akşam özel hava koşullarında mücadele ettiklerini hatırlatan Hagi, ''Böyle bir dönemde aldığımız galibiyet nedeniyle önce futbolcularım, sonra da kendim adına mutluyum'' diye konuştu. 
     Galatasaray için Ankaragücü ile deplasmanda yapılan maçların her zaman çok zor olduğunu vurgulayan Hagi, şöyle devam etti 
     ''İlk yarıda pekçok pozisyonumuz vardı. İkinci yarıda da bazı gol pozisyonlarından yararlanamadık. Son 20 dakikada Ankaragücü üzerimize geldi. Bunu normal karşılamak gerekir. Çünkü Ankaragücü güçlü bir takım. Fakat genel olarak tüm oyuncularımın performansından memnunum. Forvet oyuncularımı her zaman bu maçta olduğu gibi görmek isterim. Çünkü çok koştular, pozisyonlara girdiler, top kazandılar, takımın çıkmasını sağladılar ve savunmaya da yardım ettiler. Ayrıca orta alanda Conceiçao da iyi bir futbol sergiledi. Ümit ederim ki bu galibiyetten sonra yeni bir galibiyet serisi yakalarız.'' 
     
     KAPSAL ''YENİLGİYİ HAK ETMEDİK'' 
     Ankaragücü Teknik Direktörü Reha Kapsal da açıklamasında, takımının futbolundan son derece memnun olduğunu belirterek, ''Maç berabere dahi bitse üzülürdüm. Çünkü bu karşılaşmada galibiyeti hak ettik'' dedi. 
     Karşılaşmanın özellikle ikinci yarısında tek kale futbol oynadıklarını iddia eden Kapsal, ''Ligde bugüne kadar yaptığımız 13 karşılaşmada, Türkiye'nin en çok top kazanan ve rakibin oyununu kesen takım olduk. 13 maçta 45 net gol pozisyonu yakaladık. Bu maçta yakaladığımız fırsatlarla birlikte bu sayı herhalde 50 olmuştur. Fakat final paslarını iyi yapamıyoruz ve gol vuruşlarında başarılı olamıyoruz'' diye konuştu. 
     Galatasaray'a karşı orta alanda çok dirençli ve baskılı oynadıklarını anlatan Kapsal, şunları söyledi 
     ''Rakibimizin orta alanda sorunlarının olduğunu biliyorduk. Deplasman maçlarında hep rakiplerinin orta saha oyuncularından goller yemişler. Düşündüğümüz oyunu sahaya yansıttık. Herhalde Galatasaray'ın son zamanlarda böyle kendi sahasına kapandığı bir maç olmamıştır. Bu maç kaybedildi, ama berabere de kalsak üzülürdüm. Ankaragücü olarak çağdaş, sistemli, organize futbol oynuyoruz. Futbolcularımı bu maçtaki performansları için kutluyorum.'' 
     
</TEXT>
</DOC>
