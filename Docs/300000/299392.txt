<DOC>
<DOCNO> 299392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/civaoglu.html </URL>
<DATE> 2004/12/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Taramak 
</HEADLINE>
<TEXT>


Yeni TCK'nın 305. maddesi, gerekçesiyle birlikte "Kıbrıs'tan Türk askerinin çekilmesi" veya "Ermeni soykırımı iddialarını" suç olarak düzenlemektedir. "Propaganda" gibi - tanımı, sınırı belirsiz bir ölçütle - cezası 3 yıldan 10 yıla kadar hapis... 
Ne "Kıbrıs'tan asker çekilmesi" ne "Ermeni soykırımının tanınması" yanlısıyım... 
Ama... 
AB'den tarih alınmıştır. 
Müzakerelerin başlama tarihi olarak 3 Ekim 2005 açıklanmıştır. 
Bu 305. madde ve gerekçesinin, Türkiye'nin başını çok ağrıtacağı açık seçik ortada. 
Demokratik bir ülkede, bu iki konuyu "tabu" haline getiren ve tartışmayı bile 3 yıldan 10 yıla kadar hapis cezasına bağlayan TCK 305.madde ve gerekçesiyle, müzakere salonu kapılarının açılması zor... 
Zaten AB'den de tepkiler gelmekte. 
Türkiye'deki yasaların AB ile uyumunun bir kez daha araştırılacağı 3 Ekim 2005'e kadarki "tarama sürecinde" TCK 305 ve gerekçesi gündeme ağırlıklı olarak gelecektir. 

Mahşerin üç atlısı 
"Ermeni soykırımı oldu diye kabul edecek ve Kıbrıs'tan da durup dururken asker çekecek değiliz ya, ne var bu maddede " sorusu akıllara gelebilir. 
Bağlantılarından kopuk tek başına bakılırsa, ilk ve sığ yaklaşımla doğru da görünebilir. 
Ancak... 
Bu madde sanıldığından çok daha önemli... 
Şöyle ki 
AB ile müzakerelerin başlaması önünde 3 engel görünmekte. 
1 - Kıbrıs 
2 - Ermeni soykırımı iddiaları 
3 - Kürt sorunu fitilinin ateşlenmesi ve bir patlama yaratılması. 
...... 
İlk iki madde için tüm olası formül arayışları, tartışmalar dolaylı ya da doğrudan 305. madde kapsamına girebilir. 
Kamuoyunda tartışılmayan, medyada yoğrulmayan görüş, demokratik bir ülkede nasıl oluşur 
Kıbrıs, Kopenhag kriterlerinde yoktu... Ama bir tür "şart" olarak 17 Aralık belgesine girdi. Adil değil ama hayatın kötü bir gerçeği bu... 
Türkiye, 3 Ekim'e 2005'e kadar Ankara Anlaşması'nı - aralarında Kıbrıs'ın da olduğu - 25 üyeye genişleten imzayı atacak. 
Bu taahhüt edildi. 
Aksi halde, müzakerelerin başlamasını Kıbrıs, "veto" hakkını kullanarak engelleyebilir. 
Mazakereler açıldıktan sonra da, Kıbrıs'ı resmen tanımadan, ara formüller, ara gazlarla süreci ilerletmek gerekecektir. 
Adada, Annan Planı doğrultusunda bir çözüm sağlanınca elbette resmen tanıma olur... 
Fakat... 
O aşamaya kadar ara gazlar, ara adımlar devreye konulabilir. 
Zaman zaman gündeme gelen "adada asker sayısını kademelerle azaltmak" da bunlardan biri mi 
305. madde kapsamına düşmemek için sorunun cevabında "susma hakkımı" kullanıyorum. 
Ne var ki... 
Birkaç ay sonra tarama sürecinde bu "zorunlu susma hakkını" anlatmak kolay olmayacak. 

Ermeni yasaları 
Fransa, Ermeni soykırımını yasalaştırmıştır. 
Tarihi araştırmayı, bilimsel çalışmayı gerektiren böyle bir konu yasayla dayatılabilir mi 
Tarih, yasayla yazılabilir mi 
Saçma... 
Türkiye ise, "Tarih hafızamızı yenileyelim. Bilim adamları bir araya gelsinler, araştırsınlar. Biz soykırım olmadı görüşündeyiz ama oldu iddiasındakiler gelsinler, bilim adamları tarihin gerçeğini saptasınlar" tezini savunuyor. 
Demokratik ve entelektüel yaklaşım da bu olmalıdır. 
Ama... 
Hem "tartışmak, araştırmak, bilimsel gerçeği saptamak" tezini savunmak, hem de 305. madde ve gerekçesiyle bunun tartışılmasını hapisle cezalandırmak olur mu 
Yasalarında bu saptama olduğu için, Türkiye'nin Fransa engelini aşmak için tek yol haritası, iddiayı, tarihi yorumlamak üzere seçkin bilim adamlarına havale etmektir. 
..... 
3. sorun olan Kürt fitilini ateşlemek olasılığını bir başka yazıya bırakıyorum. 
Türkiye'yi çatışmalara çekerek ve ülkeyi yangın yerine dönüştürerek, AB yol haritasını alevlere atmak hesapları olabilir mi 
5 güvenlik görevlisinin şehit edilmesinde, böyle bir tezg hın parmak izleri olmasından kaygılıyım. 



</TEXT>
</DOC>
