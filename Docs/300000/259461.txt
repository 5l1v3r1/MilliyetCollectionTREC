<DOC>
<DOCNO> 259461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gun04.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyatlara rüşvet gölgesi 
</HEADLINE>
<TEXT>


Ön elemelerde aday olma şansını yitirdiğimiz 2012 Olimpiyatları'na rüşvet gölgesi düştü. Kendini danışman olarak tanıtan simsarlar, bazı komite üyelerinin oylarını satın alabileceklerini garanti etti 

DIŞ HABERLER SERVİSİ 

Uluslararası Olimpiyat Komitesi IOC , Atina Olimpiyatları'nın başlamasına kısa süre kala yolsuzluk iddialarıyla çalkalanıyor. İngiliz yayın kuruluşu BBC'nin Panorama programında yayımlanacak iddialara göre, İstanbul'un da aday adayları arasında olduğu 2012 Olimpiyatları'nın İngiltere'nin başkenti Londra'da düzenlenmesi için kirli oyunlar oynanıyor. BBC, en az bir IOC üyesinin rüşvet karşılığı oyunu Londra'ya atma sözü verdiğini öne sürüyor. 

İddiayla sarsıldı 
Panorama'nın üzerinde bir yıl çalıştığı haber şöyle hazırlandı 
Olimpiyatların Londra'ya gelmesini isteyen ve kentin doğusunda faaliyet gösteren yatırımcılar adına çalıştıklarını söyleyen Panorama muhabirleri, kendilerini danışman diye tanıtarak bir grup simsarla temasa geçti. Bu simsarlar, para karşılığında IOC'nin 124 üyesinden bazılarının oylarını garanti edebileceklerini söylediler. Bu iddia daha yayımlanmadan IOC'yi salladı. The Guardian gazetesine konuşan IOC sözcüsü "Sizi temin ederim ki, bu konuyu hafife almıyoruz" derken, "Londra 2012" komitesi yetkilileriyse kendilerini iddiadan uzak tutmaya çalıştı. "Londra 2012" Başkan Yardımcısı Alan Pascoe, "Gizleyecek bir şeyimiz yok. IOC ile işbirliğine hazırız" dedi. 1998'de Salt Lake kentinde düzenlenen kış olimpiyatlarının da bu kente verilmesinde yolsuzluğun bir rolü olduğu ortaya çıkmıştı. Bazı IOC üyelerinin Amerikalı yetkililerden nakit rüşvet, çocuklar için burs alarak oylarını Salt Lake City'den yana kullandıkları öğrenilmişti. İstanbul, aday adayı olduğu 2012 Olimpiyatları için şansını ön elemelerde kaybetmişti. 2012 Olimpiyatları için Londra, Paris, Madrid, New York ve Moskova yarışıyor. 


</TEXT>
</DOC>
