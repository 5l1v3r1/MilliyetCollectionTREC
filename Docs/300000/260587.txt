<DOC>
<DOCNO> 260587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur10.html </URL>
<DATE> 2004/08/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Eğitim-Sen LGS'deki yeni düzenleme eğitimi paralı yapacak 
</HEADLINE>
<TEXT>

     Türk Eğitim-Sen Genel Başkanı Şuayip Özcan, Milli Eğitim Bakanlığı'nın eğitim sisteminin köklü sorunlarına çözüm üretmek yerine sistemi "dolaylı" olarak paralı hale getiren projeler hazırladığını öne sürdü. 
     Özcan, yaptığı yazılı açıklamada 64 bini aşkın öğrencinin sıfır çektiği liseye giriş sınavının LGS 
     zorunlu hale getirilecek olmasına ilişkin Bakanlık'ta gerçekleştirilen çalışmalara tepki gösterdi. 2004 LGS sonuçlarını "facia" diye niteleyen ve sınavın zorunlu hale gelmesiyle gelecek eğitim öğretim sezonunda yeni travmalara meydana geleceğini kaydeden Özcan, düzenlemenin asıl amacının eğitim sisteminin paralı hale getirilmesi olduğunu savundu. Yeni düzenlemenin dershanelere yarayacağını kaydeden Özcan, "LGS'lerin ortaöğretimde zorunlu hale getirilmesi eğitim sisteminin sınav merkezli çehresini kalıcı hale getirecek çocuklarımızı daha çok küçük yaştan itibaren dershanelere yönlendirecektir" dedi. Yükseköğretimin, üniversitelerin şu anki yapısı ve kronikleşmiş sorunlarının LGS'nin zorunlu hale getirilmesiyle ortaöğretime kaydırılacağını kaydeden Özcan, şöyle dedi "Eğitim öğretim sürecinin başlamasıyla beraber dershane süreci de başlayacaktır. Sistem bundan böyle hem sadece öğretim temelinde işleyecek, hem de dolaylı olarak paralı hale getirilecektir. Dershaneler sınav kazanmaya güdülenmiş öğrenci yetiştirecektir. Milli eğitim öğretim süreci rafa kaldırılarak parası olan aile çocuğunu yıllar boyu dershanelere gönderecek ve sınavlara sokacak, parası olmayanlar ise kendi imkanlarıyla varlık göstermeye çalışacaklardır. MEB'in LGS'leri zorunlu yapması sonucunda ortaya çıkacak korkunç gerçekler budur." Özcan, Bakanlığın eğitimin köklü sorunlarına karşın "kendince projeler üreterek hayali tablolar çizdiğini" kaydetti. Özcan, Bakanlığın sivil toplum örgütlerinin görüşlerini almayarak çalışmalar yürüttüğünü de belirtirken, "Eğitim çalışanlarının fikri ve olumlu yönde kanaati alınmadan atılacak her adım, getirilecek her yeni uygulama tepeden inmeci olmaya mahkum olacaktır" dedi. 

ANKA 

     
</TEXT>
</DOC>
