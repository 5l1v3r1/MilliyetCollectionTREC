<DOC>
<DOCNO> 250560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy02.html </URL>
<DATE> 2004/06/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
DEP'liler Karadeniz'e gidecek... 
</HEADLINE>
<TEXT>

     10 yıllık cezaevinin ardından tahliye olur olmaz Güneydoğu turu yapan kapatılan DEP'in eski milletvekilleri, Karadeniz'den başlayarak Türkiye'nin tüm bölgelerine gitmeyi planlıyor. 
     Edinilen bilgilere göre Leyla Zana, Hatip Dicle, Orhan Doğan ve Selim Sadak, Diyarbakır'dan başlayan Güneydoğu gezisinin ardından yeni bir açılım yapmayı planlıyor. DEP'liler, Güneydoğu gezisinin ardından, bölge halkının taleplerini dile getiren bir açıklama yaptıktan sonra bir süre susma kararı aldı. 
     Bu süreçte yaptıkları gezi ve açıklamalarına ilişkin oluşacak tepkileri izleyecek olan DEP'liler, açılımlarını yeni gezilerle sürdürecek. Halen netlik kazanmamasına karşın DEP'liler, Güneydoğu gezisini tüm Türkiye'ye yaymayı planlıyor. Buna göre DEP'liler, bir süre daha suskun kaldıktan sonra sürpriz bir şekilde DEP ve DEHAP'lıların hiç tabanı olmayan Karadeniz bölgesine bir gezi düzenleyecek. DEP'liler, Diyarbakır'dan başlayan Güneydoğu gezisinde olduğu gibi Karadeniz kentlerinde de açık hava toplantıları yaparak mesaj vermeyi planlıyor. 
     Ancak buralarda yeterince ilgi olmaması durumunda DEP'liler, kapalı toplantılar yapmayı planlıyor. DEP'liler Karadeniz'in ardından sırasıyla Türkiye'nin tüm bölgelerine aynı şekilde geziler gerçekleştirecek. 
     Bu arada DEP'lilerin tahliyenin hemen ardından gerçekleştirdikleri Güneydoğu gezisi nedeniyle fırsat bulamadıkları sağlık kontrolünü yaptırdı. Uzun cezaevi yaşamı nedeniyle bazı rahatsızlıkları da olan DEP'lilerin check-up'tan geçtikleri öğrenildi. 
     
</TEXT>
</DOC>
