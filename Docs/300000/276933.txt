<DOC>
<DOCNO> 276933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun21.html </URL>
<DATE> 2004/10/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rum Politis Gazetesi 6 ayın raporu 'Kıbrıs' için olumsuz 
</HEADLINE>
<TEXT>

     Kıbrıs Rum kesiminde yayımlanan Politis gazetesi, 24 Nisan referandumunu izleyen dönemde yeni olgular ortaya çıktığını ve son 6 ayda Kıbrıs konusundaki gelişmelerin Rum tarafı için olumsuz olduğunu yazdı. 
     Gazete, ''Sadece Kıbrıs Türk devletçiğinin tanınmasını engellemeyi başardık'' başlığıyla manşetten verdiği haberde, Rumların Annan Planı'nı reddettiği 24 Nisan referandumundan sonraki dönemde, Rum yönetiminin Kıbrıs sorunuyla ilgili icraatında ''elde ettiği kazanç ve kayıpları'' sıraladı. 
     Rum yönetiminin elde ettiği tek başarının, ''Kuzey'deki ayrı Kıbrıs Türk varlığının tanınması olasılığını ortadan kaldırmak'' olduğunu yazan gazete, ''ancak söz konusu dönemde açılan 7 yaranın sarılamadığını'' belirtti. 
     Politis gazetesi, Tasos Papadopulos yönetimi için ''yara'' olarak nitelediği 7 ''olumsuz'' gelişmeyi şu başlıklarla sıraladı 
     
     1-''Türkiye'nin Suçlarından Arınması'' 
     ''AB'nin Haziran ayındaki doruk toplantısında Türkiye, Kıbrıs sorununa ilişkin suçlarından, 'Kıbrıs Cumhurbaşkanı' Papadopulos'un da imzasıyla arındırıldı. AB'ye üye 25 ülke o dorukta, Türk hükümetinin BM Genel Sekreteri'nin Kıbrıs sorununa kapsamlı çözüm bulunması çabalarındaki olumlu tavrını selamladılar. Türkiye, AB'ye üyelik müzakerelerinin başlama tarihinin kararlaştırılacağı Aralık ayındaki randevusuna bu ifadeyle birlikte gidecek. 
     
     2-UNFICYP 
     ''BM Barış Gücü UNFICYP personelinde 370 kişilik azaltma yapılmasının, görev şartlarında değişiklik yapılmaması nedeniyle bugün için özellikle sorun olmayabilir. Ancak nasıl gelişeceği bilinmeyen bir başlık açıyor. Özellikle, Genel Sekreter 'Kıbrıs'ta çatışmaların yinelenmesinin tamamen imkansız olduğu' saptamasında bulunmuşken...'' 
     
     3-''Yerleşikler'' Türkiye kökenliler 
     ''Son dönemde inşaat sektörü başta olmak üzere sözde mevsimlik işçi statüsüyle binlerce yeni yerleşik 'işgal' bölgelerine geldi. 'İşgal' bölgelerinde ikamet eden 35 bin yerleşik daha yasallaştırılıyor.'' 
     
     4-KKTC'deki İnşaat Patlaması 
     '' İşgal bölgelerindeki inşaat patlaması meselesi çeşitli defalar tartışıldı ve geç de olsa, Güney Lefkoşa'nın uluslararasında gündeme getirdiği başlıklar arasına alındı. Artık iyice görülüyor ki, mülkiyet konusunda gelecekte yapılacak görüşmeler tamamen yeni bir temelde olacak.'' 
     
     5-Güney Kıbrıs'taki Türk Malları 
     ''Arif Mustafa davası hakkında söylenen 'ok yaydan çıktı' ifadesi çok yerindedir. Yargı düzeyindeki emsaller, hem ciddi toplumsal-siyasi sorunlara neden oluyor, hem de 'Kıbrıs Cumhuriyeti' ortaya çıkan meseleyi, Avrupa mahkemelerindeki yargı denemelerinde dahi, ortadan kaldıramaz.'' 
     
     6-Ortamdaki Değişim 
     ''Kıbrıslı Türklerin, önceleri toplu mitinglerde ve daha sonra da referandumda ortaya koydukları liderlik ve halk bazındaki arzuları çöküyor. Arif Mustafa davası gibi emsaller, iki toplum arasında toplumsal düzeyde çatışma şartlarını yeniden gündeme getiriyor.'' 
     
     7-Ekonomi 
     ''Ekonomi düzeyinde durum, önümüzdeki yıl açısından 'Kıbrıs' için zor olacak.'' 
     
</TEXT>
</DOC>
