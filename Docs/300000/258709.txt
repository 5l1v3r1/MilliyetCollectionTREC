<DOC>
<DOCNO> 258709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun10.html </URL>
<DATE> 2004/07/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Powell Arafat'ın barış için verdiği sözler yoyo gibi 
</HEADLINE>
<TEXT>

     ABD Dışişleri Bakanı Colin Powell, Filistin Lideri Yaser Arafat'ın Ortadoğu barışı için verdiği sözleri ''yoyoya'' benzetti. 
     Powell, Budapeşte'den Kahire'ye giderken uçakta gazetecilere yaptığı açıklamada, ''Açıklama değil, eylem bekliyoruz. Arafat, birkaç anlama gelebilen ya da yoyo gibi geri çekilen açıklamalar yapmak konusunda usta'' ifadesini kullandı. 
     Washington yönetiminin, Filistin Başbakanı Ahmed Kurey'e güvenlik alanında Arafat'tan fazla yetki tanınmasını istediğini hatırlatan Powell, ''Kurey'e güvenlik güçleri konusunda gerçek yetki verildiğinde, onun terörizme karşı harekete geçtiğini göreceğiz'' ifadesini kullandı. 
     Powell, ''Kurey, Arafat'ın müdahalesi olmadan yetkisini kullanmaya başlarsa, barışçı bir çözüm için çalışabileceğimizi düşünüyorum'' dedi. 
     Colin Powell, Kahire'de yarın Mısırlı yetkililerle Sudan'ın Darfur bölgesindeki krizi ve Irak'taki durumu görüşecek. 
     
</TEXT>
</DOC>
