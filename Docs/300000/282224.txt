<DOC>
<DOCNO> 282224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo21.html </URL>
<DATE> 2004/10/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaraylı Tomas Trabzonspor'u yenecek güçteyiz 
</HEADLINE>
<TEXT>

     Galatasaray'ın Hırvat futbolcusu Stjepan Tomas, 23 Ekim Cumartesi günü ligde Trabzonspor ile yapacakları karşılaşmayı kazanabilecek güçte olduklarını söyledi. 
     Tomas, İtalyan spor giyim markası Lotto ile 2 yıllık özel sponsorluk anlaşması imzaladı. 
     Törende basın mensuplarının sorularını yanıtlayan Tomas, 23 Ekim Cumartesi günü deplasmanda oynayacakları Trabzonspor maçının çok zorlu geçeceğine değinerek, ''Trabzonspor ligde çok iyi oynayan ve çok güçlü bir takım. Ancak biz de çok iyi bir ekibiz, Trabzonspor'u yenebilecek güçteyiz ve bunu başaracağımıza inanıyorum'' dedi. 
     Hırvat futbolcu, Fenerbahçe, Beşiktaş ve Trabzonspor'un şampiyonluğun iddialı takımları olduklarını dile getirerek, ''Ancak 100. yılımız olması nedeniyle biz şampiyonluğa daha iyi konsantre olduk. Bu nedenle şampiyonluğa daha yakın olduğumuzu düşünüyorum'' diye konuştu. Bir gazetecinin, ''Geçtiğimiz sezon Fenerbahçe'nin formasını giyiyordun, Fenerbahçe'nin Avrupa Şampiyonlar Ligi'ndeki durumu hakkında ne söyleyeceksin'' sorusuna Tomas, ''Geçtiğimiz sezon Fenerbahçe formasını giyiyordum. Bu sezon Galatasaray'ın formasını giyiyorum, beni ilgilendiren Galatasaray ve onun başarısıdır'' karşılığını verdi. 
     Tomas, Lotto ile yaptığı sponsorluk anlaşmasının gereği olarak 2006 yılına kadar, oynadığı lig ve milli maçlarda bu firmaya ait kramponları giyecek ve ayrıca özel yaşamındaki spor giyim ihtiyacını bu firmadan karşılayabilecek. 
     
</TEXT>
</DOC>
