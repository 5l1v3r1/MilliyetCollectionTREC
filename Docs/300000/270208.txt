<DOC>
<DOCNO> 270208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas14.html </URL>
<DATE> 2004/09/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yolcu kalmasın Ay'a Nuh'un Gemisi 
</HEADLINE>
<TEXT>

     Avrupa Uzay Dairesi ESA'nın Bilim Direktörü Dr. Bernard Foing, dünyanın başına büyük bir felaket gelmesi olasılığına karşı Ay'a bir "Nuh'un Gemisi" yerleştirilmesini önerdi. 
     BBC'den Pallab Ghosh'a demeç veren Foing, bu gemide, dünyadaki tüm bitki ve hayvan türlerinin DNA'larının saklanması gerektiğini söyledi. 
     Avrupa Uzay Dairesi'nin bilim direktörü olarak Dr. Foing, Avrupa'da Ay'la ilgili projelerden sorumlu kişi. Bu yüzden önerisinin ciddiye alınması gerekebilir. 
     Dr. Foing, dünyanın başına bir kaza gelmesi halinde gezegende yaşam çeşitliliğinden geriye çok az şey kalabileceği hatta hiçbirşey kalmayabileceğinden endişe ediyor. 
     Bernard Foing, bunun için Ay'da bir DNA bankası kurulmasını öneriyor. 
     Foing, "Dünyanın başka bir gezegenle çarpışması ya da nükleer bir savaş olasılığını düşünün. Dünyada yaşamın yeniden başlatılabilmesi için Ay'a bir nuhun gemisi yerleştirilebilir. Burada biosferdeki, insan dahil tüm canlı türlerinin örnekleri saklanabilir" diyor. 
     Dr. Foing, şimdi Ay'a gönderilen ilk Avrupa keşif aracının dünyaya dönmesini bekliyor. 
     Uzay aracının Kasım'dan önce dünyada olması planlanıyor. Foing, bunun Ay'a gönderilecek bir dizi robot keşif aracının ilki olmasını umuyor. 
     Bu araç filosu, Ay'da bir üs oluşturulmasında kullanılacak. 
     
</TEXT>
</DOC>
