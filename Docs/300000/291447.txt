<DOC>
<DOCNO> 291447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko39.html </URL>
<DATE> 2004/11/23/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
THY'nin halka arzında ön talip için yarın son gün... 
</HEADLINE>
<TEXT>

     Türk Hava Yolları THY hisselerinin yüzde 20'lik bölümünün halka arz yoluyla özelleştirilmesinde ön talep toplama işlemi yarın sona erecek. 
     THY'den yapılan açıklamaya göre, başvuruda bulunan yatırımcı adayları, herhangi bir yükümlülük altına girmeksizin ön talep sahiplerine sunulan taksitli ödeme ve özel indirim avantajlarından yararlanabilecek. 
     Ön talep sahipleri, belirtmiş oldukları miktarda hisse için kesin talepte bulunmaları durumunda, indirimli peşin ödeme ya da vade farksız taksitli ödeme avantajlarından yararlanacak. 
     Yatırımcılar ayrıca, indirimli peşin ödemeyi tercih etmeleri halinde ödemelerinin tamamını, vade farksız taksitli ödemeyi tercih etmeleri halinde ise ilk taksitlerini kredi kartı ile ödeme imkanına sahip olacak. 
     THY'nin halka arzında vade farksız taksitli ödeme seçeneği, sadece ön talepte miktarlarını kesin talepte tekrarlayan THY çalışanları ve yurt içi bireysel yatırımcıları kapsayacak. 
     Yatırımcı adayları, ön talepte belirttiklerinden daha fazla miktarda hisse için kesin talepte bulunmaları durumunda, ön talepte bulundukları hisse adedi için ön talep avantajları, üzerinde kalan bölüm için ise kesin talep koşulları geçerli olacak. 
     Halka arzda ön talep avantajları THY çalışanlarına yüzde 10, yurt içi bireysel yatırımcılara yüzde 7, yurtiçi ve yurtdışı kurumsal yatırımcılara ise yüzde 4 indirim şeklinde belirlendi. 
     Tahsis grupları arasında yer alan yurtdışında yerleşik Türk kökenli vatandaşlar ise ön talepte bulunmadan dahil oldukları gruba ilişkin kesin talep koşullarından yararlanacak. 
     
</TEXT>
</DOC>
