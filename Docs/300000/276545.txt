<DOC>
<DOCNO> 276545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo12.html </URL>
<DATE> 2004/10/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan Arıca istifa etti... 
</HEADLINE>
<TEXT>

     UEFA Kupası 1. turunda Yunan takımı Egaleo'ya elenen Gençlerbirliği'nde, Teknik Direktör Erdoğan Arıca görevinden ayrıldı. 
     Arıca, göreve devam etmek konusunda ısrarcılığın yanlış olacağını düşündüğünü ifade ederek, ''Seyircinin tepkisi çok doğaldı. Bunu da gördükten sonra devam etmenin doğru olmayacağına karar verdik'' dedi. 
     Seyircinin alınacak ilk başarısızlıkta bu tepkisini yine devam ettireceğini kaydeden Arıca, ''Bir kez seyircinin içine böyle bir kurt düştü. Bundan sonra yine bu tür tablolarla karşı karşıya kalabiliriz. O nedenle istifa etmenin doğru olacağını düşündüm'' diye konuştu. 
     Öte yandan, Gençlerbirliği'ni, ligde hafta sonu deplasmanda Konyaspor ile yapacağı karşılaşmaya PAF takımı antrenörü Metin Diyadin'in hazırlayacağı belirtildi. 
     
     ''ARICA'NIN İSTİFASINI TAKDİR EDİYORUZ'' 

     Gençlerbirliği Kulübü Basın Sözcüsü Muammer Akyüz, Erdoğan Arıca ve ekibinin istifasını anlayışla karşıladıkları belirtti. 
     Muammer Akyüz, Gençlerbirliği'nin, UEFA Kupası 1. turunda Yunan takımı Egaleo'ya elenmesinin ardından Teknik Direktör Erdoğan Arıca'nın istifa etmesiyle ilgili yazılı açıklamasında, ''Takımımızın genel olarak başarısızlığının sorumluluğunu alarak istifa eden teknik direktör ve ekibinin bu davranışını anlayışla karşılıyor ve takdir ediyoruz'' dedi. 
     Gençlerbirliği olarak, Erdoğan Arıca ile uzun süreli bir çalışma planladıklarını kaydeden Akyüz, şöyle devam etti 
     ''Ancak futbolda maalesef dün yok, bugün ve gelecek var. Gençlerbirliği yönetimi olarak, başkanımızın da tecrübesi ışığı altında acele ve telaş etmeden, önümüzdeki günlerde yeni hoca arayışı içerisinde olacağız. Yapacağımız bu çalışmaların sonuçlarını da kamuoyu ile paylaşacağız.'' 

     
</TEXT>
</DOC>
