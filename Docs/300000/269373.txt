<DOC>
<DOCNO> 269373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun09.html </URL>
<DATE> 2004/09/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Irak petrolleri daha sıkı korunacak... 
</HEADLINE>
<TEXT>

     Irak'ın kuzeyinde Kerkük-Musul ve güneyindeki Basra zengin petrol yatakları ve boru hatlarını korumak için 14 bin kişilik ek güvenlik gücü kullanılıyor. 
     Irak bütçesinin yüzde 95'ini sağlayan petrolü korumak için önlemlerin artırıldığını açıklayan Petrol Bakanlığı sözcüsü Asım Cihad, petrol boru hatlarının korunması için aşiret reislerine verilmek üzere ödenek ayrıldığını bildirdi. 
     Sözcü, yıllar önce döşenen petrol boru hatlarının bugün Amerikan yönetimi altında olduğu gibi sıkça sabotajlara uğrayabileceğinin daha önceden düşünülmediğini söyledi. Sözcü, aşiret reislerine aylık 3 milyar dinarın 3 trilyon TL boru hatlarının korunması için ödendiğini bildirdi. 
     Avustralya'dan gelen uzmanlar da, petrol boru hatlarının havadan izlenmesi için 8 adet ''SB7L-360 Seeker'' keşif uçağının kullanımına ilişkin ders veriyor. 
     ABD ordusu da petrol boru hatlarının korunması için yardım ederken, Irak Petrol Bakanlığı ''güvenlikte baş sorumlunun işletmeci şirketler olduğunu'' söyledi. 
     
     KERKÜK-YUMURTALIK 
     Irak tarafındaki bölümüne düzenlenen sabotaj nedeniyle hasar gören ve petrol sevkıyatının durdurulduğu Kerkük-Yumurtalık petrol boru hattındaki yangın dün söndürülmeye başlanmıştı. 
     Kuzey Petrol Şirketi'ne bağlı itfaiyecilerin müdürü Cuma Ahmed, yangının kısmen söndürüldüğünü belirterek, bugün başlaması gereken onarım çalışmalarının bir hafta süreceğini söyledi. 
     Şirketin petrol ve gaz boru hatları güvenlik şefi Ahmed Hasan Gafif de, onarım çalışmalarının bir hafta süreceğini söylemiş ve ''ana boru hattını besleyen hatların çalıştığını, ancak Türkiye'ye ham petrol sevkıyatının yapıldığı ana hattın halen kullanım dışı olduğunu'' açıklamıştı. 
     Basra terminallerini besleyen 20 petrol boru hattı da geçen haftaki bombalı sabotajda zarar görmüştü. 
     
</TEXT>
</DOC>
