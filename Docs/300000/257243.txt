<DOC>
<DOCNO> 257243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/siy03.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus'ların bedeli 2 milyarı aşacak 
</HEADLINE>
<TEXT>


Başbakan'ın Fransa gezisinde alımı netleşen 36 yeni Airbus uçağıyla THY filosu gençleşecek 

EKONOMİ SERVİSİ 


Fransa Cumhurbaşkanı Jacques Chirac ve Başbakan Recep Tayyip Erdoğan'ın da katıldığı törenle Airbus uçaklarının alımına ilişkin ön anlaşma dün imzalandı. İlk kez Hazine garantisi olmadan uçak alan THY, Airbus'tan 36, Boeing'den 15 olmak üzere 51 yeni uçakla dünyanın en genç filolarından birine sahip olacak. Yeni uçaklar 2005'ten itibaren THY'ye teslim edilmeye başlanacak. 
Fransız - Alman sermayeli Airbus'un CEO'su Noel Forgeard, THY'nin alacağı Airbus'ların değerinin 2 milyar dolardan fazla olduğunu söyledi. Bu bedelin, 1,5 milyar dolar civarında olduğu belirtiliyordu. Farnborough havacılık fuarında soruları yanıtlayan Forgeard, "Her ne kadar siyaset de aynı yönde ise de temelde ticari bir karardır. Türkiye, Airbus'ın en iyi uçak olduğunu düşünmeseydi satın almazdı" dedi. 
THY'den yapılan açıklamada THY tarihinde ilk kez uçak alımında Hazine garantisine gerek görülmediği vurgulanarak "THY'nin finansman gücü yeterli görüldü. Finansmanda sıkıntı yaşanmayacak" denildi. Yeni uçaklarla THY filo yaşının 8'den 5'e ineceği belirtilen açıklamada, THY'nin halen yılda yaklaşık 1.5 milyar dolar olan cirosunun üç yılda 2.5 milyar dolara ulaşmasının beklendiği de kaydedildi. 

Yakıttan tasarruf 
THY, Boeing'ten alınacak uçakların tamamının 737 - 800 tipi olacağını, Airbus'tan alınacak 36 uçaktan beşinin A330 - 200, 12'sinin A321 - 200 ve 19'unun A320 - 200 tipi olduğunu açıkladı. Uçakların yakıttan tasarruf sağlayacağı belirtildi. 

Boeing Alımlar siyasi 

NEVSAL ELEVLİ 

İngiltere'de Farnborough'daki Havacılık Fuarında, yolcu uçağı pazarında Boeing ve Airbus arasındaki rekabet gittikçe artarken, Türkiye de bu rekabette rol oynadı. Türkiye'nin kendilerinden 15, Airbus firmasından ise 36 uçak almasına tepki gösteren Boeing yetkilileri, bunun arkasında siyasi nedenler olduğunu söyledi. Boeing'in Uluslararası İlişkilerden Sorumlu Başkan Yardımcısı Thomas R. Pickering, AB'nin genişleme sürecinde Airbus'a satış avantajı verilmesinden kaygı duyduklarını söyledi. 

'Pazarlık malzemesi 
THY'nın kendilerinden 900 milyon dolar değerinde 15 uçak alma planına şükranlık duyduklarını kaydeden Pickering, "Airbus konusu, AB sürecinde pazarlık malzemesi haline geldi" diye konuştu. Airbus, son dönemde toplam 64 sipariş alırken, Boeing sadece 19 sipariş alabildi. 


</TEXT>
</DOC>
