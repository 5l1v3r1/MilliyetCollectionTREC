<DOC>
<DOCNO> 290107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun34.html </URL>
<DATE> 2004/11/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Berlusconi için para cezası isteniyor 
</HEADLINE>
<TEXT>

     Milano Mahkemesi'nde görülen SME davasının bugünkü duruşmasında, başbakanlık avukatları da, yargıya rüşvet vererek yolsuzluk yapmakla suçlanan İtalya Başbakanı Silvio Berlusconi'den davacı olduklarını belirterek, sanığın tazminat ödemeye mahkum edilmesini istedi. 
     Devlete ait SME mağazalar zincirinin özelleştirilmesi işleminde, 1980'li yılların ikinci yarısında yargıya rüşvet vermekle itham edilen Berlusconi, bugünkü duruşmada başbakanlık avukatlarını da kendi karşısında buldu. ''Sivil taraf'' sıfatıyla bugünkü duruşmasında söz alan İtalya Başbakanlık Avukatı Domenico Salvemini, ''Sanık, o dönemde Başbakanlığa vermiş olduğu manevi zarar nedeniyle 1 milyon 100 bin euro tazminat ödemeye mahkum edilmeli'' dedi. 
     Salvemini, bu tazminatın 300 bin eurosunun ivedilikte tahsil edilmesini de talep etti. Salvemini, duruşmada Başbakan'ı temsilen değil, Başbakanlık makamını temsilen bulunduğunu belirterek, şunları söyledi 
     ''Şu anki Başbakan, geçmişteki bir hadiseden dolayı bu davada sanık konumundadır ve kendi avukatları tarafından temsil edilmektedir. Davada sanık hakkında iddia edilen suç, sıradan bir yolsuzluk ve rüşvetçilik değildir. Yargıca para yedirilerek, Başbakanlığa da ilgilendiren bir kararın hukuken iptal edilmesine sebebiyet vermiş olunması söz konusudur. Dolayısıyla sanığın Başbakanlığa tazminat ödemesi gerekir.'' Duruşma salonuna gelmeyen Berlusconi'nin avukatı Niccolo Ghedini ise Avukat Salvemini'yi siyasi şov yapmakla suçladı. Ghedini, şöyle konuştu 
     ''Bu davada Başbakanlığı temsil eden avukat, geçtiğimiz hükümet döneminde, yani bugün muhalefette olan kişilerce atanmıştır. Burada dile getirdiği tazminat talebi de, tümüyle politik bir yaklaşımdır. Müvekkilim hakkındaki iddialar son derece vahimdir, ancak bu iddialar doğru değildir.'' SME davasının 12 Aralık 2004'teki duruşmasında, Savcı İlda Bocassini, Berlusconi'nin rüşvetçilik suçundan dolayı 8 yıl hapis cezasına çarptırılmasını ve rüşvet aracılığıyla yargı kararlarını etkileme sebebiyle de kamu görevlerinden men edilmesini talep etmişti. Milano Mahkemesi'nin 3 Aralık 2004 tarihinde sanık Berlusconi ve avukatlarının savunmasını dinlemesi öngörülüyor. Davanın, Aralık ayı sonlarına doğru karara bağlamasının mümkün olabileceği belirtiliyor. 
     
     SME DAVASININ TARİHÇESİ 
     Dava konusu olay, 1980'li yılların ikinci yarısına kadar uzanıyor. O dönemde hisselerinin büyük bölümü devletin elinde olan SME mağazalar zincirini özelleştirme ihalesini, Carlo De Benedetti kazanır. 1985'te, devlet hisselerinin sahibi IRI Başkanı Romano Prodi ile De Benedetti arasında varılan söz konusu mutabakat, dönemin Başbakanı Bettino Craxi'nin muhalefetiyle karşılaşır. 
     Craxi, özelleştirmeyi resmileştirecek imzayı atmaya yanaşmaz. Bunun üzerine De Benedetti, hakkını yargı yoluyla aramaya karar verir. Ancak, Roma Mahkemesi'nde ele alınan dava De Benedetti'nin aleyhinde sonuçlanır. Yargı, özelleştirme konusundaki varılmış olan mutabakatın fesholmuş addedilmesi gerektiği yönünde karar verir. Karar, 1988 başlarında Yargıtay tarafından da onanır. 
     Hemen akabindeyse Roma Mahkemesi'nin fesih kararında, aralarında Berlusconi'nin Fininvest Grubu'nun da bulunduğu ve SME ihalesine talip olmuş şirketler tarafından rüşvet verilmiş olabileceği kuşkusuyla Milano Mahkemesi tarafından önsoruşturma başlatılır. Önsoruşturmanın tamamlanmasının ardından da, 9 Mart 2000 tarihinden itibaren aralarında Berlusconi'nin de bulunduğu sanıkların yargılanmasına başlanır. 
     Başbakan Berlusconi, diğer sanıkların mahkum edildikleri davada, durumu halen netlik kazanamamış tek sanık konumunda bulunuyor. 
     
</TEXT>
</DOC>
