<DOC>
<DOCNO> 277258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur38.html </URL>
<DATE> 2004/10/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Terör örgütü MLKP'ye darbe .. 
</HEADLINE>
<TEXT>

     Ankara, İstanbul, İzmir, Bursa, Adana, Eskişehir ve Adana'da 100'den fazla bombalama olayını gerçekleştirdikleri tespit edilen terör örgütü MLKP FESK'e mensup 4 kişi yakalandı. Hücreevinde yakalanan teröristlerle birlikte patlayıcı yapımında kullanılan çok sayıda malzeme de ele geçirildi. 
     AA muhabirinin aldığı bilgiye göre, Ankara Emniyet Müdürlüğü İstihbarat ve Terörle Mücadele Şube Müdürlükleri, bir istihbaratı değerlendirerek, son iki yıl içerisinde gerçekleşen çok sayıda patlamanın failleri oldukları tespit edilen 4 kişinin Eskişehir'de saklandıklarını belirledi. Önceki gün Eskişehir'deki hücreevine operasyon düzenlendi. Yapılan operasyon sonucu terör örgütü MLKP'ye bağlı ''Fakirlerin ve Ezilenleri Kuvvetleri-FESK'' adlı birimin sözde komutanlığını yapan Tahir Laçin, terör örgütü MLKP'nin ''Merkez Komite üyesi'' Nilüfer Şahin, örgütün ''askeri kanat mensupları'' Figen Çağrı ve Aydın Aslan yakalandı. Yakalanan kişilerin üzerlerinde sahte kimlikler ele geçirildi. 
     Örgüt evinde yapılan aramada, bir silah, ''Tri Aseton Tri Peroksit'' adı verilen ''TATP' tipi patlayıcının yapımında kullanılan çok miktarda nitrik asit, aseton ve nitrat maddesi ele geçirildi. Yakalanan kişilerin geçen yıl Adalet Bakanlığı'nın Altındağ Eğitim Merkezi'nin bombalanması sonucu 2 şube müdürü, 3 başkomiser olmak üzere 17 emniyet mensubunun yaralanması olayı, Başbakanlık, Dışişleri Bakanlığı, AK Parti binalarına yönelik saldırılar başta olmak üzere Ankara, İstanbul, İzmir, Adana, Bursa, Eskişehir gibi illerde 100'e yakın bombalama olayını gerçekleştirdikleri belirlendi. 
     Terör örgütü mensuplarının ayrıca NATO zirvesi öncesi İzmir'den İstanbul'a giden yolcu uçağının temizlenmesi sırasında meydana gelen ve bir temizlik görevlisinin yaralanmasına neden olan patlamayı da gerçekleştirdikleri saptandı. Örgütün ayrıca İzmir'den İstanbul'a giden bir kuyumcu kuryesini soyarak 1 trilyon 750 milyar liralık altının gaspedilmesi olayını da gerçekleştirdiği tespit edildi. 
     Terör örgütüyle ilgili operasyonun sürdüğü, önümüzdeki günlerde yakalananların sayısında artış olabileceği belirtildi. 
     
</TEXT>
</DOC>
