<DOC>
<DOCNO> 270617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun06.html </URL>
<DATE> 2004/09/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bush Kerry'nin 9 puan önünde ... 
</HEADLINE>
<TEXT>

     ABD'de yapılan son kamuoyu yoklamasında, başkanlık seçimlerine sekiz hafta kala Başkan George Bush'un, Demokrat Partili başkan adayı John Kerry'den 9 puan önde olduğu belirlendi. 
     Washington Post gazetesi ve ABC televizyonu tarafından yaptırılan son kamuoyu yoklamasında, Bush yüzde 52, Kerry yüzde 43, bağımsız aday Ralph Nader yüzde 2 destek aldı. 
     ABD başkanlığı için neyin önemli olduğu sorusuna yüzde 57 "güçlü liderlik" derken, bu yanıtı verenlerin yüzde 66'sı Bush'u, yüzde 31'i Kerry'yi "güçlü lider" olarak gördüğünü belirtti. 
     ABD için en önemli konuların ne olduğu sorulan seçmenlerin yüzde 27'si ekonomi, yüzde 25'i terörizm, yüzde 18'i Irak ve yüzde 13'ü sağlık yanıtlarını verdi. Bu arada ankete göre, her 10 Amerikalıdan 6'sı, Irak Savaşı'nın, terörizmle savaşın bir parçası olduğuna inanıyor. 
     En önemli konular olarak görülen ekonomide, seçmen tercihini yüzde 47 ile Bush'tan, yüzde 43 ile Kerry'den yana kullanırken, bu oran terörizm konusuna gelince Bush için yüzde 57, Kerry için yüzde 35 oldu. 
     
</TEXT>
</DOC>
