<DOC>
<DOCNO> 270828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun05.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD Bilirkişiler yanlış hesap yaptı 
</HEADLINE>
<TEXT>


Pamukova'daki faciada 8'de 4 suçlu bulunan TCDD'ye göre, bilirkişi hız ölçüm hesabı yanlış, "gözle kontrol" de yeterli 

GÜLÇİN ÜSTÜN Ankara 

Pamukova Savcılığı'nın atadığı bilirkişi heyetinin hızlandırılmış tren kazasında 8'de 4 suçlu bulduğu TCDD, bilirkişilerin yanlış hesaplama yaptığını öne sürdü. Kurumun savunma raporunda, "Hesaplama, proje hızı 140 km alınarak, düz yola göre ve yanlış değerlerle yapılmış. Kazanın olduğu yerdeki hız 80 km'ye göre yapılsaydı, sapma değerlerinin toleranslar içinde kaldığı görülürdü" denildi. 
Raporda, "makinistlere yardımcı olacak otomatik veya yarı otomatik kontrol sistemlerinin kurulmamasının kazada etkisi olduğu" suçlaması ise, UIC Uluslararası Demiryolları Birliği kurallarını dayanak göstererek yanıtlandı. Raporda, "UIC kurallarına göre emniyetli taşıma için saate 140 km hızın altında seyredilen yerlerde sinyal lambalarının gözle kontrolü yeterli görülüyor. 140 - 160 km hızla gidilen kesimlerde sinyal kontrolünün otomatik frenleme sistemi ATS ile desteklenmesi gerekiyor. Bilgisayarlı kontrol sistemi ise, 160 - 200 km hız yapılan kesimlerde öneriliyor" denildi. 

Son teknolojiye göre makinist 

Pamukova ve Tavşancıl'daki tren kazalarının ardından gündeme gelen "nitelikli makinist yetiştirilememesi" sorunu Anadolu Meslek Liseleri bünyesinde "Raylı Sistemler Teknolojisi" bölümünün kurulmasıyla çözülecek. Gelişen teknolojiye göre makinist yetiştirecek bölüm bu yıl açılacak. 

Biletlerde artık yolcu ismi yazacak 

ANKARA Milliyet 
Pamukova ve Tavşancıl'daki kazalardan sonra ölü ve yaralıların isimlerini tespit etmekte zorlanan TCDD, yolcuların isim ve soyadlarının yer alacağı yeni bilet uygulamasına geçti. Yeni uygulamayı tanıtan TCDD 2. Bölge Müdürü İsa Apaydın, "Bundan sonra kaza olursa, kimliklere daha kolay ulaşabileceğiz" dedi. 24 merkezde 75 gişede internet üzerinden bilet satışına başladıklarını kaydeden Apaydın, TCDD Genel Müdürü Süleyman Karaman'ın toplantıya neden katılmadığı sorusuna, "Aramızda yetki dağılımı var. Konu benim görev alanımı ilgilendiriyor" yanıtını verdi. 


</TEXT>
</DOC>
