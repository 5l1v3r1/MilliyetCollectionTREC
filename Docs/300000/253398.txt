<DOC>
<DOCNO> 253398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur28.html </URL>
<DATE> 2004/07/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
'Sinema Kralı' ve şoförünün öldürülmesi davası başladı... 
</HEADLINE>
<TEXT>

     İzmir'in Balçova İlçesi Bahçelerarası mevkiinde, ''Sinema Kralı'' olarak bilinen Yavuz Çamlıca ile şoförü Enver Aktaş'ın öldürülmesiyle ilgili olarak 4'ü tutuklu 15 sanığın, ''müebbet hapis cezası'' istemiyle yargılanmalarına başlandı. 
     Çevik Kuvvet polislerinin geniş güvenlik önlemi aldığı İzmir 2. Ağır Ceza Mahkemesi'ndeki duruşmaya, tutuklu sanıklar Ömer Özel, İsmet Ülçay, Raşit Altay, Tamer Balin ile tutuksuz yargılanan Selçuk Doğan, Cengiz Ceylaner, Ahmet Kuzu ve Şerif Aslan katıldı. Tutuksuz sanıklar Esat Beşok ve Ufuk Uysal mahkemeye gelmedi. 
     Ömer Özel, ifadesinde, bayramdan 3 gün önce araba kiraladığını, olay gecesi alkol aldığı için aracı kullanmadığını ve Beşok'ların kahvesinin önüne anahtarıyla bıraktığını söyledi, suçsuz olduğunu öne sürdü. 
     Raşit Altay da, bayram arifesinde eşiyle birlikte Antalya'ya tatile gittiğini bildirerek, otel kayıtlarını ve çekilen fotoğrafları mahkemeye delil olarak sundu. 
     Diğer sanıklar da, cinayetle bir ilgilerinin olmadığını, Beşok kardeşler ile bir bağlantılarının bulunmadığını, sadece işlettikleri kahveye müşteri olarak gittiklerini söylediler. 
     Mahkeme, sanıklardan İsmet Ülçay'ın tahliyesini kararlaştırırken, Halit Esat Beşok'un yeğeni Esat Beşok hakkında da gıyabi tutuklama kararı verdi. 
     Diğer sanıkların tahliye istemini de reddeden Mahkeme Heyeti, duruşmayı erteledi. 
     
</TEXT>
</DOC>
