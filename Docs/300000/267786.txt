<DOC>
<DOCNO> 267786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun28.html </URL>
<DATE> 2004/08/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Belçika, Türkiye'nin AB üyeliği için Komisyon Raporuna bakacak 
</HEADLINE>
<TEXT>

     Belçika hükümetinin, Avrupa Komisyonu'nun Ekim ayında yayımlanacak raporunda Ankara'nın siyasi kriterleri ''karşıladığını'' belirtmesi halinde, Türkiye ile üyelik müzakerelerinin 2005'de başlamasını ''isteyeceği'' bildirildi. 
     Belçika Başbakanı Guy Verhofstadt, Brüksel'de bir grup diplomatla görüşürken yaptığı konuşmada, ''Komisyon Türkiye'nin Kopenhag kriterlerine uyduğuna hükmederse, Belçika hükümeti, yıl başında üyelik müzakerelerinin başlamasını ister'' dedi. 
     ''Türkiye, diğer aday ülkelerle aynı kriterlere uymalı'' diyen Belçika Başbakanı, ''Türkiye, son yıllarda sadece ekonomi alanında değil, aynı zamanda askerlerin siyasi rejimdeki rolü, azınlıklar ve insan hakları konularında kayda değer reformlar yaptı. Komisyon, şimdi bu reformların yeterli olup olmadığına bakacak'' diye konuştu. 
     Verhofstadt, üyelik müzakerelerini başlatma kararının, aynı zamanda AB kapılarının, ''ılımlı Müslüman bir memlekete de açık olduğunu göstereceğini'' belirtti. 
     AB Komisyonu, Türkiye raporunu 6 Ekim'de açıklayacak. Türkiye'ye görüşme tarihi verilip verilmeyeceği Aralık ayında belli olacak. 
     
</TEXT>
</DOC>
