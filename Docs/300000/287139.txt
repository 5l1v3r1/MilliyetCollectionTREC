<DOC>
<DOCNO> 287139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy09.html </URL>
<DATE> 2004/11/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AB, çağdaş uygarlığın yolu mu, ulusal egemenliğin sonu mu 
</HEADLINE>
<TEXT>

     Hacettepe Üniversitesi Rektörü Prof. Dr. Tunçalp Özgen, bazı ülkelerin elçilerinin davranışlarının, Osmanlı Devleti'nin son döneminde İstanbul'daki yabancı ülke sefirlerin milli duyguları rencide edici davranışlarını anımsattığını söyledi. 
     Özgen, Avrupa Birliği AB ile ilgili olarak, ''Acaba bu çağdaş uygarlık yolu, bir şekilde etnik ayrımcılığın körüklenerek, Türkiye Cumhuriyeti'nin parçalanmasını mı hedefliyor '' diye sordu. 
     H.Ü Atatürk İlkeleri ve İnkılap Tarihi Enstitüsü'nce Beytepe'deki Mehmet Akif Ersoy Salonu'nda ''Avrupa Birliği Çağdaş Uygarlığı Yolu Mu, Ulusal Egemenliğin Sonu Mu '' konulu panel düzenlendi. 
     Panelin açılışında konuşan Rektör Özgen, ''AB'nin çağdaş uygarlık yolu olduğunu, ancak ne getirip ne götürdüğüne bakmak gerektiğini'' söyledi. 
     Türkiye Cumhuriyeti tartışılırken nereden gelindiğinin unutulmaması gerektiğini vurgulayan Özgen, ''Özellikle Türk aydını hep bardağın boş tarafını görüyor. Bardağın dolu kısmını da düşünmemiz lazım'' dedi. 
     Türkiye Cumhuriyeti kurulduğundan bu yana kat edilen mesafenin görmezden gelinmemesini isteyen Özgen, ''Bu yola girmemek gibi bir seçenek de kolay değil. 1900'lerin başına baktığımızda Osmanlı, o zaman İngiltere ile bir anlaşma yapmak için kapı kapı geziyor. Özellikle küreselleşen bir dünyada birtakım grupların, anlaşmaların tamamen dışında kalmak da kolay değil'' diye konuştu. 
     
     ''SEVR'İ HATIRLATIYOR'' 
     Ancak böyle bir durumda da egemenliğin hududunun nerede biteceği sorusunun akla geldiğini kaydeden Özgen, sözlerini şöyle sürdürdü 
     ''Çünkü bugün bakıyoruz, bazı yabancı ülke sefirlerinin davranışı bana Osmanlı'nın son döneminde İstanbul'daki yabancı devlet sefirlerinin milli duygularımızı rencide eden davranışlarını anımsatıyor. Bir noktada Sevr'i hatırlatıyor. Acaba bu çağdaş uygarlık yolu, bu kadar güçlü, 65 milyon nüfuslu ve her şeyi olan Türkiye Cumhuriyeti'nin, bir şekilde etnik ayrımcılığın körüklenerek parçalanmasını mı hedefliyor Bunları da bilmemiz, düşünmemiz ve tedbirlerimizi almamız lazım. Çünkü tarihe baktığımız zaman güçlü ülkeler hep etnik ayrımcılıkların teşvik edilmesiyle parçalanmış. 
     2. Dünya savaşının başlamasından önce, Almanya'nın ABD içindeki İrlandalıları Meksikalıları örgütleme çabası var. ABD'yi etnik ayrımcılıkla parçalayıp, Almanya'ya karşı bir güç oluşmasını engellemek için. Bunları ciddiye almak lazım. Etnik ayrımcılık, bizim Türk insanı olarak çok hassas olduğumuz, toprak bütünlüğümüzü parçalamayı hedefleyen bir sona gidiyor.'' 
     
     YABANCILARA SATILAN ARAZİLER 
     Başkent İktisatçılar Derneği'nin yabancılara satılan Türk toprakları ile ilgili bir istatistik yayınladığını kaydeden Özgen, şöyle konuştu 
     ''Buna göre, Türkiye'de yabancılara satılan arazi, gayrimenkul toplamı 273 bin dönüm. Bunun yüzde 44'ü Hatay'da, yüzde 20'si Kilis'te, yüzde 18'i Mardin'de. Bu bir tesadüf mü acaba Bizim yaşadığımız topraklarda zaman zaman projeler geliştiriliyor. İşte, Büyük Ortadoğu Projesi gibi, Büyük Kürdistan hayali gibi... Bunlarla acaba toprak alımı arasında bir ilişki olabilir mi '' 
     
     ''TARTIŞMALARA AÇIKLIK GETİRMEYİ AMAÇLIYORUZ'' 
     H.Ü Atatürk İlkeleri ve İnkılap Tarihi Enstitüsü Müdürü Prof. Dr. Mustafa Yılmaz da, 10 Kasım'ın Yüce Önder Atatürk'ün ebediyete intikal edişinin 66. yılı olduğunu anımsattı. Üniversitenin bu haftayı ''Atatürk'ü Anlama Haftası'' olarak değerlendirdiğini ve panelin de bu çerçevede düzenlendiğini ifade eden Yılmaz, son 200 yıldır modern dünyaya ayak uydurmaya çalışan Türkiye'nin geleceğinin nasıl şekilleneceği konusunda kafa yormak gerektiğini kaydetti. 
     Son 80 yılı ''ulus devlet'' yaratma çabasıyla geçen ve bütün kurumları bu çerçevede şekillenen Türkiye'nin hızlı bir değişim sürecine girdiğini ifade eden Yılmaz, AB konusunda yaşanan tartışmalara akademisyenler olarak açıklık getirmeyi amaçladıklarını söyledi. 
     Yılmaz, ''Milli kimliği koruyarak ve geliştirerek medeni dünyada bağımsız, saygın ve kabul gören bir toplum olmayı hedefleyen Atatürk'ün modernleşme anlayışı, anti emperyalist ve batılılaşma yanlısı olmasından ötürü benzersiz bir anlayış olarak değerlendirilmektedir'' dedi. 
     
</TEXT>
</DOC>
