<DOC>
<DOCNO> 272426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur19.html </URL>
<DATE> 2004/09/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Kürtajı kendim istedim, yoksa ölecektim ..' 
</HEADLINE>
<TEXT>

     ADANA'da 16 haftalık bebeğinin tehditle kürtaj yapılarak alındığını iddia eden 19 yaşındaki Demet Jale Pekayılan mahkemede ifade değiştirip, "Kendi isteğim ile kürtaj oldum. Yoksa ölecektim'' dedi. Pekayılan'ın bu ifadesi üzerine, tutuklu yargılanan nikahsız eşi ile kürtajı yaptığı iddia edilen doktor serbest bırakıldı. 
     Tavuk çiftliğinde çalışırken tanıştığı 2 çocuk babası 34 yaşındaki Turgay Karacan ile birlikte yaşayan Demet Jale Pekayılan, 1.5 ay önce 16 haftalık bebeğinin tehdit zoruyla kürtajla alındığını iddia ederek Cumhuriyet Savcılığı'na suç duyurusunda bulundu. Pekayılan, nikahsız eşi Turgay Karacan, babası 62 yaşındaki Halil Karacan, kız kardeşi 25 yaşındaki Tülay Karacan'ın tehdit ve işkence ile bebeğini aldırdığını, ölü bebeği annesiyle birlikte kaldığı Gülbahçesi Mahallesi'ndeki evin bahçesine gömdüklerini iddia etti. 
     
     'TIBBİ MÜDAHALE YAPTIM' 

     Bu suç duyurusu üzerine, Turgay Karacan ile kürtajı yaptığı öne sürülen 62 yaşındaki Dr. Ayhan Özcandan yakalanarak tutuklandı. Dr. Özcandan, Turgay Karacan, Karacan'ın babası Halil ile kız kardeşi Tülay hakkında Tehditle çocuk düşürmek ve bu durumu bilerek kürtaj yapmak' suçundan 12 yıla kadar ağır hapis cezası istemiyle dava açıldı. 
     3'üncü Ağır Ceza Mahkemesi'nde yargılanmaya başlayan tutuklu Dr. Özcandan, hastanın kendisine geldiğinde durumunun ağır olduğunu belirterek, "Hasta ağrılı, suları geliyordu. Tıbbi müdahalenin bir an önce yapılması gerekiyordu. Kendilerine müdahalenin riskli olduğunu söyledim. Kabul ettiler. Hastaya ağrılarının artması için hap verdim. Sancıları artınca geldiler. Cenin düştü. Eşini de narkoz yapıp kürtajla aldım'' dedi. Dr. Özcandan, kürtaj için hastanın eşi ile 750 milyon liraya anlaştıklarını, paranın 680 milyon lirasını peşin aldığını söyledi. 
     
     'EŞİM ÖLEBİLİRDİ' 

     Nikahsız yaşadığı eşine zorla kürtaj yaptırdığı iddia edilen Karacan ise, "Ailem Demet'i istemiyordu. Ancak, ben çok seviyordum. Demet hamile kalınca ailemle sorunlarım arttı. Demet'in ağrıları artınca doktora gittik. Doktor kürtajın şart olduğunu söyleyince birlikte karar verip bebeği aldırdık. Aldırmasaydık Demet de ölebilirdi'' dedi. Karacan'ın babası Halil ile kız kardeşi Tülay ise, kürtaj olayına karışmadıklarını iddia etti. 
     
     'KENDİM KÜRTAJ YAPTIRDIM' 

     Bebeğinin tehdit zoruyla kürtajla alındığını öne süren Pekayılan ise mahkemede ifade değiştirdi. Sanıklardan şikayetçi olmadığını söyleyen Pekayılan, "Turgay ile aynı yerde çalışırken tanıştık. Birlikte olduk. Hamile kaldım. Turgay'ın ailesi beni istemiyordu. Ayrılmamız için baskı yapıyordu. Babası ve kardeşi evimize gelip, anneme kızına söyle Turgay'dan ayrılsın yoksa kan dökülür' demişler. Baskı yüzünden eşim ile tartıştık. Beni dövünce savcılığa gidip şikayetçi oldum. Ben tehdit edildiğimiz için şikayetçi olmuştum. Düşük yaptığımı da söylemiştim. Polisler, düşüğü kürtaja çevirmişler. Kendi isteğim ile bebeğimi aldırdım. Çok ağrılarım vardı'' dedi. 
     Mahkeme heyeti, Pekayılan'ın şikayetinden vazgeçmesi üzerine Dr. Özcandan ile Karacan'ın tutuksuz yargılanmalarına karar vererek duruşmayı tanıkların dinlenmesi için erteledi. 
     
</TEXT>
</DOC>
