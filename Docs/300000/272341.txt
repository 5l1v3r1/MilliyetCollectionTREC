<DOC>
<DOCNO> 272341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy01.html </URL>
<DATE> 2004/09/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'den son dakika teftişi 
</HEADLINE>
<TEXT>

     Avrupa Birliği Komisyonu'nun sözcüsü Jean-Christophe Filori, Türkiye'ye işkenceyle ilgili incelemeler yapmak üzere gönderilecek heyetin, hafta sonuna kadar Türkiye'de kalacağını söyledi. 
     Heyetin bir iki gün içinde hareket edeceğini belirten Filori, bu girişimin AB Komisyonu'nun Genişlemeden Sorumlu Üyesi Günter Verheugen'in Türkiye'ye yaptığı son ziyaretle bağlantılı olduğunu kaydetti. 
     Filori, heyetin hem resmi temaslarda bulunacağını, hem de çeşitli sivil toplum örgütleri ile görüşmeler yapacağını kaydetti. 
     Bir sivil toplum örgütünün insan hakları ihlalleri ile ilgili ciddi iddialarda bulunduğunu hatırlatan Filori, amacın 6 ekimde yayınlanacak Türkiye ile ilgili İlerleme Raporu'nun doğru bir şekilde hazırlanması olduğunu söyledi. 
     
     "Türkiye demokrasi kurallarını tamamen yerine getirmeli" 

     AB Komisyonu'nun, Türkiye'ye işkence konusunda incelemeler yapmak üzere heyet gönderme kararını yorumlayan Danimarka ve Polonya başbakanları, Türkiye'nin AB'nin demokrasi koşullarını tamamen yerine getirmesi gerektiğini belirttiler. 
     Danimarka Başbakanı Anders Fogh Rasmussen, Kopenhag'da Polonya Başbakanı Marek Belka ile yaptığı görüşmenin ardından düzenlenen basın toplantısında, ''Türkiye, siyasal kriterleri yüzde 100 düzeyinde yerine getirmeli'' dedi. 
     Belka da, yerine getirilmesi gerekli şartların pazarlığının olamayacağını belirtti. 
     
     Persson "Komisyon yeşil ışık yakarsa Türkiye'yi desteklerim" 

     İsveç Başbakanı Goran Persson da bugün yaptığı açıklamada, zina ile ilgili tasarının gündemden düşmesinden memnun olduğunu söyledi. 
     Persson, ''eğer Komisyon yeşil ışık yakarsa, Türkiye ile tam üyelik müzakerelerinin başlatılmasını tamamen destekleyeceğim'' dedi. 
     
</TEXT>
</DOC>
