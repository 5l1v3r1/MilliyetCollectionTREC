<DOC>
<DOCNO> 252261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur24.html </URL>
<DATE> 2004/07/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kar maskesiyle kuyumcuyu soydular 
</HEADLINE>
<TEXT>

     İzmir'in Karşıyaka İlçesi'nde, kuyumcuyu silahla etkisiz hale getiren maskeli 2 soyguncu, 130 adet altın bilezik ve 15 altın kaplama kol saatini alarak kaçtı. 
     Cumhuriyet Mahallesi 6719 sokakta, Nihat Yavuz'a ait kuyumcuya gelen kar maskeli ve silahlı 2 kişi, işyerinde yalnız olan Emrah Yavuz'a yere yatmasını söyledi. 
     İşyeri sahibinin yeğeni olan Yavuz'un direnmesi üzerine soyguncular, tabancayla yere doğru bir el ateş etti. Yavuz, kendini yere atarken, yerden seken kurşun tesadüfen masanın arka kısmındaki alarm düğmesine isabet etti. Bunun üzerine alarm çalmaya başladı. 
     Mağazadan 130 adet altın bilezik ile 15 adet altın kaplama kol saatini alan soyguncular, işyerinden yaya olarak kaçtılar. 
     Soygunun ardından alarma geçen İzmir Emniyet Müdürlüğü'ne bağlı ekiplerin, soyguncuları yakalamak için bölgede geniş çaplı operasyonlara başladığı bildirildi. 
     
</TEXT>
</DOC>
