<DOC>
<DOCNO> 281287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo31.html </URL>
<DATE> 2004/10/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Lyon teknik direktörü Guen Takımım deplasmanda da iyi oynuyor... 
</HEADLINE>
<TEXT>

     Olympique Lyon Teknik Direktörü Paul Le Guen, İstanbul'a kazanmak için geldiklerini ifade ederek, ''Takımım deplasmanda da iyi oynuyor. Maç berabere bitebilir. Ancak sahaya kazanmak için çıkacağız'' dedi. 
     Conrad Otel'de basın toplantısı düzenleyen Le Guen, İstanbul'da daha önce Galatasaray ve Beşiktaş'a karşı oynadığını dile getirerek, ''İstanbul'u tanıyorum. Fenerbahçe seyircisini de biliyorum. Oldukça sıcak bir atmosfer olacak. Ancak oyuncularım hem kendi takımlarında, hem de milli takımda deplasmanda oynamaya alışık. Kendi sahamızdaki kadar dış sahada da rahat davranıyorlar'' diye konuştu. 
     Fenerbahçe'nin oyuna tamamıyla hakim olmasa da sonuca gidebilecek oyunculara sahip olduğunu kaydeden Paul Le Guen, şöyle devam etti 
     ''Van Hooijdonk ve Alex gibi sonuç alıcı oyuncularla oynuyorlar. Rüştü ve Servet de iyi futbolcular. Direkt amaçları maçı kazanmak. Bu maç Manchester United'e 6-2 yenildikleri karşılaşmadan farklı olacak. Ayrıca Fenerbahçe ile üst üste oynayacak olmamız da özel bir durum.'' Le Guen, Fenerbahçe maçı öncesi haklarında yapılan büyük övgülerin kendisini endişelendirdiğini ifade ederek, ''Futbolun temelinde alçak gönüllülük vardır. Bunu ayarlamak öncelikle kaptana ve tecrübeli oyunculara düşüyor'' dedi. 
     Bir gazetecinin ''Fenerbahçe, Fransa Ligi'nde oynasaydı, kaçıncı sırada olurdu '' şeklindeki sorusu üzerine Le Guen, ''Şampiyonluk için mücadele eden takımlardan biri olurdu. Ama kesin yerini tahmin edebilmek imkansız'' diye konuştu. 
     
     MALOUDA ''ALEX VE TUNCAY SORUN YARATABİLİR'' 

     Futbolculardan Florent Malouda ise Fenerbahçe'de Alex ve Tuncay'ın kendilerine sorun yaratabileceğini söyledi. 
     İstanbul'a gelmeden önce rakipleriyle ilgili kasetler izlediklerini anlatan Malouda, ''Fenerbahçe'nin defansının oldukça diri ve atletik yapıda olduğunu gördüm. Alex özellikle sol ayağıyla sorun yaratabilir. Tuncay oldukça diri ve driplingleri güçlü. Bu iki oyuncu bize sıkıntı yaratabilir. Yarınki maç kesinlikle grupta belirleyici olmaz. Kaybedersek rövanşı olacak'' diye konuştu. 
     Florent Malouda, Fenerbahçe seyircisinin oldukça ateşli olmasının altından kalkabileceklerini kaydederek, takımdaki Brezilyalıların oynadıkları derbilerde sıcak atmosferi çok iyi bildiklerini ifade etti. 
     Fenerbahçe'nin Manchester United ile oynadığı maçtan çok farklı olacağını anlatan Malouda, ''Kendi sahalarında oynayacaklar. Kazanmak ve Manchester'ı unutturmak için ellerinden geleni yapacaklar'' diye sözlerini tamamladı. 
     Fransız ekibinin Brezilyalı kaptanı Claudio Roberto Da Silva ''CAÇAPA'' da kendi takımlarında 4, Fenerbahçe'de 5 Brezilyalı futbolcu olduğunu vurgulayarak, ''Bu maçta daha çok Portekizce konuşulacak. Alex'i tanıyorum, çok önemli ve çok fazla işler yapabilecek bir oyuncu. Nobre de çok diri ve hızlı. Ancak düşünmemiz gereken bizim yapacaklarımızdır'' diye konuştu. 
     
     MUHTEMEL 11 

     Olympique Lyon'da sakatlığı bulunan Berthod yarınki maçta forma giyemeyecek. 
     Le Guen'ın yarınki maçta Berthod'un yerine Abidal'ı oynatması bekleniyor. 
     Fransız ekibinin Fenerbahçe maçına şu muhtemel 11 ile çıkması bekleniyor 
     Coupet, Reveillere, Cris, Caçapa, Abidal, Essien, Juninho, Diarra, Malouda, Govou, Wiltord 
     
</TEXT>
</DOC>
