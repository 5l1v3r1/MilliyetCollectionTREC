<DOC>
<DOCNO> 280898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/spo01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque borç ödüyor 4-0 
</HEADLINE>
<TEXT>


Diyarbakır maçı öncesinde, "Kulübe ve taraftara borçluyuz" diye konuşup futbolcularını ateşleyen Beşiktaş Teknik Direktörü, "Oynadığımız bu futbolla zaferi hak ettik" dedi 


'Kaçanları aramadık' 
BEŞİKTAŞ Teknik Direktörü Vicente del Bosque, Diyarbakırspor karşısındaki farklı galibiyetle rahat bir nefes aldı. Oldukça iyi defans yapan bir rakibe karşı oynadıklarına dikkat çeken İspanyol çalıştırıcı, "Bizim için çok önemli bir üç puandı. Gol öncesinde 3-4 çok net pozisyon bulduk. Ancak daha sonra goller gelince bunları aramadık" diye konuştu. 

'İleriye gideceğiz' 
SAHADAKİ Beşiktaş'ı her zaman beğendiğine dikkat çeken Bosque, "Bazen kazanma arzularının fazla olduğunu bile düşündüm. Diyarbakır karşısındaki futbolla da zaferi hak ettik" dedi. Maç öncesi oyunculara, "Kulübümüze ve taraftarımıza borçluyuz" dediğini ifade eden İspanyol teknik adam, "İyi bir temel oluşturduk. Bundan sonra daha ileriye gideceğiz" yorumunu yaptı. 

Notlar 

İş kazası 
DİYARBAKIR Teknik Direktörü Ümit Kayıhan, Beşiktaş karşısında çok kötü oynadıklarını söyledi, "Bir takımın senede birkaç maç kötü olma hakkı vardır. Biz de bunu kullandık" diye konuştu. 30. dakikada Sergen'in kendisini düşürmesini iş kazası olarak değerlendiren Kayıhan, Kaptan'ın soyunma odasına gelerek kendisinden özür dilediğini belirtti. 

Protokole takıldılar 
FUTBOLCULARINI diğer kulüplere kiralarken, "Beşiktaş'a karşı oynayamaz" maddesini protokole koyduran Siyah - Beyazlılar, bunun avantajını dün de kullandı. Diyarbakırspor, Beşiktaş'tan kiraladığı Sinan Kaloğlu, Yasin Sülün ve Eser Yağmur'u oynatamadı. 

PAF'lar galip 
İLK kez bu sezon İnönü Stadı'nda oynayan Beşiktaş PAF Takımı, Diyarbakırspor'un gençlerini 1-0 yendi. Siyah - Beyazlılar'ın tek golü, Kenan'dan geldi. 

Taraftardan MHK'ya kart 

BEŞİKTAŞ taraftarı dün MHK'yı kırmızı kartlarla protesto etti. Tribünlerdeki seyirciler bir yandan ellerindeki kartları sallarken, diğer yandan da federasyon aleyhine tempo tuttu. Bu kartlardan birini çim zemin üzerinde bulan Juanfran, hakem Erol Ersoy'un düşürdüğünü sanarak, kendisine vermek istedi. Ersoy ise kartın kendisine ait olmadığını belirtti. 

Okan cezalı 

DİYARBAKIRSPOR karşısında sarı kart gören Okan Buruk cezalı duruma düştü. Bu sezon dördüncü kartını gören Siyah - Beyazlı oyuncu, Ankaragücü deplasmanında forma giyemeyecek. 

Kartal'dan yanıt 

SİYAH - Beyazlılar'ın Genel Koordinatörü Maral Öztekin, Fenerbahçe'nin "Beşiktaş'ın 5 katı KDV ödedik" açıklamasını yalanladı. Öztekin, 2003-2004 sezonunda Beşiktaş'ın maç hasılatlarından doğan KDV tutarının, iddia edildiği gibi 186 milyar değil, 1.8 trilyon lira olduğunu hatırlattı. 


</TEXT>
</DOC>
