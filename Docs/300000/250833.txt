<DOC>
<DOCNO> 250833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko09.html </URL>
<DATE> 2004/06/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
THY'den 87 trilyon lira zarar... 
</HEADLINE>
<TEXT>

     Türk Hava Yolları THY , yılın ilk üç ayında gerçekleşen 87 trilyon liralık net zararın ortaya çıkmasında, bilet ücretlerinde yapılan indirimin ve döviz kurundaki düşüşün etkili olduğunu bildirdi. 
     THY'den yapılan açıklamada, 1 Ocak-31 Mart 2004 dönemine ilişkin mali toblaları hakkında bilgi verildi. 
     Uluslararası Finansal Raporlama Standartları'na UFRS uygun olarak düzenlenen mali tablolarına göre, THY'nin 2004 yılı ilk 3 aylık dönemi, yaklaşık 600 trilyon lira ciro ve 2.2 trilyon lira faaliyet zararı ile birlikte 87 trilyon lira net zararla sonuçlandı. 
     Ortaklığın uçaklarındaki doluluk oranı geçen yılın aynı döneminde yüzde 59 iken, bu yıl yüzde 65 olarak gerçekleşti. Taşınan yolcu sayısı ise geçen yılın aynı döneminde yaklaşık 2.1 milyon düzeyinden, bu yıl yüzde 20'lik bir artışla yaklaşık 2.5 milyona ulaştı. 
     Bu yılın ilk beş ayında yolcu sayısı, geçen yılın aynı dönemine göre yüzde 26 artarak 3.5 milyondan 4.4 milyona ulaştı. 
     THY'nin açıklamasında, 2004 yılı başı itibariyle iç hat bilet ücretlerinde yaklaşık yüzde 30, dış hat bilet ücretlerinde de yaklaşık yüzde 10 indirim yapıldığı belirtilerek, ''2004 yılının ilk üç aylık döneminde ortaya çıkan söz konusu zararda, bu dönemde Ortaklığımızca iç ve dış hat bilet ücretlerinde yapılan indirimler ve döviz kurundaki düşüş etkili olmuştur'' denildi. 
     Açıklamada, THY'nin, Türk ekonomisine doğrudan ve dolaylı olarak yaptığı katkıları bundan sonraki yıllarda da arttırarak devam ettirme inancı ve kararlılığında olduğu kaydedildi. 
     
</TEXT>
</DOC>
