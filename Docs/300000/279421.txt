<DOC>
<DOCNO> 279421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko22.html </URL>
<DATE> 2004/10/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Serdengeçti 6 sıfır atılmasının enflasyona etkisi kalıcı olmaz 
</HEADLINE>
<TEXT>

     Merkez Bankası Başkanı Süreyya Serdengeçti, ''Enflasyonun tek haneli seviyeye düşürülmesi yönünde devam etmekte olan mücadelemizle birlikte sıfırların atılması, paramızın itibarına etkisi bakımından oldukça önemli bir konudur'' dedi. 
     Serdengeçti bu arada, geçiş döneminde fiyatların yukarıya doğru yuvarlanmasının, enflasyon üzerinde kalıcı etki yaratmasının beklenmediğini söyledi. 
     Merkez Bankası Başkanı Serdengeçti, Ak Yatırım'ın sponsorluğunda düzenlenen ve Meksika Merkez Bankası Başkanı Guillermo Ortiz'in de katıldığı ''Paradan 6 Sıfır Atılması'' konulu konferansta yaptığı konuşmada, Türkiye'de 1970'li yılarda başlayan yüksek enflasyonun, banknot ve parasal değerleri etkilediğini, günümüzde katrilyon liraların ifade edilir hale gelmesine neden olduğu anlattı. 
     Türkiye'de kullanılan 20 milyon liranın, bugün dünyanın en büyük kupürlü banknotu olduğunu ifade eden Serdengeçti, Türk Lirası'ndan 6 sıfır atılmasının hem psikolojik hem teknik bir ihtiyaç olarak görüldüğünü kaydetti. 
     Yeni Türk Lirası'nın YTL 1 Ocak 2005 tarihinden itibaren yürürlüğe konmasının tesadüfen kararlaştırılmış bir tarih olmadığını dile getiren Serdengeçti, ''Türkiye'de 1990'lı yılların başından itibaren paradan 3 veya 5 sıfır atılmasıyla ilgili projeler, ekonomik nedenlerle bugüne kadar gerçekleştirilemedi. Ancak uygulanan son ekonomik programın enflasyona olumlu etkilerinin somut bir şekilde ortaya çıkması ve enflasyonun son yıllarda hızlı düşüş eğilimi, para reformu için uygun bir ortam hazırlamıştır. Paradan sıfır atılması için 1 Ocak 2005 tarihine karar verilmiştir'' şeklinde konuştu. 
     Serdengeçti, paradan sıfır atılması operasyonunun ilk aşamasında birçok ülkede kullanılan yöntemin seçildiğini belirtirken, ikinci aşamada ise TL'nin başındaki yeni ibaresinin kaldırılarak, yeniden TL'ye geçiş yapılacağını ifade etti. Serdengeçti, bir yıl boyunca TL ile YTL'nin birlikte kullanılması nedeniyle vatandaşların değişim için acele etmesine gerek olmadığını söyledi. 
     Yasal zorunluluk nedeniyle fiyatların hem TL hem de YTL olarak gösterilmesi sayesinde vatandaşların fiyatları kontrol edebileceklerini vurgulayan Serdengeçti, şöyle devam etti 
     ''Dolayısıyla geçiş döneminde fiyatların yukarıya doğru yuvarlanma etkisi en aza indirilecektir. Geçiş döneminde fiyatların yukarıya doğru yuvarlanmasının, enflasyon üzerinde kalıcı etki yaratması beklenmemektedir. Ayrıca perakendecilerin fiyatları yuvarlamaları süreklilik arzetmeyeceğinden, bunun da enflasyon üzerinde etkili olması beklenmemektedir.'' 
     
     ''OPERASYON, FAİZ ORANLARINI ETKİLEMEYECEK'' 
     Süreyya Serdengeçti, daha başka ekonomik nedenlerden dolayı operasyon sırasında ortaya çıkabilecek fiyat artışlarının 6 sıfır atılması operasyonuna maledilmemesi gerektiğini anlatırken, ''fiyat artışlarının etkisinin doğru analiz edilebilmesi için, bu artışlara neden olabilecek tüm unsurların dikkate alınması gerekmektedir. Paradan sıfır atılması asıl olarak ekonominin temellerine ve istikrar programındaki gelişmelere, bütçe disiplinine, yapısal reform süreci ve enflasyondaki gelişmelere bağlı bekleyişlere göre şekillenen faiz oranlarını etkilemeyecektir'' dedi. 
     Serdengeçti, TL'den sıfır atılmasının basit bir operasyon gibi görülmekle birlikte, özellikle muhasebe, ödeme sistemleri ve bilgi işlem programlarında kapsamlı, detaylı çalışmalar yapılmasını, gerekli teknik hazırlıkların tam olarak tamamlanmasını gerekli kıldığını söyledi. Serdengeçti, bu kapsamda oluşturulan YTL Üst İzleme Komitesi'nin hazırlık çalışmalarını yakından takip ettiğini belirtti. 
     Serdengeçti, ''Bu operasyonu son derece önemsiyor olmamızın bir nedeni, YTL uzun yıllardır hayalini kurduğumuz ve gerçekleşmesi için önemli adımlar atılmış, ekonomik istikrarın kalıcı olması yönünde bir simge özelliği taşımaktadır'' diye konuştu. 
     YTL'ye Türk halkının uyumunu kolaylaştırmak ve yaşanacak sorunları en aza indirmek amacıla Eylül'de başlatılan kampanyaya değinen Serdengeçti, kampanyanın, açık, şeffaf, yalın, net ve toplumla katılımcı ve paylaşımcı olmasına özen gösterildiğini vurguladı. 
     Serdengeçti, ''enflasyonun tek haneli seviyelere düşürülmesi yönünde devam etmekte olan mücadelemizle birlikte sıfırların atılması, paramızın itibarına etkisi bakımından oldukça önemli bir konudur. Bu operasyonla halkımızın ulusal paramıza olan güveni yenilenecek ve istikrar programının devamı için sosyoekonomik iklim daha uygun hale getirilecektir'' şeklinde konuştu. 
     
</TEXT>
</DOC>
