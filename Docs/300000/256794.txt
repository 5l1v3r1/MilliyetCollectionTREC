<DOC>
<DOCNO> 256794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko17.html </URL>
<DATE> 2004/07/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bakan Güçlü Türkiye'de bir hayvan kaçakçılığı hadisesi vardır 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de bir hayvan kaçakçılığı hadisesinin bulunduğunu belirterek, ''Bunu önleyecek tedbirler konusunda da devletin bütün gücünü kullanacağız'' dedi. 
     Tarım ve Köyişleri Bakanı Sami Güçlü, Çankaya Belediye Başkanı Muzaffer Eryılmaz'ı makamında kabul ederek bir süre görüştü. 
     Eryılmaz, burada yaptığı konuşmada, Atatürk Orman Çiftliği'de AOÇ ''mutluluk ormanı'' isimli bir projeleri bulunduğunu belirterek, proje kapsamında AOÇ'de belirlenen bir yeri mutluluk ormanı olarak ayıracaklarını ve her evlenen çiftin buraya birer ağaç dikmesini sağlayacaklarını söyledi. 
     Söz konusu proje konusunda Bakan Güçlü'den destek isteyen Eryılmaz, ''İnsanlarımız hem bu mirası sahiplensin hem de AOÇ'yi yaşasın istiyoruz. Bu konuyla ilgili Çankaya Belediyesi'nin her türlü olağanının hizmetinizdedir'' diye konuştu. 
     Bakan Güçlü de AOÇ ile ilgili her türlü işbirliğine hazır olduklarını bildirdi. 
     Ankara'nın kalbinde AOÇ gibi bir alanın varlığının kendi başına çok önemli olduğunu vurgulayan Güçlü, ''Miras anlayışını zedelemeden AOÇ'ye yeni bir form verilmesini önemsiyoruz. Buraya tüm toplumla bir mutabakat sağlanarak hepimizi memnun edecek bir form gerekiyor'' diye konuştu. 
     
     HAYVAN KAÇAKÇILIĞI 
     Basın mepsuplarının soruları üzerine hayvan kaçakçılığı konusunda bilgi veren Bakan Güçlü, özellikle Doğu'da ekonomik faaliyetlerin canlanması açısından hayvancılık sektörünü önemsediklerini ve sektörün canlanması için bir gayret içinde bulunduklarını bildirdi. 
     Bu nedenle bu yıl hayvancılık sektörüne yaklaşık 560 trilyon lira destek ayırdıklarını belirten Güçlü, konuyla ilgili şu bilgileri verdi 
     ''Çevre ülkelerdeki piyasalar arasındaki farklılık malların yasadışı yollarla başka ülkelere akmasına sebep olmuştur. Yurtdışından Türkiye'ye ekonomik sebepler mevcut olduğu için bir kaçak hayvan girişi vardır. Bu uzun süredir söyleniyordu ama somut bir bilgiye rastlanmamıştı. Biz bundan bir ay kadar önce Ankara'da bu tür hayvanların varlığını tespit ettik ve el koyduk. Şu anda Türkiye'nin değişik yerlerinde aynı şekildeki hayvanlara tarım teşkilatlarımız el koymuş durumdadır. Dolayısıyla bir hayvan kaçakçılığı hadisesi vardır. Fakat sınır güvenlik komutanlıklarımız dahil, jandarma, emniyet, tarım teşkilatları ve valiliklerimiz bu konuda çok organize bir çalışma içine girmişlerdir.'' Hayvan kaçakçılığının ''sektörde gerileme yaratması ve hayvan hastalıklarının yaratması'' olmak üzere iki önemli mahsurunun olduğunu da ifade eden Güçlü, ''İki önemli sebep bu kaçakçılığı önlemeyi zaruri hale getiriyor. Biz de bu sebeplerden dolayı bütün gücümüzle bunu önlemeye çalışıyoruz'' diye konuştu. 
     Bakan Güçlü, bunun için cezaların artırılacağını, kaçakçılığın yapıldığı bölgelerdeki elemanları değiştirerek daha üst düzey elemanlar sevk edeceklerini ve sorumlu kuruluşları daha dinamik hale getireceklerini söyledi. 
     Yarın yapılacak ''Ekonomi Koordinasyon Kurulu''nun gündeminde de hayvan kaçakçılığı konusunun olduğunu bildiren Güçlü, ''Bunu önleyecek tedbirler konusunda devletin bütün gücünü kullanacağız'' diye konuştu. 
     
     GIDA KANUNU 
     Bir basın mensubunun, ''Gıda Kanunu konusunda 1 aydır yönetmelik çıkmıyor Ayrıca Sağlık Bakanlığı'ndan eleman isteyecektiniz, bu konuda bir talepte bulundunuz mu '' şeklindeki sorusu üzerine Bakan Güçlü, şunları söyledi 
     ''Böyle bir talepte bulunmamıza gerek yok, bu otomatik işleyecek bir mekanizma. Ayrıca Tarım Bakanlığı içinde 35 bin gıda mühendisi ve veteriner hekim var. Yani Sağlık Bakanlığı'ndan alınacak elemanlar denetim için belirleyici bir rol oynamayacaklar. İl tarım teşkilatlarımız da denetimle ilgili rutin görevlerini sürdürüyorlar. Şu anda Bakanlığımızın bünyesinde gıdayla ilgili çok farklı gruplar çalışmalar yapıyor. Yönetmeliklerle ilgili çalışmalar da devam ediyor. Ayrı bir genel müdürlük haline dönüşecek şekilde bir organizasyon yapılmaktadır.'' 
     
</TEXT>
</DOC>
