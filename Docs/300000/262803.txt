<DOC>
<DOCNO> 262803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy12.html </URL>
<DATE> 2004/08/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'den "petrol ve doğalgaz" zamlarına tepki 
</HEADLINE>
<TEXT>

     CHP Genel Başkan Yardımcısı Eşref Erdem, ''petrol ve doğalgaz zammının esas nedeninin fiyatlardaki artış değil, hükümetin ÖTV oranlarını artırarak IMF'ye verdiği söz'' olduğunu kaydetti. 
     Erdem, yaptığı yazılı açıklamada, petrol ve doğalgazdaki fiyat artışının gerekçesi olarak dünya akaryakıt ürünlerindeki fiyat artışı ve dolardaki değer değişikliğinin gösterilemeyeceğini belirtti. 
     Petrol ve doğalgazdaki fiyat artışlarının ''vergi zammı'' olduğunu ifade eden Erdem, şöyle devam etti 
     ''Petrol ve doğalgaz zammının esas nedeni fiyatlardaki artış değil, hükümetin ÖTV oranlarını artırarak IMF'ye verdiği sözdür. IMF'ye verilen taahhütler nedeniyle, tüketicinin tüketilmesi, sanayicinin rekabet ve ihracat olanaklarını yok etme pahasına uygulanmaktadır. 
     Hükümet, dünya petrol fiyatlarındaki gelişmeleri bir başka yanlışa daha altyapı olarak kullanma çabasındadır. Enerji Bakanı Güler, petrol fiyatlarındaki artış nedeniyle nükleer santral kurmanın zorunlu hale geldiğini iddia etmektedir.'' Nükleer santrallerin atık ve güvenlik sorunlarının bugün itibariyle çözümlenemediğini belirten Erdem, bu nedenle gelişmiş ülkelerde gelecek 10 yıl içinde nükleer santral kurulmasının planlanmadığını kaydetti. Nükleer santraller gelişmekte olan ülkelere yutturulmaya çalışılmaktadır. Türkiye, dışa bağımlı, pahalı ve riskli teknolojilerle değil, ithal doğalgaza bağımlılık nedeniyle atıl bırakılan hidrolik, kömür, jeotermal, güneş ve rüzgar gibi zengin kaynakları devreye sokmalıdır.'' 
     
</TEXT>
</DOC>
