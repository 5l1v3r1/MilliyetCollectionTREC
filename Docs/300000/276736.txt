<DOC>
<DOCNO> 276736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun05.html </URL>
<DATE> 2004/10/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Blair "iyiyim" derken, gazeteler Başbakan'ın siyasi ömrünü tartışıyor 
</HEADLINE>
<TEXT>

     Kalbindeki ritm bozukluğu rahatsızlığı kateter yöntemiyle giderilen ve aynı gün taburcu edilen İngiltere Başbakanı Tony Blair'in siyasi geleceği tartışma konusu oldu. 
     İngiltere'nin bulvar gazetelerinden Daily Mail, seçmenden beş yıl daha isteyen Blair'in bu şansı elde edip edemeyeceğini sorgularken, ciddi gazetelerden The Independent, ''Geri döndü, ama ne kadarlığına'' manşetini attı. 
     The Guardian, Başbakan'ın, operasyon geçirmek için bile siyasi rakibi Maliye Bakanı Gordon Brown'ın yurtdışında olduğu bir zamanı seçtiğine dikkati çekerken, Brown'ın danışmanlarının, ''Bu iş aynen Afrika'daki darbelere benziyor, ameliyat olmak için bile Maliye Bakanı'nın yurtdışına çıkmasını bekliyor'' şeklindeki yorumlarına yer verdi. 
     Telegraph yazarı Simon Hoggart ise, çoğu zamanı gelince giden İşçi Partisi liderlerinin tersine, Başbakan'ın hala bir dönem daha istediğini hatırlatırken, ''Blair, biraz misafirliği uzamış kişilere benziyor'' ifadesini kullandı. 
     The Times da parti içinde çok yakında liderlik savaşı kopacağını, Blair'in ''İyiyim, görevimin başındayım'' gibi mesajlar vermesinin de ''koltuğunu kurtarmaya'' yetmeyebileceğini yazdı. 
     Financial Times de İşçi Partisi'nde liderlik yarışının başladığını belirttiği manşet haberinde, Blair'in, geçireceği operasyonu Brown'dan sakladığına dikkati çekti. Blair'in bir dönem daha başbakan kalması halinde 2009'a kadar bu görevi sürdüreceği, o zaman da en büyük rakibi Brown'ın 60 yaşına geleceği kaydedilen haberde, Blair'in siyasi rakiplerinin bu kadar uzun süre beklemeyi istemeyecekleri, yarışın şimdiden başladığı belirtildi. 
     
</TEXT>
</DOC>
