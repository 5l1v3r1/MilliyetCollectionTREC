<DOC>
<DOCNO> 289996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/ekonomi/eko02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Telecom Italia, Türk Telekom'un müşterisi 
</HEADLINE>
<TEXT>


Avea Genel Müdürü Cahit Paksoy, ana hissedarlarından Telecom Italia'nın T. Telekom'un potansiyel müşterilerinden olduğunu söyledi 


Avea Genel Müdürü Cahit Paksoy, telekomünikasyon sektöründe bu yıl tahminlerin ötesinde gelişmeler olduğunu kaydederek, pazarda hareketlenme yaşandığını ve pastanın büyüdüğünü belirtti. Türk Telekom'un TT kısa sürede özelleştirilmesinin hayati önem taşıdığını ifade eden Paksoy, Avea olarak Türk Telekom'un özelleştirmesinde rol almalarının mümkün olmadığını belirterek, "Ancak Avea'nın ortaklarından birinin Türk Telekom'u alabilmesi olabilir. Telekom Italia, bu yönde pozitif çalışmaları olduğunu deklare etti. 
Onlar da piyasadaki mevcut potansiyel alıcılardan bir tanesidir" dedi. Paksoy şunları söyledi "Yabancı sermayenin gelişi, ekonomik açıkların kapatılması, dış ve iç piyasaya verilecek güven, daha stabil bir ekonomiye geçiş açısından belki de en büyük pozitif etkiyi Türk Telekom yapacaktır." 
Paksoy, gelecek yıl için Telekomünikasyon Kurumu' ndan numara taşınabilirliğini çıkarmasını ve de vergilerin gelişen ekonomi paralelinde aşağı çekilmesini istediklerini belirtti. 

"TT'ye yeterli talep olacak" 
Türk Telekom Genel Müdürü Mehmet Ekinalan da şirketin özelleştirilmesi aşamasında yeterli talebin olacağını belirtti. 29. Uluslararası Bilgisayar Fuarı COMPEX 2004'ün açılışında basın mensuplarının sorularını yanıtlayan Ekinalan, Türk Telekom'un kısa zamanda ihaleye çıkacağını, ancak, tarihi konusunda kesin bir şey olmadığını söyledi. Ekinalan, bir soru üzerine, Türk Telekom'un özelleştirme paketi içinde Türk Telekom'un Avea'daki yüzde 40 hissesinin de bulunduğunu belirterek, kablolu TV dışındaki bölümlerin blok satış yöntemiyle satılacağını kaydetti. 


</TEXT>
</DOC>
