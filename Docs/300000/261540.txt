<DOC>
<DOCNO> 261540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun18.html </URL>
<DATE> 2004/08/08/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Papadopulos "Türk ordusunun adadaki varlığı kabul edilemez" 
</HEADLINE>
<TEXT>

     Kıbrıs Rum kesimi lideri Tassos Papadopulos, İtalya'da yayınlanan Corriere della Sera gazetesine verdiği demeçte, ''Türk ordusunun adadaki varlığı kabul edilemez. İki toplumun eşitliği, zorla dayatılamaz'' dedi. 
     BM Genel Sekreteri Kofi Annan'ın planını adil bulmadıkları için referandumda ''hayır'' dediklerini belirten Papadopulos, halihazırdaki durumun ideal olmadığının Rumlar ve Türkler tarafından da her gün daha iyi anlaşıldığını söyledi. 
     Papadopulos, Rumların da Türklerin de adanın birleşmesinden yana olduklarını ileri sürerek, ''Şu an için beklemedeyiz. Ticari sınırlamaları kaldırdık. Adalı olduklarına ilişkin doğum belgesi getiren Türklere pasaport veriyoruz. Son üç ay içerisinde Kıbrıslı Türklere 45 bin pasaport verdik'' dedi. 
     Papadopulos, Kıbrıs Rum kesiminin AB'ye tam üye olduğuna dikkati çekerek, Türkiye'nin kendilerine karşı ''düşmanca tavrını'' sürdürmesinin mümkün olamayacağına inandığını da belirtti. Papadopulos, bu konudaki şikayet ve görüşleriniyse şöyle aktardı 
     ''Öteden beri söylüyorum Türkiye Kıbrıs'a karşı düşmanca bir tavır takınmaya devam edemez. Kıbrıs'a uğrayan bir geminin Türk limanlarına uğramasına asla müsaade etmeyen bir yasal düzenlemeleri var. Kıbrıs, gemi filosunun zenginliği açısında dünyada altıncı sırada yer alan bir ülkedir. Söz konusu yasak nedeniyle pek çok gemi zarar görüyor. NATO üslerinin kullanımını öngören operasyonlara katılmamız da mümkün olmuyor.'' Papadopulos, Kıbrıs'tan 15 yıl içerisinde veya Türkiye'nin Avrupa Birliği'ne tam üye olması durumunda Türk ordusunun adadan çekilmesini öngören Annan planını neden kabul etmedikleri konusundaysa şöyle dedi 
     ''Annan'a Türk ordusunun adada kalışına Türk generalleri hoşnut kılmak için izin vermeniz gibi bir durum mu var diye sordum. Sonra da şöyle dedim Bunu bana daha önceden söyleyebilirdiniz. Belki kabul de eder, karşılığında başka bir talep gündeme getirirdim. Ama tabii ki bunu asla kabul edemem. Bu şekilde davranmamın tek bir amacı vardı. O da, adadaki Türk askerlerinin mevcudiyetinin tartışma konusu olarak bile önümüze getirilemeyeceğinin altını iyice çizmiş olmak.'' Papadopulos, ''Şimdi ne olacak '' sorusuna da şu yanıtı verdi 
     ''Mevcut durumun ideal bir durum olmadığının her iki kesim tarafından da giderek daha iyi anlaşıldığını düşünüyorum. İki kesim arasındaki ekonomik uçurumun giderilmesi çerçevesinde, Kıbrıslı Türkler bizden de bol miktarda ekonomik yardım almakta. İster Rum olsun ister Türk, Kıbrıs vatandaşlarının adanın birleşmesini istediğinden eminim. 16 aydır aradaki duvardan iki kapı açılmış vaziyette. Kapılardan 1 milyon 800 bini aşkın kişi geçti. Kıbrıslı Türkler gelip Rum kesiminde çalışıyorlar. En ufak bir tatsızlık da yaşanmadı. Bizlerle beraber çalışıp ticaret yapıyorlar.'' 
     
</TEXT>
</DOC>
