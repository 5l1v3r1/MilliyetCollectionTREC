<DOC>
<DOCNO> 281030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur08.html </URL>
<DATE> 2004/10/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çamlıca kardeşlerin öldürülmesiyle ilgili sırlar ortaya çıkıyor... 
</HEADLINE>
<TEXT>

     İzmir'de ''Sinemacılar Kralı'' Yavuz Çamlıca ve kardeşi Bülent Çamlıca'nın öldürülmesi olayı ile ilgili olarak gözaltına alınanlardan 9 kişi adliyeye sevk edildi. 
     Alınan bilgiye göre, Kaçakçılık ve Organize Suçlar Müdürlüğü'nde işlemleri tamamlanan Halit Esat Beşok, Turan Doğan, Turgay Genç, Cengiz Ceylaner, Ali Gönül, Gürcan Çatmataş, Ahmet Kuzu, Cengiz Kalındamar ve Kahraman Polat, doktor raporu alınmak üzere Atatürk Eğitim ve Araştırma Hastanesi'ne getirildi. 
     Doktor raporu alınan zanlılar adliyeye götürüldü. 
     Bu arada, dün gözaltına alınan Şerif A, Ercan A. ve Çetin K'nın olayla ilgisinin olmadığı belirlenerek, polis tarafından serbest bırakıldığı bildirildi. 
     
     CİNAYETİN BİLİNMEYEN YÖNLERİ 

     İzmir'de ''Sinemacılar Kralı'' olarak bilinen Yavuz ve Bülent Çamlıca kardeşlerin öldürülmesi olayına karıştıkları iddiasıyla yakalanan zanlıların ifadelerinin ardından, cinayetlerin bilinmeyen yönleri aydınlığa kavuşuyor. 
     Kaçakçılık ve Organize Suçlar Şube Müdürlüğü ekiplerinin Antalya, İzmir ve Sivas'ta gerçekleştirdiği operasyonların ardından yakalanan Halit Esat Beşok 42 , Turan Doğan 24 , Turgay Genç 39 , Cengiz Ceylaner 29 , Ali Gönül 27 , Gürcan Çatmataş 26 , Ahmet Kuzu 50 , Cengiz Kalındamar 25 ve Kahraman Polat'ın 27 sorgulamaları tamamlandı. 
     Halit Esat Beşok, Ali Gönül, Cengiz Kalındamar ve Gürcan Çatmataş ''susma'' hakkını kullanarak ifade vermediği, diğer zanlılar Turan Doğan, Turgay Genç, Cengiz Ceylaner, Ahmet Kuzu ve Kahraman Polat'ın ise cinayetlerle ilgili bildiklerini anlattıkları öğrenildi. 
     Bu zanlıların ifadelerinin ardından Yavuz ve Bülent Çamlıca kardeşlerin öldürülmesiyle ilgili bilinmeyen yönlerin ortaya çıktığı bildirildi. 
     
     CİNAYET ÖNCESİNDE 1 HAFTA KEŞİF YAPMIŞLAR 

     Emniyet yetkilileri, zanlıların verdiği ifadeler doğrultusunda, Şubat 2004'te İnciraltı'nda pusuya düşürülen Yavuz Çamlıca ve şoförü Enver Aktaş'ın öldürülmesi olayının, Halit Esat Beşok, Ali Gönül, Sabri Gönül, Turan Doğan, Gürcan Çatmataş ve ''Kürt'' lakaplı Cengiz Kalındamar'ın gerçekleştirildiğinin anlaşıldığını söylediler. 
     Yaklaşık 1 ay İzmir'de saklandıktan sonra İstanbul'a kaçan zanlıların, 2 ay sonra yeniden İzmir'e gelerek Bostanlı Mavişehir ve Bornova Ev-Ka 4'te ev kiraladıklarının belirlendiği, burada diğer cinayetlerin planlarının yapıldığı, Bülent Çamlıca'nın evinden işe gidiş güzergahında 1 hafta boyunca ''keşif'' yaptıkları ve 13 Eylül'de de Bülent Çamlıca ile koruması emekli polis memuru Ramadan Dinarlı'yı otomobilde çapraz ateşe tutarak öldürdükleri kaydedildi. 
     Olay sırasında Halit Esat Beşok'un Mavişehir'deki evde beklediği, Cengiz Kalındamar'ın gözcülük yaptığı, tetikçilerden Ali Gönül'ün Çamlıca'ya, Turan Doğan'ın da Ramadan Dinarlı'ya ateş ettiği, Gürcan Çatmataş'ın ise zanlıların kaçtığı otomobili kullandığı bildirildi. 
     Cinayetin ardından yeniden İstanbul'a giden zanlıların yakalanma tedirginliğini yaşadıkları, bunun üzerine Antalya Lara'da kiraladıkları eve gittikleri, kısa aralıklarla İzmir'e gelerek Mavişehir ve Bornova Ev-Ka 4'teki dairede kaldıkları tespit edildi. 
     
     EVDEN AYRILINCA YAKALANDI 

     Zanlılardan Sabri Gönül'ün, kendisine para vermediğini iddia ettiği Halit Esat Beşok ile kavga edip, bir miktar para ve çalıntı otomobil ile Mavişehir'deki evden ayrıldığı, 3-4 gün sonra da polisin operasyonu sonucu Hatay Semti'nde yakalandığı belirtildi. 
     Bu arada, zanlıların, cinayetlerde kullanılan 2 tabancayı İstanbul'a giderken Yalova'dan bindikleri feribottan Marmara Denizi'ne attıklarını itiraf ettikleri öğrenildi. 
     Zanlıların kaldıkları evlerde yapılan aramalarda, 3 adet ruhsatsız tabanca, Halit Esat Beşok, Ali Gönül, Gürcan Çatmataş ve Turan Doğan'ın kullandığı 2 sahte nüfus cüzdanı, 6 sürücü belgesi ele geçirildi. 
     Çamlıca kardeşlerin öldürülmesi olayına karıştıkları iddiasıyla 4 kişinin daha arandığı kaydedildi. 
     Emniyet yetkilileri, adliyeye sevk edilen 9 zanlının yanı sıra Yavuz Çamlıca cinayetine karıştıkları iddiasıyla halen cezaevinde bulunan Esat Beşok, Raşit Atay, Tamer Balin, Ömer Özel ve Sabri Gönül ile firarda olan 4 kişi hakkında da ''Bülent Çamlıca cinayetine karıştıkları'' iddiasıyla tutanak hazırlanarak İzmir 8. Ağır Ceza Mahkemesi'ne gönderildiğini bildirdi. 
     Öte yandan, zanlıların getirildiği 8. Ağır Ceza Mahkemesi'nin bulunduğu eski DGM binasının önünde geniş güvenlik önlemi alındı. Polis ve gazetecilerin dışında hiç kimse binaya sokulmadı. Bina önünde zanlıların yakını 15 kişilik grup toplandı. 

     
</TEXT>
</DOC>
