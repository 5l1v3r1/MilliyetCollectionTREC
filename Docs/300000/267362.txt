<DOC>
<DOCNO> 267362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy08.html </URL>
<DATE> 2004/08/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Özkök Cumhuriyetin ilanı en az Fransız Devrimi kadar önemli 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye Cumhuriyeti'nin, Büyük Önder Atatürk'ün sahip olduğu eşsiz öngörü yeteneğiyle belirlediği somut hedefler sayesinde sağlıklı ve istikrarlı bir şekilde bugünlere ulaşabildiğini ve Avrupa Birliği'ni AB oluşturan müreffeh devletlerin sınıfına girme ve çağdaş uygarlık hedefine ulaşma yolunda önemli adımlar atılabildiğini belirtti. 
     Orgeneral Özkök, ''İçinden geçmekte olduğumuz dinamik süreçte karşı karşıya kaldığımız risk ve tehditler, silahlı kuvvetlerimizin eskiye oranla çok daha uyanık, güçlü, dinamik ve esnek bir yapı içerisinde bulunmasını zorunlu kılmaktadır'' dedi. 
     Genelkurmay Başkanlığı Şehit Gazeteci Hasan Tahsin Basın Bilgi Merkezi'nden yapılan açıklamaya göre, Orgeneral Özkök, 30 Ağustos Zafer Bayramı dolayısıyla mesaj yayınladı. 
     Orgeneral Özkök, mesajına, ''Türk Silahlı Kuvvetleri'nin değerli mensupları edebi Başkomutanımız Büyük Atatürk'ün önderliğinde kazandığımız Büyük Zafer'in 82. yıldönümünü kutlamanın heyecanı içindeyiz. Bu büyük zafer, yüce Türk Ulusu'na ve onun kahraman ordusuna kutlu olsun'' sözleriyle başladı. 
     Türk tarihinin en önemli dönüm noktalarından birisi olan bu zaferle, Türk Ulusu'nun, üzerine geçirilmek istenen esaret gömleğini parçaladığını ve tarihte yeni bir sayfa açarak bağımsızlığını muharebe meydanında tescil ettiğini belirten Orgeneral Özkök, aynı zamanda bu zaferin, bir ulusun bağımsızlığı ve onuru için en ümitsiz şartlar altında kendisinden çok üstün güçlere karşı nasıl bir mücadele verilmesi gerektiği konusunda dünyada esaret altındaki diğer uluslara da örnek olduğunu kaydetti. 
     
     ''EN AZ FRANSIZ DEVRİMİ KADAR ÖNEMLİ...'' 

     Orgeneral Özkök, bu süreci takip eden süreç içerisinde Atatürk'ün, yüzlerce yıl kendine özgü devlet geleneğiyle yoğrularak büyümüş ve fakat bütün çabalara karşın zaman içerisinde tükenmiş bir imparatorluktan yeni, çağdaş, uygar ve laik bir Türk Devleti ve ulusu yaratmasının ve Cumhuriyet'i ilanının, en az Fransız Devrimi kadar önemli bir olay olduğuna işaret etti. 
     Genelkurmay Başkanı Orgeneral Özkök, ayrıca, Cumhuriyet'in kuruluşunu takip eden yıllarda yapılan devrimlerin ve gerçekleştirilen ekonomik, sosyal ve hukuksal reformların bir ''yeniden doğuşu'' simgelediğini vurguladı. 
     
     ATATÜRKÇÜ FELSEFE, HALKA DAYANIR 

     Orgeneral Özkök, şöyle devam etti 
     ''Atatürk'ün 57 yıllık kısa hayat süresi içerisinde gerçekleştirdikleri ve o günlerde yeterli toplumsal deneyim ve yetişmiş personel stoğu olmamasına karşın en çağdaş yönetim şekli olan Cumhuriyet'i kurması ve kökleştirme çabaları Atatürkçü felsefenin halka dayanan, sürekli gelişmeyi, kendine ve halkına güvenmeyi ve pozitif düşünceyi esas alan dinamik karakterini göstermektedir. Türkiye Cumhuriyeti, O'nun sahip olduğu eşsiz öngörü yeteneğiyle belirlediği somut hedefler sayesindedir ki sağlıklı ve istikrarlı bir şekilde bugünlere ulaşabilmiş ve AB'yi oluşturan müreffeh devletlerin sınıfına girme ve çağdaş uygarlık hedefine ulaşma yolunda önemli adımlar atılabilmiştir. 
     Diğer taraftan Büyük Zafer'in 82. yılını kutladığımız bugün de içinden geçmekte olduğumuz dinamik süreçte karşı karşıya kaldığımız risk ve tehditler, silahlı kuvvetlerimizin eskiye oranla çok daha uyanık, güçlü, dinamik ve esnek bir yapı içerisinde bulunmasını zorunlu kılmaktadır. 
     Özellikle belirli çevrelerce ulusal değerlerimizin sıkça sorgulandığı, ulusun ve bu arada Türk Silahlı Kuvvetleri'nin sabır ve kararlılığının denenmek istendiği ve terör eylemleri ile ulusal bütünlüğümüzün tehdit edildiği bir ortamda, Türk Silahlı Kuvvetleri Türkiye Cumhuriyeti'nin temel değerlerine yürekten bağlılığı, özgün disiplini, köklü gelenekleri, pragmatik, itidalli, kararlı yaklaşımı, güçlü ve modern yapısı ile bir taraftan ülkemizdeki huzur ve istikrarın korunmasındaki en önemli rolü oynamakta, diğer taraftan da bölgesel üstünlüğümüzün idamesine ve dünyanın çeşitli bölgelerindeki ulusal menfaatlerimizin korunmasına önemli katkılarda bulunmaktadır.'' Bu bağlamda, Türk Silahlı Kuvvetleri'nin, çağdaş ve nitelikli personeli ile verilecek her türlü görevi, temel değerlerinden ve geleneksel saygın duruşundan güç alarak ve onlardan asla ödün vermeksizin başarıyla yerine getireceğinden herkesin emin olmasını isteyen Orgeneral Özkök, mesajını şöyle tamamladı 
     ''Bu duygu ve düşüncelerle, başta Ulu Önder Atatürk olmak üzere, onun silah arkadaşlarını, vatanı ve ulusu uğruna seve seve canlarını feda eden aziz şehitlerimizi minnet ve şükranla anarken, kahraman gazilerimize ve emekli personelimize saygılarımı sunar, komuta etmekten gurur duyduğum Türk Silahlı Kuvvetleri'nin değerli mensuplarının 30 Ağustos Zafer Bayramı'nı yürekten kutlarım.'' 
     
</TEXT>
</DOC>
