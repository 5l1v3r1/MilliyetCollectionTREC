<DOC>
<DOCNO> 256569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo21.html </URL>
<DATE> 2004/07/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gençlerbirliği, Avusturya'da sıcak havadan bunaldı... 
</HEADLINE>
<TEXT>

     Sezon hazırlıklarını Avusturya'nın Kapfenberg kentinde sürdüren Gençlerbirliği'nde sıcak havadan bunalan futbolcular soluğu havuzda aldı. 
     Yoğun geçen antrenmanlarda sıcağın etkisi ile bunalan kırmızı-siyahlılar çalışma sonrasında havuza atlayıp rahatlıyorlar. 
     Dün akşam yapılan Styrian Bölge Karması maçında 10 golün 8'ini atan Mustafa, Murat ile yeni transfer Sami Gtari ve El Saka adeta havuzun abonesi oldu. 
     Gençlerbirliği futbolcuları yeni sezonun zorlu geçeceğini belirterek, ''Sezona iyi hazırlanmamız gerekiyor. Bu nedenle çok çalışıyoruz. Havanın sıcak olması bizi etkiliyor. Ancak kendimizi havuza atıp serinliyoruz'' dediler. 
     Bu arada Gençlerbirliği yeni sezon hazırlıklarını tam kadro ile sürdürüyor. Kırmızı-siyahlılar sabah ve öğleden sonra olmak üzere iki çalışma yapıyor. Midesindeki rahatsızlık geçen kaptan Ümit Bozkurt da çalışmalara katıldı. 
     
     ARICA ''RAKİP ZAYIFTI" 
     Styrian Bölge Karması ile yapılan maçı değerlendiren teknik direktör Erdoğan Arıca, ''Zayıf bir rakiple oynadık. Sonuç bu nedenle önemli değil. Oyun anlayışımızı sahaya yansıtmaya çalıştık. Diğer hazırlık maçlarında taktik anlayışımızı daha iyi bir şekilde sahaya yansıtmaya çalışacağız'' dedi. 
     
</TEXT>
</DOC>
