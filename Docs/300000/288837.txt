<DOC>
<DOCNO> 288837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas08.html </URL>
<DATE> 2004/11/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Sürücü zaafları" hırsızlara kolaylık sağlıyor... 
</HEADLINE>
<TEXT>

     Emniyet Genel Müdürlüğü EGM uzmanlarına göre, sürücülerin trafikte veya alışveriş sırasında çalışır halde bıraktıkları otomobiller, hırsızlığa davetiye çıkartıyor. 
     A.A muhabirinin EGM verilerinden derlediği bilgilere göre, bu yılın 7 ayında Türkiye genelinde gerçekleşen 13 bin 850 oto hırsızlığı olayından 7 bin 906'sı İstanbul'da meydana geldi. Bu olaylardan 471'i aydınlatılırken, 7 bin 435 olay ise faili meçhul kaldı. 
     Aynı dönemde İzmir'de 1269, Ankara'da 1137, Antalya'da 401, Kocaeli'de ise 329 oto hırsızlığı gerçekleşirken, Sinop, Tunceli ve Erzincan'da ise hiç araç çalınmadı. 
     EGM uzmanlarına göre, otomobil hırsızlığı son günlerde artan bir suç çeşidi haline geldi. 
     Bu suçların artışında, sürücülerin park ettikleri araçların içinde her zaman araca ait belge ve yedek anahtarları bırakmaları, zaman zaman da araçlarını trafiğin ortasında ya da alışveriş yaptıkları mağazaların önünde çalışır halde terk etmeleri etkili oldu. 
     ''Sürücü zaaflarının'', hırsızlığa davetiye çıkarma anlamına geldiğini ifade eden uzmanlar, çalınan araçlardan bazılarının hırsızlık ve soygun olaylarında kullanıldığına dikkati çektiler. 
     
     BASİT TEDBİRLER 
     Düzenli bir emniyet tedbiri uygulamakla belki de başka bir suçun önlenebileceğini vurgulayan uzmanlar, direksiyonun çevrilmesini engelleyen özel emniyet çubukları, çekilmiş olan el freninin inmesini engelleyen özel numaralı kilitler, vitesin oynamasını engelleyen kilitler, hem vites kolunu hem de aynı zamanda el frenini kilitleyen aletlerin kullanılmasının bu tür suçların engellenmesinde caydırıcı olduğunu kaydettiler. 
     Orta sınıftaki araçlarda ateşleme ve benzin akışını kesme gibi bölücüler kullanılabileceğine dikkat çeken uzmanlar, aracın çalınmaması için kontak anahtarı veya yedek anahtarın araçta bırakılmaması, cam ve kapıların kapatılıp kilitlenmesi, araçta herhangi bir belge bırakılmaması, otostopçuların araca alınmaması, kapalı bölümlerin hırsızlarca zorlanarak açılması ihtimaline karşı kapı, bagaj ve motor kaputu gibi bütün açma yerlerinin emniyete alınması gibi basit önlemlere de başvurulabileceğini bildirdiler. 
     Alarm taktırılmasının da hırsızlıklarda caydırıcı özellik taşıdığını vurgulayan uzmanlar, bu alarmların değişik dokunmalarda veya camın kırılmasında devreye girecek şekilde düzenlenmesi, ayrıca araçta dışarıdan erişilmeyecek şekilde bir yedek siren bulundurulması gerektiğine işaret ettiler. 
     
</TEXT>
</DOC>
