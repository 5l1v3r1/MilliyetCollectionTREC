<DOC>
<DOCNO> 254590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko14.html </URL>
<DATE> 2004/07/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konya'da doğalgaz hattının 15 kilometresi tamam... 
</HEADLINE>
<TEXT>

     Konya'da doğalgaz hattı döşeme çalışmalarının sürdüğü, bu yıl 4 bin aboneye ulaşılmasının hedeflendiği bildirildi. 
     Gaznet A.Ş. Genel Müdür Yardımcısı Işık Deniş, AA muhabirine yaptığı açıklamada, toplam 100 kilometrelik Konya doğalgaz hattının 15 kilometresinin tamamlandığını söyledi. 
     Ankara, Nalçacı, Kerkük caddeleri ile Havzan Mahallesi'nde devam eden çalışmaların halen 6 ekiple yapıldığını ifade eden Deniş, ekiplerin sayısının yakın bir zamanda 10'a çıkarılarak çalışmalara hız verileceğini kaydetti. 
     Halen çalışmaların devam ettiği bölgelerdeki işlerin Ekim ayının ortalarına doğru tamamlanmasının planlandığını belirten Deniş, ''Vatandaşlarımızı en kısa zamanda, ucuz, kaliteli ve çevreci bir enerji kaynağı olan doğalgaza kavuşturmak istiyoruz'' dedi. 
     Abonelik çalışmalarının ise 20 Temmuz'da başlayacağını belirten Deniş, şöyle dedi 
     ''Bu yıl 4 bin aboneye ulaşmayı hedefliyoruz. Abonelik çalışmalarını site yöneticileriyle toplantılar yaparak sürdüreceğiz. Doğalgaz bağlantıları yapılmakta olan vatandaşların da piyasadaki firmalarla görüşerek, binaları için doğalgaz dönüşüm maliyetlerini araştırıp, planlarını şimdiden yapmaları gerekir.'' 
     
</TEXT>
</DOC>
