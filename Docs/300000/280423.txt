<DOC>
<DOCNO> 280423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur08.html </URL>
<DATE> 2004/10/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Alkol duvarını aştı, TV'yi bastı 
</HEADLINE>
<TEXT>

     Recep DEMİRCİ ERZİNCAN, DHA 

ERZİNCAN'da aşırı alkol alan 43 yaşındaki Şerafettin Yılmaz, yerel yayın yapan Can TV'yi bastı. Genel Yayın Yönetmeni ile görüşmek ve yayına çıkmak istediğini söyleyen Yılmaz, amacına ulaşmayınca jiletle vücudunu yaralamaya başladı. 
     İşsiz olduğu için bir süre önce Valilik binasının çatısına çıkarak iş isteyen Şerafettin Yılmaz, bu kez aşırı miktarda alkol alarak Büyük Çarşı İş Merkezi'ndeki Can TV'ye geldi. 
     Televizyon çalışanlarına, Genel Yayın Yönetmeni ile görüşmek ve yayına çıkıp konuşmak istediğini söyleyen Yılmaz, engellenince sinirlendi. Cebinden çıkardığı jiletle kollarını ve göğsünü yaralayan Yılmaz için polis çağrıldı. 
     Gelen polis ve sağlık görevlileri aşırı alkollü olan Yılmaz'ı kendisine daha fazla zarar vermemesi için ikna etmeye çalıştı. Genel Yayın Yönetmeni Zeki Demirbaş da "Eğer ayık gelirsen seni televizyona çıkarmaya söz veriyorum'' dedi. Bunun üzerine elindeki jileti atan Yılmaz, polis ve sağlık ekipleri tarafından ambulansa bindirilerek Erzincan Devlet Hastanesi'ne kaldırıldı. 
     
</TEXT>
</DOC>
