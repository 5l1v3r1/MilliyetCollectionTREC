<DOC>
<DOCNO> 286408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy14.html </URL>
<DATE> 2004/11/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bumin "Anayasa Mahkemesi'ne bireysel başvuru hakkı olmalı" 
</HEADLINE>
<TEXT>

     Anayasa Mahkemesi Başkanı Mustafa Bumin, Türkiye'de Anayasa Mahkemesi'ne başvurma hakkının çok sınırlı olduğunu belirterek, bireylerin de başvuru hakkı olması halinde Türkiye'nin Avrupa İnsan Hakları Mahkemesi'nde AİHM daha az mahkum olacağını söyledi. 
     Türkiye Barolar Birliği TBB , ''Uluslararası İnsan Hakları Sözleşmelerinin İç Hukukta Doğrudan Uygulanması'' konulu bir sempozyum düzenledi. 
     Sempozyumun ilk oturumunda, Anayasa'nın 90. maddesinde, ''usulüne göre yürürlüğe konulmuş temel hak ve özgürlüklere ilişkin milletlerarası antlaşmalarla kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası antlaşma hükümleri esas alınır'' şeklinde yapılan düzenleme ele alındı. 
     Başkanlığını Başbakanlık İnsan Hakları Danışma Kurulu Başkanı Prof. Dr. İbrahim Kaboğlu'nun yaptığı oturumda, Anayasa Mahkemesi Başkanı Mustafa Bumin, Danıştay Başkanı Ender Çetinkaya, TBMM Uyum Komisyonu Başkanı Yaşar Yakış ve TBMM Anayasa Komisyonu Başkanı Burhan Kuzu ile Türkiye Barolar Birliği Başkanı Özdemir Özok konuşmacı olarak yer aldılar. 
     Anayasa Mahkemesi Başkanı Mustafa Bumin konuşmasında, Anayasa'nın 90. maddesinde yapılan değişikliğin geç kaldığını ifade etti. Yasalarla uyuşmazlık konusunda esas alınacak ''temel hak ve özgürlükler'' ibaresinin sınırını çizmenin, uygulamanın pratiğe geçirilmesi bakımından çok zor olacağına işaret eden Bumin, bunun içtihat oluşturularak zamanla yerleşeceğini dile getirdi. 
     Bumin, Anayasa Mahkemesi'ne başvuru hakkının çok sınırlı olduğuna da işaret ederek, bunun hayata geçirilmesi halinde Türkiye'nin AİHM'de daha az mahkum olacağını kaydetti. 
     Türkiye Barolar Birliği Başkanı Özok da konuşmasında, Anayasa'nın 90. maddesindeki değişikliğin AB tarafından konulan önşartı bir ölçüde karşıladığını, ancak iç hukuk uygulamalarında yeni tartışmaları beraberinde getirdiğini söyledi. 
     Düzenlemenin sadece insan haklarına ilişkin milletlerarası antlaşmalar açısından üstünlük içerdiğini anlatan Özok, AB müktesebatı içinde birliğin kuruluş ve işleyişine yönelik uluslararası sözleşmeler bulunduğuna işaret etti. Özdemir Özok, ''Anayasa değişikliği, AB hukukunun Türk hukukuna kolaylıkla aktarılması ve Türk hukukunun da AB hukukuna uyum sağlamasına önemli bir kapı açmaktan çok, özellikle Türkiye'nin adaylık sürecinde başını ağrıtan insan hakları konusunda yeni açılımlar yaratmaya yönelik biçimsel bir düzenlemedir'' diye konuştu. 
     Danıştay Başkanı Ender Çetinkaya da insan haklarının tarihsel gelişimine ağırlık verdiği konuşmasında, insan hak ve özgürlüklerinin pratiğe geçirilmesinin her devlet için mecburiyet olduğunu vurguladı. Çetinkaya, ''Hak ve özgürlükler çağı olarak nitelenen bu yüzyılda Irak'ta, Filistin'de ve birçok yerdeki ihlaller sona erdirilmelidir'' dedi. 
     TBMM Uyum Komisyonu Başkanı Yaşar Yakış, Anayasa'nın 90. maddesinde ''temel hak ve özgürlükler'' ibaresinin yetersiz olduğunu savunarak, bunun diğer sözleşmeler açısından eksiklik yaratacağını dile getirdi. 
     TBMM Anayasa Komisyonu Başkanı Burhan Kuzu, eleştirilere katılmayarak, düzenlemenin Türkiye'ye önemli bir kazanım sağladığını, ileride daha kapsamlı düzenlemeye gidilebileceğini söyledi. 
     Anayasa Mahkemesi Başkanı Bumin'in, bireysel başvuru hakkıyla ilgili görüşlerine katılan Kuzu, ''İhlal iddialarını dışarıya götürmeden kendi içimizde çözebiliriz'' diye konuştu. 
     
</TEXT>
</DOC>
