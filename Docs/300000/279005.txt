<DOC>
<DOCNO> 279005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/spo02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak harek tı 
</HEADLINE>
<TEXT>


Fenerbahçe, Ocak'ta yine Güney Amerika'ya gidecek. Nobre ve Luciano'nun kulüpleriyle masaya oturacak olan yöneticiler, öncelikle bonservislerini isteyecek, olmazsa kira süresini uzatacak 

YUSUF KOBAL 


Operasyon başlayacak 
FENERBAHÇELİ yöneticilere Ocak'ta yine yol göründü. Devre arasında Brezilya'ya gidecek olan Sarı - Lacivertliler, performanslarından memnun kaldığı Nobre ve Luciano'nun gelecek yıl da takımda kalmaları için kolları sıvayacak. Nobre için Cruzerio, Luciano için de Corunthians ile masaya oturacak olan Fenerbahçe Yönetimi, öncelikli olarak bu futbolcuların bonservisini talep edecek. Bunu başaramazsa, kiralık sürelerini bir yıl daha uzatmaya çalışacak. 

Yeni bir yıldız daha 
BU sezon transfer edilen ancak istenen verimi sağlayamayan Fabiano'nun durumu da bir kez daha tartışılacak, gerekirse bir başka kulübe kiralık gönderilecek. Gelecek sezonu da düşünen Fenerbahçeli yöneticiler, Brezilya'da yeni bir yıldız araştırmasına da geçecekleri öğrenildi. Mehmut Uslu ile birlikte Brezilya'ya gidecek olan Hakan Bilal Kutlualp'in gelecek yıla yönelik bir süper oyuncuyla da anlaşıp dönebilecekleri ifade edildi. 

Kemal'e yer açın 

Forma bekliyor 
YUSUF DURSUN 

SAKATLIĞI nedeniyle 6.5 aydır sahalardan uzak kalan Kemal, bir haftadır Samandıra Tesisleri'nde olağanüstü bir çalışma temposu içine girdi. Eski takımı Gaziantepspor karşısında en azından 18 kişilik kadroda kendisine yer bulmak için çaba gösteren Sarı - Lacivertli futbolcu, tek eksiğinin maç oynamamak olduğunu ifade etti. Kemal, Daum'dan forma beklediğini vurguladı. 

İdmanlar başlıyor 
MİLLİ takımlara 11 oyuncu göndermenin gururunu yaşayan Fenerbahçe, hafta sonu yaptığı iznin ardından, Gaziantepspor karşılaşmasının hazırlıklarına bugün başlayacak. Teknik Direktör Daum gözetiminde, PAF takımdan gelen gençlerden takviyeli olarak çalışmalarını devam ettirecek olan Sarı - Lacivertliler, ancak perşembe günü tam kadro idmana çıkabilecek. 

300 bin dolarlık manevi doping 

FUTBOLCULARIN performansından memnun kalan Fenerbahçe Yönetimi, Gaziantepspor ve Lyon maçları öncesinde galibiyet primlerini ödeyip, oyuncularını motive etmeyi planlıyor. Ligde 8 hafta sonunda topladığı 22 puanla liderliğe oturan Sarı - Lacivertliler'e bundan dolayı 300 bin dolar alacak. Öte yandan Lyon maçının kazanılması halinde UEFA'dan kulübe aktarılacak olan 500 bin İsviçre Frangı'nın da futbolculara dağıtılması bekleniyor. 

Fabiano mu Deniz mi 

FENERBAHÇE Teknik Direktörü Daum, Gaziantepspor maçında sahaya yeni bir on bir çıkaracak. Önder'in sakatlığı nedeniyle savunma kurgusunda değişikliğe gidecek olan Alman çalıştırıcı, Ümit'i defansa çekip, sağ kulvara Mehmet Yozgatlı'yı monte etmeyi planlıyor. Savunmanın solu için kararını veremeyen Daum, bu bölge için Fabiano ile Deniz arasında bir tercih yapacak. 


</TEXT>
</DOC>
