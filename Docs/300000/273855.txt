<DOC>
<DOCNO> 273855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/yazar/akyol.html </URL>
<DATE> 2004/09/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Dubai mucizesi ve çağımız 
</HEADLINE>
<TEXT>


İZMİR - Doğan Medya Grubu'nun Ege Sanayi Odası'yla düzenlediği "Anadolu'daki Avrupa" toplantısındayız. Körfez'deki Arap şeyhliklerinden Dubai'nin Serbest Bölgeler Başkanı Şeyh Sultan Ahmed bin Sulayem konuşuyor. 
Dubai son on yıldaki müthiş performansıyla "Arapların Singapur'u" haline geldiği için dikkatle dinliyorum. 
Çağımızın gelişme dinamiklerini anlamak için, Güney Kore, Tayvan, Malezya hatta Çin gibi Dubai de önemli bir örnek. 
"Bir nesilde Dubai'nin muazzam bir değişim yaşadığını" belirten Ahmed bin Sulayem diyor ki 
- On iki yıl önce Dubai'ye yılda 35 bin turist gelirdi, şimdi 5 milyon Çünkü Dubai'yi uluslararası bir 'marka' haline getirdik. 
Boğucu sıcak, çöllük arazi ve 5 milyon turist 
"Uluslararası marka" haline gelen Dubai'de öyle bir 'dışa açılma' var ki, 2010 yılı için havaalanı kapasitesini "30 milyon yolcu"ya çıkaracaklar. 

DUBAİ küçük, cehennem gibi sıcak, çöllük bir ülke. Bütün sahil uzunluğu sadece 40 km .. Milyonlarca yeni zengin turisti çekmek için bakın ne yapıyorlarmış 
- Denizde palmiye ağaçları şeklinde iki büyük ada inşa ediyoruz Böylece ilave 130 km daha plaj yaratıyoruz 
Ve palmiye ağaçlarının dalları şeklinde denize yayılan yüzlerce yarımadacıklarda 2 bin villa, 5 bin apartman dairesi inşa ediyorlar. Hemen hepsi Batılı zenginlere satılmış 
Amerika'daki "Miami Fisher Island"dan esinlenerek yapmışlar bunu... Dışa açılmanın 'görgü' tarafı... 
Sağlık turizmi için "Sağlık Şehri" kurmuşlar, Maya Clinic, John Hopkins gibi sağlık hizmetleri sektörünün dev firmaları yatırım yapmış. 
"Dubai mucizesi"nin diğer ayaklarında finans, bilgi teknolojisi, medya firmaları gibi yüksek katma değer sağlayan sektörler var. 

NEDEN Bildiğimiz Arap ülkelerinden Dubai'yi farklı kılan ne Sultan şu beş sebebi saydı 
İstikrarlı ve vizyon sahibi liderlik.Dubai'nin Hint Okyanusu ile Arap dünyası arasındaki stratejik ve ticari konumu.Ekonominin çeşitlendirilmesi ve büyüme.İleriye bakış, dünyaya açıklık... 
Şimdi bu vizyonu Baasçıların dar ve militan ideolojik dünyasıyla mukayese edin 
Toplantıdaki konuşmasında Devlet Bakanı Ali Babacan, Türkiye'nin 1980 öncesinde sadece birkaç ilinde ekonomik atılım görülürken, 1980 sonrasındaki süreçte "Denizli, Afyon, Konya, Gaziantep gibi daha ismini sayamayacağı birçok ilimizde" büyük katma değer yaratan şirketlerin geliştiğini anlattı, "Anadolu kaplanları"nı hatırlattı. 
Demek ki... Çağımızın genel dinamikleri Piyasa ekonomisi, dışa açılma, vizyon, bilgi ve teknoloji ve bu atların süvarisi olan "müteşebbis orta sınıf..." 
Ve Ege Sanayi Odası Başkanı Salih Esen, "Avrupa kalite ödülünü alan Türk firmalarının artık dünya markaları yaratması gerektiğini" söyledi. O zaman 6 dolara fason üretimi yaptığımız bir gömlek, dünya piyasalarında 60 dolara pazar bulur.... 
Milli gelirimiz de 20 bin dolara çıkmış olur 
Mesele, çağın dinamiklerini ve bu dinamiklerin süvarisi olan "girişimci sınıf"ı anlamaktır. Ondan sonra her ülke kendine göre mucizesini yaratabiliyor. 
Yoksa ideolojilerin dehlizlerinde debelenip duruyor. 



</TEXT>
</DOC>
