<DOC>
<DOCNO> 267241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko07.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan rüyası bitiyor 
</HEADLINE>
<TEXT>


ABD'de fakirlik sınırının altındakilerin sayısı artarken kadınların gelirleri de azaldı. Ülkedeki yoksul sayısı 35.9 milyona çıktı 

SEMA EMİROĞLU New York 

ABD'de fakirlik sınırının altında olan ve sağlık sigortası bulunmayan kişilerin sayısının arttığı ve bundan en çok kadın ve çocukların etkilendiği ortaya çıktı. ABD hükümetinin açıkladığı verilere göre, 2001'den bu yana ekonomide yaşanan gerileme, alt ve orta sınıftaki aileleri, üst sınıftakilerden daha çok vurdu. Ulusal yoksulluk düzeyi 2002 yılında yüzde 12.1 iken, bu rakam geçen yıl yüzde 12.5'e yükseldi. Yoksul insanların sayısı da 35.9 milyona ulaştı. 
Kadınların gelirleri 1999 yılına göre azalma kaydederken, 2003 yılı sonuna kadar yoksulluk içinde yaşayan çocukların sayısı 12.9 milyon olarak belirlendi. 

Sağlık sigortasında azalma oldu 
Şirketlerin çalışanlarına daha az sağlık sigortası yapması yüzünden, geçen yıl nüfusun yüzde 15.6'sının 45 milyon kişi sigortasız olduğu açıklandı. Bu rakam, 2000 yılına göre yüzde 2 oranında artış kaydetti. İşverenleri aracılığıyla sağlık sigortasına sahip olanların oranı da yüzde 61.3'den yüzde 60.4'e düştü. Bunun son 10 yıldaki en düşük rakam olduğu bildirildi. 


</TEXT>
</DOC>
