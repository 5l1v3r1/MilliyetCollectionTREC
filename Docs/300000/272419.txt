<DOC>
<DOCNO> 272419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur12.html </URL>
<DATE> 2004/09/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avustralya şeref madalyası alan Türk... 
</HEADLINE>
<TEXT>

     Gelibolu Yarımadası Tarihi Milli Parkı'nda 20 yıldır rehberlik yapan Kenan Çelik 55 , Avustralya Hükümeti tarafından ''Ülke Kültürü ve Tarihine'' yaptığı katkılardan dolayı verilen Şeref Madalyası'nı almanın onurunu yaşıyor. 
     Çelik, AA muhabirine yaptığı açıklamada, Avustralya kültürüne ve tarihine katkıda bulunduğu için, 2000 yılında Avustralya Büyükelçiliği'nde düzenlenen törende şeref madalyasıyla ödüllendirildiğini söyledi. 
     Avustralya Hükümeti'nin, tarihi olaylar konusunda hassas davrandığını ifade eden Çelik, Çanakkale Savaşları'nı en iyi şekilde öğrenmek için bugüne kadar yerli ve yabancı 300 kitap okuduğunu belirtti. 
     Çelik, birçok yerli ve yabancı televizyon kanalında yayınlanan belgesellerde Çanakkale Savaşları konusunda tarih danışmanlığı yaptığını hatırlatarak, ''Öğrenciyken tarih derslerine büyük ilgi gösterirdim. Bu nedenle rehberliğe başladım. Beni buraya bağlayan başka bir etken de, dayımın Çanakkale şehidi olmasıdır'' dedi. 
     Avustralya'nın, ''Millet'' ruhunun Çanakkale Savaşları'nda oluştuğunu vurgulayan Çelik, şunları söyledi 
     ''Bu nedenle kendi tarihlerine büyük önem veriyorlar. Ben 20 yıldır, Avustralyalı üst düzey yöneticilere ve halka, Gelibolu Yarımadası'nı gezdirerek, Çanakkale Savaşları'nı anlatıyorum. Onlara, Gelibolu'yu öğrettiğim için bana bu madalyayı verdiler. Tarihlerini öğrenmemi takdir ettiler. Bu madalya, ismini bilmediğim 5 kişiden oluşan gizli bir kurulun, beni hükümete önermesiyle verildi. Türkiye'den bu madalyayı ilk kez ben aldım. Bu benim için büyük bir onurdur.'' 
     
</TEXT>
</DOC>
