<DOC>
<DOCNO> 252126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun38.html </URL>
<DATE> 2004/07/01/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
'Euro Bölgesi'nde işsizlik oranı yüzde 9 
</HEADLINE>
<TEXT>

     Avrupa'nın ekonomik durumuyla ilgili araştırmalar yapan Eurostat'ın çalışmalarına göre ''euro bölgesini'' oluşturan Belçika, Almanya, Yunanistan, İspanya, Fransa, İrlanda, İtalya, Lüksembourg, Hollanda, Avusturya, Portekiz ve Finlandiya'da işsizlik oranı ortalama yüzde 9 oranında tespit edildi ve geçen yıla göre artış göstermedi. 
     Euro bölgesinde ortalama işsizlik oranı Mayıs 2003'te yüzde 8,9 seviyesinde tespit edilmişti. 
     AB'ye yeni katılan ülkeleri Mayıs 2004 araştırmasına dahil eden Eurostat, Kıbrıs Rum Kesimi, Lüksemburg ve Avusturya'da işsizlik oranının yüzde 4,2 olduğunu açıkladı. İşsizlik oranının Polonya'da yüzde 18,9, Slovakya'da yüzde 16,4, Litvanya'da yüzde 11,5 ve İspanya'da yüzde 11,1 olduğunu bildiren Eurostat, bir yıl içindeki oransal değişimleri de araştırdı. 
     Hollanda'da Nisan 2003'te yüzde 3,6 ve Nisan 2004'te yüzde 4,9 oranında işsizlik tespit eden Eurostat, İsveç'te işsizlik oranının yüzde 1,3 artarak yüzde 5,4'ten yüzde 6,7'ye yükseldiğini kaydetti. 
     Araştırma sonuçlarına göre, Estonya'da işsizlik oranı aynı dönemde yüzde 10,4'ten yüzde 9,1'e düştü. 
     Araştırma, işsizlik oranının erkekler arasında arttığını, kadınlarda ise değişmediğini ortaya koydu. 
     Eurostat, Mayıs 2004'te euro bölgesinde yaşayan 12,7 milyon kişinin işsiz olduğunu, araştırmaya AB'nin bütün üye ülkeleri dahil edildiğinde bu rakamın 19,3 milyon kişiyi bulacağını tahmin ediyor. 
     
</TEXT>
</DOC>
