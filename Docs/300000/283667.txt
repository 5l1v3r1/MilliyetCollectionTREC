<DOC>
<DOCNO> 283667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/tamer.html </URL>
<DATE> 2004/10/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sıra YTL'li matematik kitaplarında 
</HEADLINE>
<TEXT>

Hükümetin ve Merkez Bankası'nın YTL operasyonuna tam not. Tanıtımın bu kadarı karar, fazlası zarar 

Dün sabah gazetedeki masamda ilk gözüme çarpan, kanatlanıp uçmakta olan büyüklü - küçüklü sıfırların ortasında dimdik duran koskocaman 1 rakamı ve altında Yaşasın Yeni Türk Lirası yazılı tanıtım dosyası oldu. 
İlk gördüğüm an yeni paralarımıza içim ısınmıştı zaten. Dosyayı inceledim, yılbaşından sonra çantamda taşıyacağım paralara bir kez daha baktım. Bir önceki akşam evde kızım da yeni paralarımızı TV kanallarında gördüğü an çok beğenmişti. Özellikle ilk kez dizayn edilen 50 ve 100'lük banknotlarda, Atatürk'ün yüz ifadesini çok anlamlı bulduk. 
Göreceksiniz, çok kısa sürede alışacağız yeni paramıza. Dün gazetemiz Milliyet'in manşetinde belirtildiği gibi "Formülü de çok basit. 1 milyonun üzerindeki paralardan 6 sıfır atın, YTL olsun. 1 milyonun altındakilerden 4 sıfır atın, Yeni Kuruş olsun." 

Daha 10 hafta var 
YTL'nin tanıtımı için geç kalındığı ya da yeterli para ayrılmadığı görüşlerine kesinlikle katılmıyorum. Halkımız daha erken tanışıp da ne yapacaktı YTL'lerle Yatıp - kalkıp ezber mi yapacaktı 10 haftalık süre neyimize yetmiyor. Taklit için yeterli inceleme süresi bulamayan kalpazanların üzüntüsünü anlayabiliyorum da, bu yöndeki diğer eleştirileri anlamakta zorlanıyorum. 
Anlayamadığım bir diğer nokta da Merkez Bankası'nın YTL'nin tanıtımı için neden büyük paralar ayırması gerektiği Amerika'nın yeni dolarları Türkiye'de bile tanıttığı hatırlatıldı, "Bırakın dış ülkeleri, biz kendi ülkemizde bile yeterli tanıtımı yapmıyoruz" dendi. Amerika, yeni doları sadece Türkiye'de değil, dünyanın her yerinde elbette tanıtacak. Malumu ilama gerek yok. Dolar, tüm dünyanın en yaygın kullandığı ortak para birimi. Bizim YTL'yi şu anda kaynak ayırarak yurtdışında tanıtmaya kalkmak ise abesle iştigal Ama 1 - 2 yıl sonra h l paramız 2005 başındaki değerini koruyabiliyorsa ve yurtdışında da değer ifade ederse, o zaman bir tanıtım düşünülebilir. 
2005 sabahı, 1 doların 1.5 YTL, 1 euronun 1.8 YTL ettiği bir Türkiye'ye uyanacağız. Belki hemen değil ama, dünyanın en bol sıfırlı parasından kurtulduğumuzu içimize sindirdikten sonra herhangi bir ekonomik büyüklüğü algılayabilmek için dolara ya da euroya çevirme gereksinimini artık duymayacağız. Katrilyon kelimesi "tedavülden" kalkacak. Trilyon kelimesini bile ancak dünya ekonomisinden söz ederken kullanacağız Örneğin ABD'nin GSYH'sı 9 trilyon dolar. Bunu biz 13.5 trilyon YTL olarak ifade edebileceğiz. 
Çek - senet, arsa - borsa gibi kaydi parayla işlemlerde ilk günler belki sorunlu geçebilir. Ama onu da ilgili müesseselerin çoktan düşünmüş ve önlemlerini almış olmaları gerekir. Taa ocak ayı sonundan beri biliyorlardı 6 sıfır atılmasının kesinleştiğini. 

Tanıtım da yeterli 
"YTL'ye alışmak, cep telefonundan daha mı zor " başlıklı dünkü yazım üzerine arayan bir sosyolog arkadaşım bakın ne dedi "Cep telefonu bir gösteriş ve statü göstergesiydi. Bu yüzden halkımız hemen öğreniverdi. Okuması - yazması olan da şıp diye öğrendi, olmayan da... Ama YTL, en garibanından holding patronuna kadar mecburen herkesin elinde olacağı için herhangi bir ayrıcalık yaratmıyor. Onun için de önemi yok, dolayısıyla kafa yormaya da gerek yok " 
YTL için kafa yormak zaten gerekmeyecek ki... Günlük alışverişlerimiz nedir 250 bin liralık gazete 25 kuruş, 2,5 milyon liralık ithal sigara 2,5 lira, 300 bin liralık ekmek 30 kuruş, 9 milyon liralık sızma zeytinyağı 9 lira... 
Hükümetin ve Merkez Bankası'nın YTL operasyonu, bana göre şu ana kadar dört dörtlük. Umarız yılbaşına kadar kalan sürede, halkı aptal yerine koyacak tanıtım bombardımanı yaşanmaz. Sadece tüm matematik kitaplarının ikinci yarı yıl için yenilenmesi gerek ki, gençlerimiz de dünyanın başka hiçbir yerinde olmayan bol sıfırlı rakamlardan bir an önce kurtulsunlar. 



</TEXT>
</DOC>
