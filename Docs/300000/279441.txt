<DOC>
<DOCNO> 279441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko42.html </URL>
<DATE> 2004/10/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Dinç Bilgin'in villası 2.7 trilyon liraya alıcı buldu... 
</HEADLINE>
<TEXT>

     TURYAP A.Ş'nin, Tasarruf Mevduatı Sigorta Fonu'na TMSF devredilmiş bankalar ile sahiplerine ait 383 gayrimenkulü satışa çıkardığı müzayedede, Dinç Bilgin'in Sarıyer'deki villası, 2 trilyon 750 milyar liraya alıcı buldu. 
     İstanbul Profilo Alışveriş Merkezi'nde düzenlenen müzayedede, toplam 134 trilyon 566 milyar 800 milyon lira muhammen bedelli portföy içindeki 383 gayrimenkul satışa sunuldu. 
     İstanbul, Ankara ve İzmir'in de aralarında bulunduğu 32 ildeki gayrimenkulleri kapsayan müzeyedede, Dinç Bilgin'in eski sahibi olduğu Alsit Sitesi'ndeki lüks villa, 2 trilyon 750 milyar liraya, telefonla katılan ve ismi açıklanmayan bir kişi tarafından satın alındı. 
     22 trilyon 245 milyar liraya satılan ''Tahsin Bey Yalısı''ndan sonra, 4 trilyon 500 milyar liraya alıcı bulan İzmir Konak'taki eski Merkez Bankası binası en yüksek fiyata ulaşan ikinci gayrimenkul oldu. 
     Satışa çıkartılan diğer gayrimenkullerden İzmir Aliağa'daki bir arazi 3 trilyon 860 milyar lira, Adana-Mersin yolu üzerindeki depolama tesisi 2 trilyon 100 milyar, Bursa'daki bir arsa 2 trilyon 250 milyar ve bir tekstil fabrikası da 2 trilyon 610 milyar liraya satıldı. 
     Beyoğlu'ndaki bir işhanı 2 trilyon 630 milyar ve İzmir Konak'taki bir depo ve oto yıkama tesisi de 1 trilyon 850 milyar liraya alıcı bulurken, müzayedenin, 101 parça gayrimenkulün satışa sunulduğu ilk bölümünden toplam 54 trilyon 404 milyar liralık gelir sağlandı. 
     
</TEXT>
</DOC>
