<DOC>
<DOCNO> 271708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy17.html </URL>
<DATE> 2004/09/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gül "Türkmenler'e destek vermek akrabalık görevimizdir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin desteğinin Irak tarafından iyi bilinmesi gerektiğini belirterek, bu ülkedeki Türk vatandaşlarına karşı hunharca katliamların durdurulması için herkesin elinden gelen çabayı göstermesini istedi. 
     Gül, partisinin TBMM grup toplantısında, Irak'taki gelişmelere de değindi. Irak'ta hala güvenlik sorunlarının sürdüğünü belirten Gül, bir an önce ülkenin istikrar ve huzura kavuşması ve tüm halkı temsil eden, demokratik yöntemlerle seçilmiş hükümetin işbaşına gelmesini beklediklerini söyledi. Irak'ın tüm zenginliğine rağmen büyük acılar çektiğini belirten Gül, halkın huzur ve refaha kavuşması, komşularıyla iyi geçinen, kendi kaynaklarını halkı için harcayan hür ve bağımsız bir Irak'ın bir an önce gerçekleşmesini istediklerini ifade etti. 
     Türkiye'nin, Irak'taki geçiş sürecini, ortaya konan takvimi ve ara yönetimi desteklediğini kaydeden Gül, ''Ümit ediyoruz ki öngörüldüğü gibi 2005 yılı başında seçimler olacak ve yeni yönetim işbaşına gelecektir. Türkiye, bu uğurda kendine düşen her türlü fedakarlığı yapmıştır ve yapmaya devam edecektir. Türkiye, uluslararası anlaşmaları, BM kararlarını uygulayan ve Irak ile ilgili hiçbir gizli gündemi olmayan, en önemlisi de fırsatçılık yapmayan önemli bir komşudur'' dedi. 
     Bu desteğin Irak tarafından da çok iyi bilinmesi gereğine işaret eden Gül, ancak bazı kesimlerin bu ülkedeki Türk vatandaşlarına karşı hasmane tutum aldığını anımsattı. Bazı Türk vatandaşlarının Irak'ta hunharca katledildiğini belirten Gül, Irak'ta sözü geçen kişilere, liderlere, din adamlarına, aşiret reislerine, hükümet yetkililerine seslenerek, ''Türkiye'nin dostluğu onlar için çok önemli olmalıdır. Türkiye'nin dostluğunu kazanmak Irak için çok önemlidir. Türklere karşı yapılan hunharca,insanlık dışı davranışların sona erdirilmesi için herkes elinden gelen çabayı göstermelidir'' diye konuştu. 
     Gül, kendilerini rahatsız eden ve kaygıyla izledikleri Telafer'daki olaylara da değinerek, sonradan genişleyen olayları büyük dikkatle takip ettiklerini vurguladı. Gül, ''Irak'taki Kürtler, Tükmenler ve Araplar bizim akrabalarımızdır. Nasıl ki Irak'taki Kürtler kötü durumda olduğunda onları korumuş ve her türlü desteği vermişsek, bugün zor durumdaki Türkmenlere de elimizden gelen her türlü desteği vermek bizim akrabalık görevimizdir. Bu, Irak'ın iç işlerine karışmakla ilgili meseleler değildir'' dedi. 
     Konuyla ilgili Türkiye'nin rahatsızlıkları ve kaygılarını ABD ile en üst seviyede paylaştıklarını, gerekli dikkatin gösterilmesini istediklerini kaydeden Gül, ABD'li yetkililerin de ''gerekli dikkatin gösterileceğini'' söylediklerini aktardı. 
     Gül, Irak'a yönelik insani yardımların artarak devam edeceğini sözlerine ekledi. 
     
</TEXT>
</DOC>
