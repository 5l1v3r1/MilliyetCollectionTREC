<DOC>
<DOCNO> 251703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo14.html </URL>
<DATE> 2004/06/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe'de neşeli idman... 
</HEADLINE>
<TEXT>

     Fenerbahçe, yeni sezon hazırlıklarını, bugün yaptığı antrenmanla sürdürdü. 
     Samandıra Tesisleri'nde antrenör Roland Koch yönetiminde gerçekleştirilen ve yaklaşık 1 saat süren antrenmanda futbolcular, kondüsyon ağırlıklı bir çalışma yaptı. 
     Tesislerin yanındaki ağaçlık alanda ve sahada koşu yapan futbolcuların idmanda neşeli oldukları gözlendi. 
     Sıcak havada idman temposunun ağır olmasından yakınan ve antrenör Koch'a takılan futbolcular, koşu sırasında zaman zaman ''Yaylalar yaylalar'' türküsünü söyledi. Tuncay ve Kemal'in arkadaşlarına söylettiği türküye yabancı oyuncular da eşlik etmeye çalışırken, Kemal bir ara ''Bizim Volkan aşıktır'' biçiminde türkünün sözlerini değiştirerek genç kaleciye takıldı. 
     Koch, çalışmada sıcak hava nedeniyle 3 kez su içme molası verirken, oyuncular bol bol su içip yüzlerini yıkadı ve serinlemeye çalıştı. Yaklaşık 40 dakika süren koşunun ardından formalar değiştirilerek, açma germe çalışması yapıldı. 
     İstanbul'a dün akşam gelen Serhat, bugünkü antrenmanda yer alırken, dün akşamki idmanında açılan kaşına 2 dikiş atılan Nobre de çalışmada yer aldı. Antrenmana Alex, Van Hooijdonk ve Petkov katılmadı. 
     Öğleden sonra ve akşam yapacakları antrenmanlarla hazırlıklarını sürdürecek sarı-lacivertliler, yarın tek idman yapacak. 
     Bu arada Fenerbahçeli futbolcular, 2 Temmuz Cuma günü Özel Acıbadem Hastanesi'nde sağlık kontrolünden geçecek. 
     
     DAUM, FUTBOLCU İZLEME ANTRENÖRÜNÜ TANITTI 

     Teknik direktör Christoph Daum, yeni futbolcu izleme, analiz ve istatistik antrenörü Alex Weiss'i basına tanıttı. 
     Daum, Weiss'in bundan sonra kendileriyle çalışacağını belirterek, yeni antrenörle basın mensuplarına poz verdi. 
     Daha önce de Daum'a futbolcu izleme konusunda yardımcı olan Weiss ile Fenerbahçe Kulübü'nün sözleşme imzaladığı, Alman antrenörün bundan sonra sarı-lacivertliler adına futbolcu izleyeceği bildirildi. 

     
</TEXT>
</DOC>
