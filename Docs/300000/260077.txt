<DOC>
<DOCNO> 260077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/dunya/axdun01.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'de Türk adresi 
</HEADLINE>
<TEXT>


ABD'de terör alarmı verilmesine neden olan istihbarat, Pakistan'da yakalanan bir El Kaide'ciden geldi. Terörist, haberleşmede Türk e - mail adreslerini kullandıklarını açıkladı 

SEMA EMİROĞLU New York 


ABD'de New York, New Jersey ve Washington'daki finans merkezlerine yönelik terör alarmı nedeniyle tehdit düzeyinin sarıdan turuncu renge çıkarılmasına, geçen ay Pakistan'da yakalanan bir El Kaide üyesinin neden olduğu bildirildi. 
New York Times'ın dün manşetinden yayımladığı özel habere göre, 25 yaşında bir bilgisayar mühendisi olan Muhammad Naeem Noor Khan, bilgilerin şifreli mesajlarla gönderildiği gizli El Kaide haberleşme sistemini yönetirken, örgütün Türkiye, Nijerya ve Pakistan'ın kuzeybatısındaki e - mail adreslerini kullandığını da açıkladı. Bu bilgi, Türkiye'nin El Kaide tarafından bir lojistik üs olarak kullanıldığı yönündeki şüpheleri güçlendirdi. 

Detaylı istihbarat 
13 Temmuz'da yakalanan Khan'ın yanında bulunan belgeler, El Kaide üyelerinin, yıllardır ABD'deki finans kuruluşlarını geniş çaplı ve sofistike biçimde gözlemlediğini ortaya koydu. Üst düzey bir Amerikalı istihbarat yetkilisi, Khan'dan sağlanan bilgi ve belgelerin, 24 yıllık istihbarat kariyerinde rastlamadığı kadar kesin ve ayrıntılı olduğunu belirtirken, bir başka yetkili, bu bilgilerin El Kaide haberleşmesinin yöntemi, içeriği ve dağıtımı konusunda yepyeni bir pencere açtığını söyledi. 
Amerikan finans kuruluşlarına yönelik tehdide ilişkin son delillerin, ancak Khan'ın yakalanmasıyla ele geçirildiğini kaydeden istihbarat yetkilileri, bunların, El Kaide'nin New York, Newark ve Washington'daki binaları 11 Eylül'den önce incelemeye başladığını gösterdiğini kaydettiler. 

CIA yakalattı 
New York Times'a göre CIA'in yardımıyla yakalanan ve daha önce Afganistan'daki milis kamplarında 25 gün eğitim görmüş olan Khan, El Kaide'nin gizli haberleşmelerinde Türkiye, Nijerya ve aşiretlerin yaygın olduğu Pakistan'ın kuzeybatı bölgesindeki e - mail adreslerini kullandığını söyledi. 
Khan, ayrıca kuryelerin, tecrit edilmiş sınır bölgelerinde saklanan üst düzey El Kaide liderlerinin elle yazılmış mesajlarını ya da bilgisayar disklerini, Pakistan'ın kuzeybatı bölgesindeki medreselere götürdüklerini bildirdi. Diğer kuryeler ise, mesajları Pakistan'ın doğusundaki Lahor kentinde bulunan Khan'a taşıdılar Khan da ya bunları şifreli biçimde web sitelerine koydu ya da elektronik olarak başka yerlere gönderdi. 


</TEXT>
</DOC>
