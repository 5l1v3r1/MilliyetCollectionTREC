<DOC>
<DOCNO> 257159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur06.html </URL>
<DATE> 2004/07/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Niran Ünsal TRT'yi karıştırdı... TRT, sansürü böyle savundu 
</HEADLINE>
<TEXT>

     ANKARA Milliyet 

TRT, cuma günü yayınlanan "Yaz Kokteyli" adlı eğlence programında "canlı yayın sansürü" uygulandığı iddialarıyla ilgili, "sanatçı Niran Ünsal'ın yayın akışını bozduğunu" öne sürdü. 
     "Sansür" tartışması, TRT 1'den canlı olarak yayınlanan "Yaz Kokteyli" adlı eğlence programında, şarkıcı Niran Ünsal'ın Ahmet Kaya'nın bir şarkısını seslendirmeye başladığı sırada, ana kumanda masası Ünsal'ın başka bir şarkısını yayına vermesiyle başladı. TRT'den dün yapılan yazılı açıklamada, "Ünsal, canlı yayın sırasında yayın akış kuralını ihlal ederek, akışta olmayan farklı bir şarkı seslendirmiştir. Yayın akışı dışında gelişen bu duruma teknik müdahalede gecikme olması nedeniyle sözkonusu yayın sıkıntısı ortaya çıkmıştır. Dolayısıyla TRT'nin canlı yayını sırasında bilinçli olarak sansür mekanizması uygulanmamıştır" denildi. Açıklamada, olayla ilgili soruşturma başlatıldığı da bildirildi. 

     
</TEXT>
</DOC>
