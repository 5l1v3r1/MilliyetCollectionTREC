<DOC>
<DOCNO> 277682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun07.html </URL>
<DATE> 2004/10/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kıbrıs Tasarısına Rum-Yunan lobisi engeli... 
</HEADLINE>
<TEXT>

     Kıbrıs'ta çözüm yönünde Türk tarafının ve özellikle Başbakan Recep Tayyip Erdoğan hükümetinin çabalarını öven ve Kuzey Kıbrıs'ın tecridine son verilmesi yönünde ABD ve AB'nin girişimlerini destekleyen bir karar tasarısı, ABD Temsilciler Meclisi Uluslararası İlişkiler Avrupa alt komitesinde oy çokluğu sağlanamadığı için kabul edilmedi. 
     Avrupa alt komitesinde, Virginia Milletvekili Jo Ann Davis ile birlikte toplam üç üyenin destek verdiği karar tasarısına, üç üye de karşı çıktı. Washington'daki kaynaklar, Kıbrıs'ta Türk tarafının çabalarını övme ve adanın tecridini sona erdirmeyi destekleme yönündeki tasarının önünün kesilmesinin, kongredeki güçlü Rum-Yunan lobisinin eseri olduğunu kaydetti. 
     Tasarı, Temsilciler Meclisi Demokrat Parti Florida Milletvekili ve kongredeki ''Türkiye dostluk grubu'' üyesi Robert Wexler tarafından sunulmuştu. Karar tasarısına, Wexler ile birlikte komitenin başkanı Jo Ann Davis ve Dan Burton destek verirken, Sheila Jackson Lee, Eliot Engel ve Thaddeus McCotter ret oyu verdi. Tasarı, üçe üç eşitlikte takıldığı için kabul edilmedi. Kongre kaynakları, bu durumda tasarının kadük olduğunu kaydettiler. 
     Kıbrıslı Türkler'in yüzde 65'inin 24 Nisan referandumunda BM desteğinde barış planına onay verdiği hatırlatılan tasarıda, Kıbrıslı Türkler, bu ''tarihi referandum'' için ve Kıbrıslı Türk liderler de, bu meseleye karşı sürekli olumlu tavır takınmaları dolayısıyla tebrik ediliyordu. Tasarıda, Kıbrıslı Türkler'e birleşmiş bir Kıbrıs olarak AB'ye üye olma umudunu yitirmemeleri çağrısında bulunuluyor, BM Genel Sekreteri Kofi Annan, BM Kıbrıs özel Temsilcisi Alvaro De Soto, ABD Dışişleri Bakanı Colin Powell, ABD Dışişleri Bakanlığı'nın eski Kıbrıs koordinatörü Tom Weston, çabaları için kutlanıyordu. 
     Karar tasarısında, Erdoğan da, Kıbrıs konusunda gösterdiği ''cesur liderlik'' için tebrik ediliyordu. Yunanistan Başbakanı Kostas Karamanlis'in de, BM destekli planı desteklediği not ediliyordu. Ayrıca Kıbrıs'ta her iki tarafın sınırları açmak, yeşil hattın daha geniş ölçüde askerden arındırılması, iki toplum arasında ticareti artırıcı tedbirlerin alınması gibi tedbirleri övülüyordu. 
     Tasarıda ayrıca, ABD hükümetiyle AB'nin, Kıbrıslı Türkler'in Annan planı prensiplerine gösterdikleri destek çerçevesinde finansal ve diğer kısıtlamaları içeren tecridin kaldırılması yönündeki kararlarının alkışlandığı belirtiliyordu. 
     Washington'daki kaynaklar, tasarı içinde Türkiye'nin çok hoşuna gitmeyen bazı unsurlar olmasına karşılık, böyle bir karar tasarısının kabulünün, Kuzey Kıbrıs'ın tecridini azaltıcı tedbirler yolunda Amerikan yönetiminin kongrede elini güçlendireceği yorumunda bulunmuştu. 
     Tasarının, Temsilciler Meclisi Dış İlişkiler Komitesi'ne veya Temsilciler Meclisi Genel Kurulu'na kadar gitmesi beklenmiyordu. Ancak tasarının kabulü, bu konudaki hassasiyeti vurgulayacaktı. Washington kaynakları, Türk tarafının kabul edilmesi beklentisine karşılık, Rum-Yunan lobisinin güçlü muhalefeti nedeniyle tasarının alt komitede kabulünün engellendiğine işaret etti. 
     
</TEXT>
</DOC>
