<DOC>
<DOCNO> 264486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur14.html </URL>
<DATE> 2004/08/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Adapazarı'nda fırtına kavak ağaçlarını yıktı 
</HEADLINE>
<TEXT>

     Adapazarı'nda etkisini sürdüren sağanak yağış ve fırtınada yüzlerce kavak ağacı yıkıldı bazı ağaçlar da gövdelerinden ikiye ayrıldı. 
     AA muhabirinin aldığı bilgiye göre, bölgede etkili olan şiddetli yağış ve fırtına, Karahasan ve Şeyh köylerinde yüzlerce kavak ağacının yıkılmasına neden oldu. Devrilen kavak ağaçlarının yanı sıra ayakta kalan birçok ağacın da ortadan ikiye ayrıldığı görüldü. 
     Köylüler, kimi ağaçları ortasında kırıp söken şiddetli rüzgara ilk kez tanık olduklarını belirterek, yerlerinden sökülen yüzlerce ağacın da yok olduğunu ve nereye gittiği konusunda bilgileri olmadığını söylediler. 
     Karahasan Köyü'ndeki bahçesinde bulunan kavak ağaçları devrilen Saffet Sağlam 66 , yaşadıklarını şöyle anlattı 
     ''Köyümüzün üzerinde kara bulutlarla beraber fırtına geldi. Hava karardı. Daha sonra komşular tarlamdaki ağaçların yerle bir olduğunu söyledi. Tarlama geldiğim zaman ağaçların yerde gördüm, yüzlerce ağaç da ortada yoktu. Nereye gittiğini bile bilmiyorum. 2 yıl daha dursaydı ağaçlarımı 60 milyara satacaktım.'' Olayı fırtına olarak nitelemeyen ve hortum yaşandığını iddia eden köylülerden Rasim Kendigel ise ''40 yıllık çiftçiyim. Böyle bir felaket görmedim. Dev hortum ağaçları söktü, kırdı, parçaladı ve aldı götürdü. Şok olduk'' dedi. 
     Sakarya Meteoroloji Müdürlüğü yetkilileri ise kayıtlarda hortum bilgisinin yer almadığını bildirdi. 
     
</TEXT>
</DOC>
