<DOC>
<DOCNO> 280864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/gun02.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK 'kapı dışarı' 
</HEADLINE>
<TEXT>


Prof.Dr.Teziç'in lojman talebiyle açtığı dava sonuçlanmazken, Başbakanlık, lojmanı MGK Genel Sekreteri Alpogan'a tahsis etti 

BAHAR ATAKAN Ankara 

Başbakanlık, uzun süredir Yükseköğretim Kurulu YÖK başkanlarının konut olarak kullandığı Devlet Mahallesi'ndeki lojmanı Milli Güvenlik Kurulu Genel Sekreteri Yiğit Alpogan'a tahsis etti. Başbakanlık, lojmandaki YÖK'e ait eşyaları yediemine verirken, YÖK Başkanı Prof. Dr. Erdoğan Teziç'in kendisine konut tahsisi yapmayan Başbakanlık aleyhine açtığı dava h l sonuçlanmadı. 
YÖK Başkanlığı görevini Prof. Dr. Kemal Gürüz'den 8 Aralık 2003'te devralan Teziç, Başbakanlık kontenjanından ayrılan lojmanı kullanmak için girişimlerde bulundu. Teziç'in istek yazısına Başbakanlık'tan "Şahsa tahsis edildi" yanıtı geldi. YÖK, talebin reddine dair işlemin iptali ve yürütmenin durdurulması istemiyle 11 Ağustos'ta idare mahkemesinde dava açtı, davanın dayanağı olarak da Kamu Konutları Yönetmeliği gösterildi. 

Eşyalar yediemine 
Ancak dava sürerken, Başbakanlık YÖK'e gönderdiği bir yazıyla, lojmanı Alpogan'a tahsis ettiğini bildirdi. Eski YÖK başkanları Prof. Dr. Mehmet Sağlam ile Gürüz'ün kullandığı lojmandaki tadilat nedeniyle, YÖK'e ait demirbaş eşyalar da yediemine teslim edildi. Yediemine verilenler arasında çamaşır ve bulaşık makineleri, buzdolabı, televizyon ve koltuk takımı yer aldı. YÖK'ün de, zarar görmemesi için bazı demirbaşları aldığı öğrenildi. 

Yönetmelik ne diyor 

Yönetmeliğe göre, YÖK Başkanlığı, konut tahsis edilecek temsil özelliği olan makam ve rütbelerden biri olarak kabul ediliyor. Yönetmelikte, "Özel tahsisli konutların tahsisinde ayrıca tahsis kararı alınmaz, bu göreve seçilme veya atanma yeterlidir" deniliyor. Başbakanlık ise, "lojmanların Maliye Bakanlığı'na bağlı olduğu ve dolayısıyla Maliye Bakanlığı'ndan lojman istenmesi" gerekçeleriyle Teziç'in talebine sıcak bakmıyor. 


</TEXT>
</DOC>
