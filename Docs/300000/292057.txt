<DOC>
<DOCNO> 292057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy15.html </URL>
<DATE> 2004/11/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş Kıbrıs'ta EOKA ruhu bitmez 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, ''Kıbrıs'ta EOKA ruhu bitmez'' dedi. 
     Denktaş, Konya Büyükşehir Belediyesi'ni ziyaretinde, mehter takımının verdiği mini bir konserle karşılandı. Büyükşehir Belediye Başkanı Tahir Akyürek'le makamında bir araya gelen Denktaş, basın mensuplarının sorularını yanıtladı. 
     Bir gazetecinin, EOKA'nın geçmişte yaptıklarına ilişkin itiraflarını nasıl değerlendiriyorsunuz, Kıbrıs'ta EOKA bitti mi '' sorusu üzerine Denktaş, Kıbrıs'ta EOKA'nın bitmeyeceğini söyledi. 
     Bu ayrıntının kesinlikle akıllardan çıkarılmaması gerektiğini ifade eden Denktaş, şunları kaydetti 
     ''EOKA ruhu, Kıbrıs'ın bir Yunan adası olduğu ve oradaki Türk nüfusunun adanın tümüyle Yunan adası olmasına engel olduğudur. Bu onların kültürüdür. Kilisede vaftiz yaparken bunu telkin ederler. Çocukları okullarına gittiğinde, büyüyüp evlenirken telkin edilir. Bu değişmez kültürdür. Kıbrıs'ı Yunan toprağı yapmak için bugün de AB yolunu seçmişlerdir. Türkiye'yi bunun için zor duruma sokmaya çalışıyorlar. İnşallah AB bu yanlışı görür. Bunların ne olduğunu itiraflarından anlarlar.'' Denktaş, kendilerinin broşürlerle, propagandalarla yıllardır bunu anlatamadıklarını söyledi. Yakında Kıbrıs'a Uluslararası Af Örgütü'nün geleceğini ifade eden Denktaş, şöyle devam etti 
     ''Bu beyanlar nedeniyle ne oluyor diye baksınlar. Birdenbire bu beyanatlar çıktı. Papadopulos bir beyanatında, 1963-1974 arasında tek bir Türk bile öldürülmüş değildir demiştir. Bu yıllar arasında 600 Türk öldürüldü. 600 ile 1000 arasında kişi de gazi ve malul oldu. 203 kayıp var. 103 köy imha edildi. 107 cami yerle bir edildi ve sonra da 19664 ile 1974 arası hiçbir şey olmamış. Bazıları çıkıp itirafta bulundular. İnşallah dahası da çıkar. Biz Af Örgütü gelince elimizden geleni yapacağız.'' Büyükşehir Belediye Başkanı Tahir Akyürek, Denktaş'a üzerinde çift başlı kartal olan tabak ile Konya'yı tanıtıcı kitap ve cd hediye etti. 
     
</TEXT>
</DOC>
