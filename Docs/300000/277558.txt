<DOC>
<DOCNO> 277558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur51.html </URL>
<DATE> 2004/10/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hentbol kalesi devrildi, öğrenciler yaralandı 
</HEADLINE>
<TEXT>

     Uşak'ın Banaz İlçesi'ndeki bir ilköğretim okulunda, hentbol kalesinin devrilmesi sonucu 2 öğrenci yaralandı. 
     Alınan bilgiye göre, Kızılhisar Köyü İlköğretim Okulu'nda, teneffüs saatinde okulun bahçesinde, öğrencilerin direğinde sallandığı hentbol kalesi devrildi. 
     Kalenin altında kalan 2. sınıf öğrencisi Mutlu Güler 8 ve 5. sınıf öğrencisi Ercan Ertuğrul 11 yaralandı. 
     112 Acil Servis Ambulansı ile Kızılhisar Köyü'nden SSK Uşak Hastanesi'ne getirilen Mutlu Güler acil olarak ameliyata alındı. Karaciğerinde 3 santimetre derinliğinde ve 10 santimetre uzunluğunda yırtık tespit edilen çocuk, ameliyatın ardından yoğun bakıma alındı. 
     Diğer yaralı Ercan Ertuğrul, kırılan ayak parmakları alçıya alınarak taburcu edildi. 
     Uşak Valisi Ali Fuat Güven, olayda kusura rastlanması halinde soruşturma açılacağını belirtti. 
     
</TEXT>
</DOC>
