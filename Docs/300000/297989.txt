<DOC>
<DOCNO> 297989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur17.html </URL>
<DATE> 2004/12/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Böbreğinin alındığını 9 yıl sonra öğrendi 
</HEADLINE>
<TEXT>

     Neşet KARADAĞ DHA 

ADANA'da 9 yıl önce geçirdiği trafik kazasında yaralanan ve SSK Adana Hastanesi'nde ameliyata alınan 26 yaşındaki Durmuş Duran, zarar gören dalağı ile birlikte bir böbreğinin de alındığını tesadüfen öğrendi. İşe girmek için sağlık kontrolünden geçen Duran, dalağının yanı sıra sol böbreğinin de olmadığını öğrenince şok oldu, "Benden habersiz böbreğimi alan doktor hakkında davacı olacağım'' dedi. 
     Yüreğir İlçesi Yavuzlar Mahallesi'nde oturan evli ve bir çocuk babası kaporta ustası Durmuş Duran 9 Eylül 1996'da Yüreğir Otogarı yakınında motosikletle trafik kazası geçirdi. Kazada yaralanan Duran, SSK Adana Hastanesi'ne kaldırıldı. Yapılan ameliyatla Duran'ın zarar gören dalağı ameliyatla alındı ve bir kaç gün sonra taburcu edildi. 
     Uzun süredir işsiz olan Duran, dalağı bulunmadığı için özürlü kadrosuyla işe girmek için İş Kurumu'na başvurdu. Kurum, Duran'dan eksik organını gösterir sağlık raporu istedi. Bunun üzerine Duran 23 Kasım'da Adana Devlet Hastanesi'ne giderek sağlık kontrolünden geçti. Hastaneden verilen raporda, dalağının yanı sıra sol böbreğinin de olmadığını öğrenen Duran şok oldu. 
     Doktorların, "Sen daha önce böbrek ameliyat oldun mu, ya da bağış yaptın mı '' diye sorması üzerine Duran 9 yıl önce geçirdiği trafik kazasında dalağının alındığını söyledi. 
     O ameliyat sırasında dalağı ile birlikte böbreğinin de kendisinden habersiz alındığını öne süren Duran, "Ben böbreğimi bağışlamadım. 9 yıl önceki kazada sadece dalağımın alındığı bana söylendi. Tek böbrekli olduğum çekilen filmde ortaya çıkınca şok oldum. Böbreğimi, dalak ameliyatı yapan doktor almış olabilir. Hakkında davacı olacağım'' dedi. 
     Durmuş Duran'ın avukatı Mustafa Girmen ise bir kaç gün içinde böbrek skandalı' ile ilgili olarak savcılığa suç duyurusunda bulunacaklarını belirterek, "Şu anda belgeleri tamamlamaya çalışıyoruz. Ancak, Durmuş Duran'ın haberi olmadan böbreğinin alındığı kesin. 9 yıl önce yapılan ameliyatta da sadece dalağının alındığı raporla belirtilmiş. Yani burada hastadan habersiz bir böbrek alınma olayı sözkonusu. Doğuştan tek böbrekli olması da sözkonusu değil. Bu durumu adalete intikal ettirip, müvekkilimin tüm haklarını hukuksal yoldan arayacağım'' diye konuştu. 
     
</TEXT>
</DOC>
