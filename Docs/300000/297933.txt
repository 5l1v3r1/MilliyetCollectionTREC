<DOC>
<DOCNO> 297933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo02.html </URL>
<DATE> 2004/12/15/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Kocaelispor 17 Trilyonluk vergi borcunu ödüyor... 
</HEADLINE>
<TEXT>

     Kocaelispor'un, yaklaşık 17 trilyon lira tutarındaki vergi borcunu 5 yılda taksitlerle ödemek üzere Kocaeli Defterdarlığı'na başvurduğu bildirildi. 
     Kocaelispor Kulübü Denetim Kurulu Başkanı Faruk Kurnaz, düzenlediği basın toplantısında, 'Spor Kulüplerinin Vergi Borçlarının Tecili' uygulamasından yararlanmak üzere deftedarlığa başvuruda bulunduklarını söyledi. 
     Kocaelispor Kulübü'nün 6 trilyon 168 milyar lirasının anapara, 10 trilyon 626 milyar lirası da gecikme faizi olmak üzere 16 trilyon 794 milyar lira vergi borcu bulunduğunu ifade eden Kurnaz, Maliye Bakanlığı'nın sağladığı kolaylıktan yararlanarak bu yükün kaldırılacağını kaydetti. 
     Kurnaz, vergi borcu nedeniyle yöneticilere icra takibi yapıldığı ve yöneticilerin de icradan mal kaçırdığı yönünde söylentiler olduğunu, ancak bunların gerçeği yansıtmadığını sözlerine ekledi. 
     
</TEXT>
</DOC>
