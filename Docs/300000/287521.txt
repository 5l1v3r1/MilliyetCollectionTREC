<DOC>
<DOCNO> 287521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur11.html </URL>
<DATE> 2004/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Doktor yerine şeyhlere götürülünce bacağından oldu 
</HEADLINE>
<TEXT>

     İbrahim KARAKURT DHA 

ŞANLIURFA'nın Siverek İlçesi'nde 4 yıl önce sağ bacağında lenf kanseri görülen 15 yaşındaki Kadir Kayalıdağ, tıbbi yöntemler yerine kocakarı yöntemleri ile tedavi edilmeye çalışılınca sağ bacağı tamamen kesildi. Sosyal Yardımlaşma ve Dayanışma Vakfı'na başvuran Kayalıdağ'a motorlu özürlü aracı alınması kararlaştırıldı. 
     Hacı Ömer Mahallesi'nde yaşayan Kayalıdağ ailesinin 15 yaşındaki oğulları Kadir Kayalıdağ, 4 yıl önce rahatsızlanınca sağ bacağında lenf kanseri olduğu ortaya çıktı. Aile, yoksul olduğu için Kadir'in tedavisi zamanında yapılmayınca sağ bacağı şişmeye başladı ve komşularında yardımı ile Ankara Onkoloji Araştırma ve Uygulama Merkezi'ne götürüldü. Doktorlar, lenf kanserine yakalanan sağ bacağın diz altından kesilmesine karar verdi. Ancak, aile buna karşı çıkarak çocuklarını yeniden Siverek'e getirdi. 
     Anne Hanife Kayalıdağ ve eşi Eyüp Kayalıdağ, Kadir'i Siverek'te bir şeyhin yanına götürerek kocakarı yöntemleri ile tedavi ettirmeye çalıştılar. Kanserli bacağı kesilmeden hastaneden ayrılan Kadir Kayalıdağ'a aile bireyleri koca karı ilaçları vererek kanseri yenmeye çalıştı. Ancak aradan geçen süre içerisinde hastalık bütün bacağa yayıldı. Aile fertleri daha sonra yaptıkları yanlışın farkına vararak Kadir'i ameliyat etirdi ancak, bu kez sağ bacağı kalçadan itibaren kesildi. 
     En son 1 ay önce doktora gittiğini belirten Kadir Kayalıdağ, doktorların kendisine "Bir daha gelme'' dediğini belirterek, "Ben kimseyi suçlamıyorum, tek suç ailemindir. Beni tıbbi tedaviden kaçırarak otlarla yağlarla tedavi etmeye çalıştılar ve bu hayatıma mal oldu. Doktorların dediğine göre hastalık içimde yayılıyor. Tek isteğim dolaşabilecek bir özürlü aracımın olmasıdır'' dedi. 
     Kadir Kayalıdağ'ın durumunu öğrenen Siverek Kaymakamı Serdar Yavuz, Sosyal Yardımlaşma ve Dayanışma Vakfı Müdürlüğü'nden kanser hastası Kayalıdağ'a motorlu özürlü aracı alınmasını istedi. 
     
</TEXT>
</DOC>
