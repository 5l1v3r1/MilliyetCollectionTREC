<DOC>
<DOCNO> 268956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/altan.html </URL>
<DATE> 2004/09/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Hamaset' ve 'şiddet' üstüne akrobasi... 
</HEADLINE>
<TEXT>


BAKALIM, Osetya'da bir ilkokulu, okulların açıldığı gün basıp, küçücük öğrencileri velileri ve öğretmenleriyle birlikte rehin alan Çeçen teröristlerin eylemleri bugün nasıl bir vahşet boyutu çizecek 
Bekleyiş sürecek mi, yoksa bir sonuca ulaşılacak mı 

İyice dibe vurmuş 1 milyara yakın yoksulu bulunan Hindistan'ın, Budistleriyle Brahmanları, uluslararası terör eylemlerinde hiç yoklar. 
Güney Amerika'nın yoksul Katolikleri de, kendi ülkelerinde gerilla savaşlarını sürdürseler bile, uluslararası terör eylemlerinde pek görünmüyorlar. 
Tüm dünyanın yüreğini ağzına getiren terör eylemleri, nedense hep "İslami" kökenli... 

İnsandaki "ölüm bilinci"nin yarattığı çeşitli mistik inançlar arasında boynu bükük kurbanlarının şakaklarına namlu tutan, kaçırdıkları rehinelerin gırtlaklarını nasıl kestiklerini sergileyen, ilkokul basan terör umacıları neden hep "İslam"ın ve şeyhleriyle liderlerinin fedaileri görünümünde bazen kafalarındaki kara maskeleriyle, bazen kadınlı erkekli kendilerini de patlatan canlı bombalarıyla 

Arkadan arkaya politikanın yelpazelediği, demagojik polemikleri çok aşan konular bunlar... 
Şeriata uygun yaşaması gereken bir Müslümanın, şeriatın uygulanmadığı bir düzende, yeterince Müslüman sayılamayacağını iddia edenler de çıkabilir ortaya İslamın görevinin, tüm insanlığı şeriat düzeni içine almak olduğunu iddia edenler de... 
İslamı, çok daha insancıl ve hoşgörülü bir din olarak değerlendirmeye kalkanlar da olduğu gibi... 
"Radikal İslam"la, "radikal olmayan İslam" ayrımlarının nereden, nasıl kökenlendiği ise, yeterince berraklaştırılmış değil. 

Uzun lafın kısası, Osetya'daki ilkokul baskınından sonra, bir eksi puan daha aldı Müslüman olmak... 
"Ben bir Türküm, dinim cinsim uludur" hamaseti de, artık iyice sevimsizleşmekte... 
Nasıl ki "onlar - biz" ayrımı da "bireylerin yaşam kalitesi" açısından, Finlandiya'nın 88 basamak altına düşmüş Türkiye'ye, pek uğur getirmedi. 
Hepimiz aynı çağı paylaşan insanlarız şu yusyuvarlak "yer" küresinde... 
Kuşaklar boyu sürmüş olan, "Viyana kapılarına kadar gitmiş olma" övünmeleri Avusturya'nın, AB üyeliğimize burun kıvırarak bakmasında hiç mi etken olmadı acaba ne dersiniz 

İstanbul, sanırım yeryüzünde en fazla yabancı okulun bulunduğu bir kent... 
Son yüz yıl içinde bu okullardan mezun olmuşların, nasıl bir yaşam grafiği çizmiş olduklarının da bir dökümü yok kimsede. 
Hem "onlar - biz" ayrımı hem İstanbul'daki yabancı okullardan mezun olmuşların, çok daha başarılı ve kaliteli bir yaşamdan geçmiş olmaları olasılığı... 

Saydamlık imanın, görünmez mihrabıdır. 
Günde 5 vakit namazını aksatmamışlarımız bile, olanakları varsa, çocuklarını ABD'de okutmayı yeğlemiyorlar mı 
Ya hastalandıklarında hangi hastanelere atıyorlar kapağı 
Ama içeride Türk ve İslam hamaseti de sürüp gitmede 

Binlerce can dirilse de nakletse geçmişi, 
Dağlar lisana gelse de anlatsa hepsini 
Garbın cebini zalimi affetmedim seni, 
Türküm ve düşmanım sana, kalsam da tek kişi. 

Bir yandan da AB üyeliği için can atma... 

Küreselleşme, gün günden hızını artırırken hala "onlar - biz" ayrımlarıyla, dünyaya posta koyma hamasetinin yiğitlenmelerinde kanat çırpma alışkanlığı acaba çağdaş dünyanın yan bilincinde bir kuşku yaratmıyor mu, Türklerle, Türkiye'ye karşı 
Üstelik değişik bir açıdan bakıldığında, aynı kuşku "kökten dinciler"de de var, Türklerle Türkiye'ye karşı... 

Şayet bizde de, toplumsal terazideki Hazine'den geçinmeli "değersiz önemliler" kadroları yanında "önemsiz değerliler" kefesi, denge tutabilseydi "Devletin koskoca valisi, kaymakamı, generali, genel müdürü" pohpohlamaları yanında evrensel bilimcilerin, yazı adamlarının, heykelcilerin, ressamların, mimarların, kompozitörlerin de, gönüllerde taht kurmuş bir ağırlığı bulunsaydı belki de "Kışla" - "Cami" parfümlü politika gerginlikleri çoktan aşılmış "varlıklı olma" ile "var olma" arasındaki çağdaş sentezlerle de bütünleşilmiş olurdu... 

Ne yapalım ki, ne olmuşsa ancak o kadarı olabildiği için, öyle olmuştur... 
Bakalım Osetya'daki Çeçen teröristlerin eylemi, bugün nasıl bir vahşet boyutu çizecek 



</TEXT>
</DOC>
