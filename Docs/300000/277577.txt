<DOC>
<DOCNO> 277577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas15.html </URL>
<DATE> 2004/10/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Altın Portakal'ın adaylarından "Tramway" filmi yarışmadan çekildi... 
</HEADLINE>
<TEXT>

     41. Antalya Altın Portakal Film Festivali'nde yarışma adayı filmlerden ''Tramvay'', festivale getirilen asıl kopyasında ses problemi yaşanması nedeniyle, yönetmeni ve yapımcı firmanın ortak kararıyla yarışmadan çekildi. 
     ''Tramvay'' filminin yönetmeni Olgun Arun ve yapımcı firmanın genel Koordinatörü Ali Hakan, Falez Otel'de bir basın toplantısı düzenleyerek filmin yarışmadan çekildiğini açıkladılar. 
     Yönetmen Olgun Arun, festivallerin Türkiye'deki filmlere katkısının büyük olduğunu, filmlerinin Altın Portakal Film Festivali'nde yer almasının kendileri için motive edici olduğunu ancak, filmin dün akşam festivalde gösterilecek asıl kopyasının ses kalitesinde bazı hatalar gördüklerini söyledi. 
     Filmi hep birlikte izlediklerini mono ve ses kalitesindeki hataların izleyiciye sunulmaya uygun olmadığını gördüklerini anlatan Arun, yapımcı Sinan Çetin ve diğer sorumlularla filmi yarışmadan çekme kararı aldıklarını bildirdi. Arun, ''Filmin en iyi şekilde izleyiciye ulaşmasını istiyoruz. İzleyiciye olan saygımızdan dolayı filmimizi çekme kararı aldık. Ses sorununu aşıp filmi izleyiciye ulaştıracağız'' dedi. 
     Olgun Arun, ses sorunun kendileri açısından çok önemli olduğunu, bu kararda yapımcı desteğini de yanlarında gördüklerini vurgulayarak, ''Ben çok şanslı bir yönetmenim. Bu sorun nedeniyle Sinan Çetin'den başka bir yapımcının filmini geri çekeceğini sanmıyorum'' diye konuştu. 
     Filmin yapım şirketinin genel koordinatörü Ali Hakan da filmi son anda yarışma için festivale gönderdiklerini, asıl kopyasının dün kendilerine ulaştığını ve problemi gördüklerini kaydederek, ''Filmimiz belki de festivalin en iyi filmi. En küçük bir hata olmamalıydı. Tramvay'ı geri çekme kararını izleyiciye, festivale ve jüriye olan saygımızdan dolayı aldık. Yanlış algılanmasın istiyoruz. Bu geri çekme kararını, ne festivale, ne organizasyona ne de jüriye tepki olarak almadık. Tek sebep ses sorunudur'' şeklinde konuştu. 
     Ali Hakan ve yönetmen Arun, daha önceden bu sorunu görmeleri gerektiğini, ancak asıl kopyanın kendilerine yeni ulaşması nedeniyle problemin fark edildiğini belirterek, ses sorununun en kısa süre içerisinde çözülerek filmi izleyiciyle buluşturacaklarını söylediler. 
     
</TEXT>
</DOC>
