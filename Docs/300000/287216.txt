<DOC>
<DOCNO> 287216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur21.html </URL>
<DATE> 2004/11/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bursa'da maskeli soygun girişimi .. 
</HEADLINE>
<TEXT>

     Bursa'nın merkez Osmangazi İlçesi'nde, bir marketler zincirinin hafta sonu hasılatının toplandığı güvenlik şirketini soymak isteyen maskeli 4 kişi, alarm çalınca 2 kişiyi yaralayıp, kaçtı. 
     Alınan bilgiye göre, bir marketler zincirine ait 25 adet marketin hafta sonu hasılatını toplayan ''Secuverdi Güvenlik Hizmetleri Şirketi''nin İstanbul-İzmir çevreyolu Yeni Otomobil Galericileri Sitesi'nde bulunan deposuna sabaha karşı giren maskeli 4 kişi, görevlilerden hafta sonu toplanan hasılatı istedi. 
     Soyguncular, güvenlik görevlilileriyle yaşanan arbede sırasında alarm çalınca, şirkette görevli Abdullah A'yı tabancayla kasığından vurdu, Cengiz T'yi de başına tabancanın kabzasıyla vurarak yaraladı. 
     Yaralı Abdullah A. ve Cengiz T., SSK Şevket Yılmaz Hastanesi'nde tedavi altına alındı. Osmangazi İlçe Jandarma Komutanlığı ekiplerinin, maskeli soyguncuların yakalanması için çalışmalarını sürdürdüğü bildirildi. 
     
</TEXT>
</DOC>
