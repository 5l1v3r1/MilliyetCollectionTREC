<DOC>
<DOCNO> 287259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas11.html </URL>
<DATE> 2004/11/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Dünyada 3-4 kişiden birinde kanser görülüyor" 
</HEADLINE>
<TEXT>

     Erciyes Üniversitesi Tıp Fakültesi Kulak Burun Boğaz Ana Bilim Dalı Öğretim Üyesi Doç. Dr. Orhan Gazi Yiğitbaşı, kanserin görülme sıklığının arttığını belirterek, ''Dünyada her 3-4 kişiden birinde kanser görülüyor ve genç yaşlarda ortaya çıkıyor'' dedi. 
     Doç. Dr. Yiğitbaşı, AA muhabirine yaptığı açıklamada, son yıllarda yanlış yaşam tarzından kaynaklanan kanserin, insanlarda hastalıklara bağlı birinci ölüm nedeni olan kalp hastalıklarının önüne geçmeye başladığını söyledi. 
     Özellikle lenfoma kanserinin sayısında büyük bir artış olduğunu ifade eden Doç. Dr. Yiğitbaşı, Türkiye'deki kanser istatistiklerinin de yeterli olmadığını savundu. 
     Dünyada yaklaşık 70 kanser araştırma merkezi bulunduğuna işaret eden Doç. Dr. Yiğitbaşı, şöyle dedi 
     ''Dünyada her 3-4 kişiden birinde kanser görülüyor ve genç yaşlarda ortaya çıkıyor. Türkiye'de ise bu konuda sağlıklı istatistik yok. Hastalara üst düzeyde hizmet sunulamıyor. Birçok hastane, kanser hastaları ile diğer hastaları aynı odada yatırarak tedavi etmeye çalışıyor. Örneğin, bademcik ameliyatı olacak bir çocuk ile kanser hastası aynı odada kalıyor. Devlet Hastaneleri bünyesinde Onkoloji Enstitüleri, üniversiteler bünyesinde de kanser merkezleri var, ancak bunlar bilinen yöntemlerle çalışıyorlar. Dünyadaki Kanser Araştırma Merkezleri ise üst düzeyde sağlık hizmeti sunan, kanser alanında çalışacak hekimleri eğiten, halkı kanser hakkında bilinçlendiren ve araştırma projeleri üreten merkezler var. Türkiye'de de üniversiteler bünyesinde bu tür merkezler mutlaka kurulmalıdır. Türkiye'nin bunu için hem elemanı, hem fiziki imkanı hem de ekonomik gücü var.'' 
     
     ALTERNATİF TIP GÖZARDI EDİLEMEZ 
     Doç. Dr. Orhan Gazi Yiğitbaşı, dünyadaki önemli kanser araştırma merkezlerinde ''alternatif tıp'' birimleri kurulduğuna da dikkati çekerek, Türkiye'de ''şarlatanlar ve istismarcılar'' nedeniyle bu konu üzerinde yeterince durulmadığını belirtti. 
     ABD'deki kanser hastalarının yüzde 80'inin alternatif tıbba başvurduğunu kaydeden Yiğitbaşı, şunları söyledi 
     ''Bu elbetteki bilinçli olarak yapılıyor. Hangi vitamini, nasıl alacak, yoga mı yapacak egzersiz mi yapacak Yoksa alternatif tıp sadece bitkiyi kaynatıp suyunu içmek değil. Bu tedavi yönteminin de incelenmesi gerekiyor. Bu da kanser merkezlerinde yapılmalıdır.'' 
     
     EÜ'YE KANSER ARAŞTIRMA MERKEZİ 
     Doç. Dr. Yiğitbaşı, Erciyes Üniversitesi Tıp Fakültesi Onkoloji Hastanesi'nin sadece kemoterapi ve ışın tedavisi uygulayan bir merkez olduğunu ifade ederek, şunları kaydetti 
     ''Dünyadaki Kanser Araştırma Merkezleri'nin standartlarında hizmet sunacak bir merkezin üniversitemizde kurulması konusunda Rektörümüz Prof. Dr. Cengiz Utaş ile görüştük. Üniversitemizdeki kanser alanında çalışan yaklaşık 50 hekimimizin görüşlerini aldık ve benim başkanlığımda 8 kişilik bir proje grubu oluşturduk. Şu an proje üzerinde çalışıyoruz. Bu önemli ve ciddi bir yatırım. Bu nedenle büyük bir maddi güce gereksinim duyabiliriz. Bu konuda Kayserili hayırseverlerin desteğini bekliyoruz.'' 1998 yılında Erciyes Üniversitesi'nde ''Yılın Genç Bilim Adamı'' ödülünü alan Doç. Dr. Orhan Gazi Yiğitbaşı, baş ve boyun kanseri konusunda geliştirdiği tedavi yöntemiyle ABD'nin en iyi Kanser Merkezi seçilen Teksas Üniversitesi MD Anderson Kanser Merkezi'nce düzenlenen 2004 Bilimsel Araştırma Projesi Yarışması'nda da birinci olmuştu. Doç. Dr. Yiğitbaşı, geliştirdiği ''Moleküler Hedef Tedavisi'' yöntemi sayesinde üretilen ilaçların yan etkilerinin klasik kemoterapi ilaçlarına oranla daha az olduğunu ve kanser hücresini yok ettiğini belirlemişti. 
     
</TEXT>
</DOC>
