<DOC>
<DOCNO> 259008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko18.html </URL>
<DATE> 2004/07/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Reel sektöre yönelik banka kredileri ucuzlayacak... 
</HEADLINE>
<TEXT>

     Bankalar ve finansman şirketlerince kullandırılan tüketici kredisi dışındaki diğer kredilerde Kaynak Kullanımı Destekleme Fonu KKDF kesintisi sıfırlandı. 
     Resmi Gazete'nin bugünkü sayısında yayımlanan konuya ilişkin Bakanlar Kurulu Kararı'na göre, daha önce yüzde 3 olan bankalar ve finansman şirketlerince kullandırılan tüketici kredileri dışındaki diğer kredilerdeki KKDF kesintisi, sıfıra çekildi. Söz konusu kredilere ilişkin KKDF kesinti oranı, en son 8 Ağustos 2001'de düzenlenmişti. 
     Bankalar ve finansman şirketlerince kullandırılan tüketici kredilerinde yüzde 10 olan KKDF kesintisinde bir değişiklik yapılmadı. 
     Halen, kabul kredili, vadeli akreditif ve mal mukabili ödeme şekillerine göre yapılan ithalat ile Türkiye'de yerleşik kişilerce yurt dışından sağlanan kredilerde yüzde 3 olan KKDF kesinti oranlarında bir değişiklik yapılmadı. 
     Bankalar ve finansman şirketlerinin yurtdışından sağladıkları kredilerde halen KKDF kesintisi yapılmıyor. 
     Bankacılık çevreleri, KKDF kesintisinin sıfırlanması ile reel sektöre yönelik kredilerin maliyetinin bir miktar ucuzlayacağını belirttiler. 

     
</TEXT>
</DOC>
