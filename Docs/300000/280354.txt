<DOC>
<DOCNO> 280354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko29.html </URL>
<DATE> 2004/10/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Efes Breweries International, Londra Borsası'nda... 
</HEADLINE>
<TEXT>

     Anadolu Efes'in uluslararası bira operasyonlarını yürüten Efes Breweries International EBI , Londra Borsası'nda işlem görmeye başladı. 
     Anadolu Grubu'ndan yapılan açıklamada, Londra Borsası'nda bugün işlem görmeye başlayan EBI'nin piyasa değerinin 688 milyon ABD Doları olarak belirlendiği belirtilerek, EBI'nin, halka arz ve sermaye artışı ile beraber brüt 119 milyon ABD Doları tutarında fon elde edeceği ve söz konusu fonları, hızla gelişen operasyonlarını daha da büyütmek için kullanmayı planladığı kaydedildi. 
     Efes Breweries International Başkanı Muhtar Kent yaptığı değerlendirmede, tüm çalışanlarıyla, EBI'nin halka arzına gösterilen yoğun ilginin gururunu yaşadıklarını ifade ederek, ''Bu halka arzla birlikte, ilk defa Türk sermayeli bir şirket kendi borsasına kote olmadan, sadece Londra Borsası'na kote oluyor. Bugüne kadar gerçekleşen tek örnektir. Sürdürmekte olduğumuz karlı büyüme modelimizi önümüzdeki dönemlerde de stratejik ve finansal hedeflerimizi ön planda tutarak devam ettireceğiz'' dedi. 
     Halka arzda hisse satışı yapmayan Anadolu Efes'in EBI'deki payı yüzde 70.2 oldu. 
     Rusya başta olmak üzere, Bağımsız Devletler Topluluğu ülkeleri, Doğu Avrupa ve Balkanlar'da faaliyet gösteren EBI'nin Premium ve Popüler segmentlerdeki bir çok markasının pazarlarında lider konumda olduğu ifade edilen açıklamada, EBI'nin halen faaliyetlerini Rusya, Kazakistan, Moldova, Romanya ve Sırbistan-Karadağ'da bulunan toplam 9 bira ve 2 malt fabrikası ile sürdürdüğü belirtildi. 
     
</TEXT>
</DOC>
