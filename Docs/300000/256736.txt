<DOC>
<DOCNO> 256736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun07.html </URL>
<DATE> 2004/07/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Erdoğan'ın ziyaretine Fransız basını ne yazdı 
</HEADLINE>
<TEXT>

     Başbakan Recep Tayyip Erdoğan'ın Paris ziyaretine geniş yer ayıran Fransız basını, Türkiye'nin Fransa'dan destek arayışı içinde olduğu yazdı. 
     Le Figaro gazetesinin birinci sayfasında manşetten verilen haberde, Başbakan Erdoğan'ın Paris'te Türkiye'nin AB üyeliğini savunduğu ve bu konuda Fransa'nın desteğini istediği kaydedildi. 
     Türkiye'nin AB üyeliğini kolaylaştırma yolunda Başbakan'ın yürüttüğü kampanyada Paris'in önemli bir durak olduğu ifade edilen haberde, Erdoğan'ın, Türkiye'nin üyeliğine ilişkin olarak Fransa'nın çekingenliğini ortadan kaldırabilmek için, ''Ankara'nın, Brüksel tarafından belirlenen kriterlere saygı gösterdiği ve Avrupa sınıfının iyi bir talebesi olduğu'' mesajını vereceği ifade edildi. 
     Haberde, ''Fransa'nın, Türkiye'nin üyeliğine en fazla karşı çıkan ülkelerden biri olduğu'' belirtilerek, ''bu konuda yapılan kamuoyu yoklamalarında, halkın büyük bir çoğunluğunun Türkiye'nin üyeliğine karşı çıktığı'' hatırlatıldı. 
     Le Figaro gazetesi, ''Türkiye'nin üyeliğinin Fransız siyasetini de ikiye böldüğünü sağ partiler arasında iktidardaki Halk Hareketi Birliği UMP , Fransa Demokrasi Birliği UDF ve Ulusal Cephe FN Türkiye'nin üyeliğine karşı çıkarken sol partilerden Sosyalist Parti'nin Türkiye'nin üyeliğini şartlı desteklediğini, Yeşil Parti'nin de üyeliğe destek verdiğini'' yazdı. 
     
     TÜRKİYE'YE İLGİ ARTACAK 

     Türkiye ile Fransa arasındaki ekonomik ilişkilere de değinilen haberde, ''Fransız işadamlarının Türkiye'deki ekonomik belirsizlikten etkilendikleri'' yorumu yapılırken, Türkiye'ye tam üyelik müzakerelerinin verilmesinin Fransız yatırımcılarının Türkiye'ye ilgisini de artıracağı kaydedildi. 
     Haberde, iki ülke arasındaki ekonomik ilişkilerin son 20 yılda giderek büyüdüğü belirtildi. 
     Türkiye'nin 70 milyonluk bir pazar oluşturduğu kaydedilen haberde, yaklaşık 300 Fransız şirketinin yatırım için Türkiye'yi seçtiği ifade edildi. 
     
     TÜRKİYE, PARİS'TE DAVASINI SAVUNUYOR 

     Le Parisien gazetesinde ''Türkiye, Paris'te davasını savunuyor'' başlığıyla verilen haberde de Başbakan Erdoğan'ın, 3 günlük resmi ziyareti boyunca Ankara'nın AB üyeliği konusunda Fransa'nın desteğini isteyeceği bildirildi. 
     ''Fransa'nın, AB ülkeleri içinde Türkiye'nin üyeliğine en fazla karşı çıkan üyelerden biri olduğu'' belirtilen haberde, bununla birlikte Cumhurbaşkanı Jacques Chirac'ın, ''Türkiye'nin üyeliği geri döndürülemez'' şeklindeki açıklamasına yer verildi. 
     Le Parisien gazetesi, ''kamuoyu yoklamalarına göre, Fransız halkının büyük bir kısmının Türkiye'nin üyeliğine karşı çıktığını'' da yazdı. 
     
</TEXT>
</DOC>
