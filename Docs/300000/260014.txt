<DOC>
<DOCNO> 260014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur03.html </URL>
<DATE> 2004/08/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dikkat Yağışlı hava geliyor... 
</HEADLINE>
<TEXT>

     Hava sıcaklıkları, hafta başından itibaren azalacak. Yurdun kuzey kesimleri, yeni bir yağışlı havanın etkisine girecek. 
     Meteoroloji Genel Müdürlüğü'nden yapılan ''meteorolojik değerlendirme''ye göre, geçen hafta başından itibaren yurt genelinde artarak mevsim normalleri üzerine çıkan hava sıcaklıkları azalmaya başlayacak. 
     Batı ve Orta Karadeniz'in iç kesimleri ile İç Anadolu bölgelerinde bugün başlayacak sıcaklık azalmaları, salı günü yurdun iç ve doğu bölgelerinde hissedilecek. 
     Sıcaklık düşüşlerinin en fazla hissedileceği İç Anadolu Bölgesi'nde halen 36-37 derece civarında olan en yüksek hava sıcaklığı değerlerinin, bugün 31-32, salı günü de 27-28 derece dolayında olması bekleniyor. 
     Ayrıca bugün, Marmara'nın doğusu, iç Ege ve Batı Karadeniz bölgelerinde başlayacak sağanak ve gökgürültülü sağanak yağış şeklindeki yağışlar, salı ve çarşamba günleri Marmara'nın kuzey ve doğusu, Karadeniz ile İç ve Doğu Anadolu'nun kuzey kesimlerinde devam edecek. 
     Marmara ve Kuzey Ege dışında kalan tüm yurtta normallerin 4-6 derece üzerinde seyreden hava sıcaklıklarının, beklenen azalmalarla birlikte çarşamba gününden itibaren yurt genelinde mevsim normallerinde seyredeceği tahmin ediliyor. 

     
</TEXT>
</DOC>
