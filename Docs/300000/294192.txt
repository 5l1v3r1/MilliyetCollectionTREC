<DOC>
<DOCNO> 294192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo17.html </URL>
<DATE> 2004/12/02/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fenerbahçe Bu sezon kupayı almak istiyoruz 
</HEADLINE>
<TEXT>

     Futbolda Türkiye Kupası 2. kademe kura çekiminin ardından kulüp temsilcileri eşleşmeleri değerlendirdi. 
     Kura çekiminin ardından basın mensuplarının sorularını yanıtlayan Fenerbahçe Kulübü Yönetim Kurulu Üyesi İlhan Ekşioğlu, uzun zamandır kupayı kazanamadıklarını hatırlatarak, ''Uzun yıllar yapamadığımızı yaparak, bu sezon kupayı almak istiyoruz'' dedi. 
     Fenerbahçe'nin Türkiye Kupası vesilesiyle Uşak'a gidecek olmasının güzel bir olay olduğunu ifade eden Ekşioğlu, ''Uşak seyircisine Fenerbahçe'yi seyrettireceğiz. Kulüp temsilcisinden aldığımız bilgiye göre sahalarının durumu son derece iyiymiş. Güzel bir maç olacak'' diye konuştu. 
     Uşakspor'un İstanbul temsilcisi Uğur Kazak ise Fenerbahçe'yi en iyi biçimde ağırlayacaklarını, sahalarında ışıklandırma olmadığı için karşılaşmanın gündüz yapılacağını söyledi. 
     
     GÖKŞEN ''TUR ATLAYACAĞIZ'' 
     Galatasaray Kulübü Futbol Şubesi Sorumlusu Fatih Gökşen, Kardemir Karabükspor ile kendi sahalarında oynayacaklarını kaydederek, ''İstanbul'da seyircimizin önünde rakibi yenip, tur atlayacağımıza inanıyoruz'' dedi. 
     Gazetecilerin soruları üzerine Trabzonsporlu Mehmet Yılmaz ve Yattara ile ilgili herhangi bir transfer taleplerinin olmadığını anlatan Gökşen, ''Teknik direktörümüz, 7-8 futbolcunun kasetlerini izliyor. Onun vereceği rapor doğrultusunda hareket edeceğiz. Gallardo'nun eşiyle ilgili problem var. Güney Amerikalı oyuncular, Türkiye'yi tanımadıkları için gelmeleri kolay olmuyor. Biz de başka oyunculara bakıyoruz'' diye konuştu. 
     Beşiktaş Kulübü Genel Sekreteri Kenan Öner ise Göztepe ile yapacakları Türkiye Kupası maçıyla İzmirli taraftarlara Beşiktaş'ı izlettireceklerini belirterek, ''İzmir'in bu yıl Birinci Süper Lig'de takımı yok. İzmirli futbolseverler kupa sayesinde Beşiktaş'ı izleme fırsatı bulacak. Keyifli ve zevkli bir maç olacak. Turu geçeceğimize inanıyorum'' dedi. 
     
</TEXT>
</DOC>
