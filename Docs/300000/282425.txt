<DOC>
<DOCNO> 282425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun18.html </URL>
<DATE> 2004/10/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Clinton'ın yeni hedefi BM Genel Sekreterliği 
</HEADLINE>
<TEXT>

     ABD'nin eski başkanlarından Bill Clinton'ın, Birleşmiş Milletler Genel Sekreterliği görevini üstlenme çabasında olduğu belirtildi. 
     BM Genel Sekreteri Kofi Annan'ın 2006 yılında görev süresinin sona ermesinin ardından, 56 yaşındaki Clinton'ın bu görevi üstlenmeyi umduğu söyleniyor. Bu bilgi, Clinton'ın yakın çevresindeki kişilerden Amerikan basınına sızdırıldı. 
     Clinton'ın adaylığının, BM üyesi ülkelerden çok yüksek destek görmesi bekleniyor. Ancak Bill Clinton'ın bu hedefi için temel sorunu, Amerikan hükümetinin bu adaylığa nasıl bakacağı teşkil ediyor. Bu sorunun cevabını ise, 2 Kasım'daki ABD başkanlık seçiminden sonra vermek mümkün olabilecek. 
     Demokrat Partili eski Başkan Bill Clinton'ın adaylığını, Cumhuriyetçi Partili ABD Başkanı George Bush'un, 2 Kasım seçimini kazanarak ikinci dönem başkanlığı üstlenmesi durumunda desteklememesi çok muhtemel görülüyor. Bu yılki seçimlerde Demokrat Parti başkan adayı John Kerry'nin de Clinton'ın BM Genel Sekreterliği'ne sıcak bakmayacağı, ancak buna karşı çıkmanın neredeyse imkansız olduğu için bunu onaylayacağı tahmin ediliyor. 
     Butros Butros Gali gibi Ortadoğulu ve Kofi Annan gibi Afrikalı BM genel sekreterlerinden sonra, sıranın Asyalı bir genel sekretere gelmesinin uygun olduğu söyleniyor. Bugüne kadar hiçbir Amerikalı BM genel sekreteri olmadı. Ancak ABD, hem New York'taki BM binasına ev sahipliği yapıyor, hem de BM bütçesinin en büyük destekçisi. 
     BM'yi eleştirenlerin, bu örgütün karar mekanizmasında yeterli gücü olmadığını söylediği belirtilirken, Clinton'ın bu imajı değiştirebileceği ifade ediliyor. 
     
</TEXT>
</DOC>
