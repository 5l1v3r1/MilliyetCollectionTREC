<DOC>
<DOCNO> 275561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun29.html </URL>
<DATE> 2004/09/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İran'dan Bush'a yanıt Nükleer teknolojiye sahip olmalıyız 
</HEADLINE>
<TEXT>

     İran'ın eski Cumhurbaşkanı Ali Ekber Haşimi Rafsancani, ABD Başkanı George Bush'un ''Tahran yönetiminin nükleer silahlara sahip olmasına hiçbir zaman izin vermeyecekleri'' sözüne yanıt verdi. 
     İRNA'nın haberine göre, halen Düzenin Yararını Teşhis Heyeti DYTH Başkanı Rafsancani, yaptığı konuşmada, ''Biz kesinlikle nükleer teknolojiye sahip olmalıyız. Bush da böyle konuşmalar yapmaktan uzak durmalıdır'' dedi. 
     ABD'nin büyük petrol yataklarına sahip olan İran'ın nükleer faaliyetlerden uzak durması yönündeki açıklamalarına ilişkin olarak, Rafsancani şöyle konuştu 
     ''ABD de nükleer faaliyetlerine başladığında büyük miktarda petrol kaynağına sahipti. Günümüzde dünyadaki birçok ülke nükleer enerjiden yararlanmaktadır. Amerikalılar elinde kanıt olmadığı için Parçin askeri tesisinin nükleer silah çalışmalarında kullanılabileceği gibi saçma sapan iddiaları ortaya atıyorlar.'' İran-Irak savaşı döneminde bu tesiste füze deneme çalışmaları yaptıklarını söyleyen Rafsancani, ''Açık alanda kurulu Parçin tesisinin gizli bir tarafı yoktur. Amerikalıların bu tesise ilişkin açıklaması cahilcedir. Tahran yakınında insanların yaşadığı bir yere yakın olan bu tesiste nükleer çalışma yapılabilir mi Bunlar gülünç iddialar'' dedi. 
     Bush, katıldığı bir televizyon programında, Washington'un hiçbir zaman İran'ın nükleer silahlara sahip olmasına izin vermeyeceğini, masada çeşitli seçenekler bulunduğunu, ancak ilk seçeneğin diplomasi olduğunu söylemişti. 
     ABD'deki Uluslararası Güvenlik ve Bilim Enstitüsü adlı kuruluş, Parçin askeri tesisine ait uydu fotoğraflarını yayınlamış, Tahran'ın 30 kilometre güneydoğusundaki bu tesisin nükleer silah çalışmalarında kullanılabileceği iddia edilmişti. 
     
</TEXT>
</DOC>
