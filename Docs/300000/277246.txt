<DOC>
<DOCNO> 277246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur26.html </URL>
<DATE> 2004/10/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gaziantep'te "hatalı ameliyat" iddiası... 
</HEADLINE>
<TEXT>

     Gaziantep'te, eşinin belfıtığı ameliyatının hatalı yapıldığını iddia eden kişi, ameliyatı yapan doktor hakkında Cumhuriyet Başsavcılığı'na suç duyurusunda bulundu. 
     Gaziantep Adliyesi'ne eşi Saadet Altılar 37 ile birlikte gelen Kudbettin Altılar 43 , burada yaptığı açıklamada, eşinin belfıtığı rahatsızlığı olduğunu, bu nedenle Haziran ayında Bitlis'in Tatvan İlçesi'nden gelerek Gaziantep Devlet Hastanesi'nde Beyin Omurilik ve Sinir Cerrahi Uzmanı Operatör Dr. Tevfik G. tarafından ameliyat edildiğini söyledi. 
     Ameliyatın yapılmasının ardından eşinin rahatsızlığının geçmediğini öne süren Altılar, yeniden Gaziantep'e gelerek, doktorla görüştüğünü bir sonuç alamadığını, Van 100. Yıl Üniversitesi'ne giderek eşini muayene ettirdiğini ve burada ameliyatın hatalı yapıldığının kendisine söylendiğini öne sürerek, ''Ameliyat yapan doktor hakkında suç duyurusunda bulundum. Biz bu konuda mağdur olduk, başkalarının olmasını istemiyoruz. Maddi durumum zayıf olduğu için çok zor şartlar altında bu ameliyatı yaptırdım. Doktor önce hatasını kabul etti, ancak daha sonra kabul etmedi. Şimdi bizimle görüşmüyor'' diye konuştu. 
     Saadet Altılar da Cumhuriyet Başsavcılığı'na verdiği dilekçesinde, doktora 80 milyon lira muayene, 350 milyon lira da ameliyat parası verdiklerini savundu. 
     
     SUÇLANAN DOKTOR TEVFİK G ''ŞANTAJ YAPIYORLAR'' 
     Ameliyatı yapan, Gaziantep Devlet Hastanesi'nde görev yapan Beyin, Omurilik ve Sinir Cerrahi Uzmanı Opr. Dr. Tevfik G, ise yaptığı açıklamada, hastanın yaklaşık 3 ay önce kendisine müracaat ettiğini ve ameliyat ettiğini, ancak ameliyatın yapıldığı aynı yerde rahatsızlığın tekrar oluştuğunu nüks söyledi. 
     Tevfik G, bel fıtığı ameliyatlarında bu tür durumlarla sürekli karşılaştıklarını ve hiçbir zaman iyileşme konusunda garanti veremediklerini belirterek, ''Hasta üzerinden rant elde etmeye çalışıyorlar. Bana, 1,5 milyar lira verirsen davamızdan vazgeçeriz. Yoksa senin muayenehaneni kapatırız, sen görürsün gibi sözlerle şantaj yapmaya kalkıştılar. Herhangi bir hatam yok ki, neden onlara para vereyim. İddialar tamamen asılsız. Muayene ücreti dışında hiç para almadım'' dedi. 
     
</TEXT>
</DOC>
