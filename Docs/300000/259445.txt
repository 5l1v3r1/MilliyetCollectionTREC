<DOC>
<DOCNO> 259445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/eko02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık, revizyonla geriledi 
</HEADLINE>
<TEXT>


DİE, ilk altı ayda ihracatı 416 milyon dolar, ithalatı 30 milyon dolar revize edince yıllık dış ticaret açığı 30.2 milyar dolardan 29.8 milyar dolara indi 

TARIK YILMAZ 
Yıllık dış ticaret açığı 30 milyar dolar sınırından döndü. İhracatın 416 milyon dolar, ithalatın 30 milyon dolar revize edildiği haziranda altı aylık açık 17.2 milyar dolardan 16.8 milyar dolara yıllık açık da 30.2 milyar dolardan 29.8 milyar dolara geriledi. 
Devlet İstatistik Enstitüsü DİE haziran dış ticaret verilerini açıkladı. Haziranda, ithalat bir önceki yılın aynı ayına göre yüzde 47.5 artışla 8 milyar 446 milyon dolara, ihracat yüzde 33 artışla 5 milyar 51 milyon dolara yükseldi. Dış ticaret açığı da 3 milyar 395 milyon dolarla Aralık 2003'teki 3.6 milyar dolarlık açıktan sonraki en yüksek düzeyine ulaştı. Ancak DİE'nin ilk altı aydaki rakamlarda revizyon yapması dış ticaret açığını düşürdü. 

Mayısta 235 milyon dolar 
İhracatta, sadece mayısta 235 milyon dolarlık revizyon yapan DİE'nin ilk altı aylık revizyonu 416 milyon dolar, ithalattaki revizyon ise 30 milyon dolarda kaldı. Böylece dış ticaret açığı nette 386 milyon dolar düştü. 
Bu revizyonla birlikte ilk yarıda ihracat 28 milyar 174 milyon dolardan 28 milyar 590 dolara yükselirken ithalat 45 milyar 404 milyon dolardan 45 milyar 434 milyon dolara çıktı. Değişiklikle birlikte ilk yarıda dış ticaret açığı da 17.2 milyar dolardan 16.8 milyar dolara geriledi. İlk altı ayda ihracatın ithalatı karşılama oranı ise yüzde 62.9'a indi. 
DİE'nin yılın ilk altı aylık rakamlarda revizyon yapması son 12 aydaki dış ticaret açığının da 30.2 milyar dolardan 29.8 milyar dolara gerilemesine neden oldu. Yıllıklandırılmış Temmuz 2003 - Haziran 2004 arasındaki ihracat 54 milyar 158 milyon dolar ithalat ise 83 milyar 936 milyon dolar oldu. 

'Geçici rakamlar kesinleştiriliyor' DİE Başkan Yardımcısı Ömer Toprak, revizyonun geçici verilerin kesinleşmesinden kaynaklandığını söyledi. Verilerin gümrüklerden geldiğini belirten Toprak, bazı gümrüklerin otomasyona geçmemesi nedeniyle kesin rakamların geciktiğini kaydetti. Bunun da doğal olarak bazı revizyonları beraberinde getirdiğine işaret eden Toprak, gelen rakamların artık kesinleşmiş veriler olduğunu söyledi. Toprak, rakamlarda en fazla yüzde 5 - 6 revizyon yapıldığını ifade etti. 




</TEXT>
</DOC>
