<DOC>
<DOCNO> 283364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun09.html </URL>
<DATE> 2004/10/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
The Guardian Türkiye Avrupa'nın kapısını vuran ülke 
</HEADLINE>
<TEXT>

     BBC 

İngiliz The Guardian gazetesi, dün Prens Charles tarafından açılan İstanbul Başkansolosluğu haberini verdiği sayfada Türkiye'yi işleyen bir yoruma yer verdi. 
     Gazete, Başbakan Recep Tayyip Erdoğan'ın 17 Aralık zirvesi öncesinde kimi ülkelerden yükselen itiraz seslerine karşın ikna kampanyasına hız verdiğini ve bugün Berlin'de Almanya ve Fransa'nın liderleriyle bir araya geldiği vakit, Türkiye'ye ayak direyenlerden duyduğu rahatsızlığı sözünü sakınmadan dile getirmesinin beklendiğini yazıyor. 
     Guardian'ın sorularını yanıtlayan Recep Tayyip Erdoğan, 'Türkiye'nin ulusal geleceğinin Fransa'da yapılacak bir halkoylamasına bağlanması önerisinin Türkler arasında hiç kuşku yok ki düşkırıklığı yarattığını' söylüyor. 
     Guardian'a göre Türkiye, Avrupa'nın kıyısında kalmış bir 'yarım-demokrasi' imajını artık geride bıraktı. Gazetenin ifadesiyle ülke, 'neo-İslamcıların idaresi altında, inanılmaz bir değişimden geçti'. 
     
     Yorgun lider 

     'Fakat', diyor Guardian, 'iktidarda geçirdiği 22 ay, eski futbolcuyu belli ki yormuş çünkü gözlerinin altı şiş, ve takatsiz görünüyordu'. 
     Guardian, işbaşına geldiklerinden bu yana Adalet ve Kalkınma Partisi'nin yalnız Avrupa'da değil kendi ülkelerinde de mercek altında tutulduğunu yazıyor. Gazetenin deyimiyle Türkiye'deki laik elit, Tayyip Erdoğan ve partisine hala şüpheyle bakıyor. 
     Guardian'a göre, Anadolu'nun kalbinden gelen muhafazakar AKP'liler İslamcı bir gündem için bastırıyor olabilir, ama Avrupa Birliği havucu Türkiye'nin önünde sallandığı müddetçe, Tayyip Erdoğan'ın ılımlı çizgisinde ilerlemeyi sürdürerek gelenekçi kanadı kontrol altında tutacağı düşünülüyor. 
     
</TEXT>
</DOC>
