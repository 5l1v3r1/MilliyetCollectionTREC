<DOC>
<DOCNO> 294053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/kohen.html </URL>
<DATE> 2004/12/02/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
"İmtiyaz" istemez... 
</HEADLINE>
<TEXT>


İLK bakışta "Avusturyalılara da ne oluyor " diye sorulabilir. Türkiye'nin AB üyeliğine soğuk, hatta olumsuz bakan birkaç üye ülkeden biri de Avusturya. Hem kamuoyuyla, hem de bugünkü hükümetiyle... 
Viyana'dan son çatlak ses önceki gün Şansölye Wolfgang Schüssel'den geldi. Türkiye'ye tam üyelikten "daha aşağı bir statü" verilmesi gerektiğini savunan Avusturya Başbakanı'na göre, - bazı Fransız politikacıların önerdiği gibi - "imtiyazlı bir ortaklık" düşünülebilir... 
Şansölye Schüssel'in bu sözleri, bir süredir Avusturya basınında ve siyasi çevrelerinde Türkiye'nin tam üyeliğine karşı çıkanların yüreğine su serpiyor... 

TÜRKİYE'ye "imtiyazlı ortaklık" veya "güçlendirilmiş işbirliği" statüsünün verilmesi fikrinin en çok savunulduğu ülke Fransa. Giscard d'Estaing, Nicolas Sarkozy, François Bayrou gibi ünlü isimler, bir süredir bu görüşü yaymaya çalışıyor. Bu kampanyanın Cumhurbaşkanı Jacques Chirac'ı da bir ölçüde etkilediği görüldü. Nitekim Chirac da, "AB'de Türkiye için üçüncü yol"dan söz eder oldu... 
Fransız yöneticilerinin Türkiye'nin AB üyeliği konusundaki çekingen tavrının nedenleri biliniyor. Kimileri Türkiye'nin geniş nüfusundan, coğrafyasından, farklı dininden, kültüründen dolayı AB içinde yer alamayacağını savunuyor. Kimileri kitlesel bir Türk göçünden kaygılı. Kimileri, Türkiye'nin üye olmasının AB içinde Fransa'nın - örneğin Avrupa Parlamentosu gibi kurumlarda - gücüne ve etkinliğine gölge düşüreceği görüşünde. Fransız kamuoyu, çoğunlukla Türkiye'ye ve Türklere pek iyi bir gözle bakmıyor. Tabii bunda Fransa'daki Ermeni lobisinin faaliyeti de rol oynuyor... 

FRANSA'yı anladık da Avusturya'daki olumsuz hava neden .. 
Dün bir Avusturyalı yetkiliyle yaptığımız görüşmenin ışığında bunun nedenlerini şöyle özetleyebiliriz 
Avusturya'da kamuoyunun geniş bir kesimi bazı anketlere göre neredeyse halkın üçte ikisi Türkiye'nin AB üyeliğine soğuk bakıyor.Bu eğilimde de çeşitli faktörlerin payı var. En önemlisi, "imaj" meselesidir. Birçok Avusturyalı Türkiye'yi, Avusturya'da gördükleri Türklere göre değerlendiriyor. Türkiye'nin AB sosyal ve ekonomik standartlarına uymadığını düşünüyor.Avusturya'da, AB üyesi olduğu takdirde Türkiye'den kitlesel bir göç hareketi olacağı kaygısı var.Avusturyalı siyasiler - sağdakiler kadar soldakiler de - kamuoyunun bu genel eğilimini dikkate alarak Türkiye'ye karşı tavırlarını belirliyorlar.Geçenlerde bazı gazetelerde Avusturyalıların 17. yüzyılda Viyana kapılarını askeri güçle zorlayan Türklerin şimdi de AB üyeliği yoluyla ele geçireceğini sandıklarına dair haberler çıkmıştı. Bu bir "şaka" da olsa, bazı çevrelerdeki "fobi"yi yansıtıyor... 

İŞTE bu gibi nedenler, Avusturya'yı da, Türkiye'nin AB üyeliği konusunda soğuk veya çekingen davranmaya, Şansölye Schüssel'i de Türkiye için "imtiyazlı ortaklık" gibi formülleri savunmaya itiyor. 
Bu formül henüz gündemden düşmüş değil. Gerçi Avrupa Parlamentosu önceki gün bu olasılığı dışladı ve bildirisinde böyle bir seçeneğe yer vermedi. Ama asıl önemli olan, zirveden çıkacak karar metninde böyle bir ifadenin bulunmamasıdır. Türkiye "imtiyazlı" bir şey istemiyor. "Eşit" şartlarla üyelik perspektifinden başka... 



</TEXT>
</DOC>
