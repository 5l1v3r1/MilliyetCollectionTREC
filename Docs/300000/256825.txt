<DOC>
<DOCNO> 256825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy05.html </URL>
<DATE> 2004/07/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yüce Divan'a sevk kararları Anayasa Mahkemesi'nde... 
</HEADLINE>
<TEXT>

     Eski başbakanlardan Mesut Yılmaz, eski Devlet Bakanı Güneş Taner, eski enerji ve tabii kaynaklar bakanları Cumhur Ersümer ve Zeki Çakan'ın Yüce Divan'a sevk kararları, TBMM Başkanlığı tarafından Anayasa Mahkemesi'ne gönderildi. 
     TBMM Genel Kurulu'nda soruşturma komisyonları raporlarının görüşülmesi sonrasında yapılan oylama sonucunda, eski Başbakan Mesut Yılmaz ve eski Devlet Bakanı Güneş Taner'in, Türkbank ihalesine fesat karıştırdıkları iddiasıyla Yüce Divan'da yargılanmalarına karar verilmişti. 
     TBMM Soruşturma Komisyonu'nun, Yılmaz ve Taner'in, Türk Ceza Kanunu'nun ''Devlet alım satımına fesat karıştırmak'' suçunu düzenleyen 205. maddesinden yargılanmak üzere Yüce Divan'a sevk edilmesi yönündeki kararının oylamasına 447 milletvekili katılmış ve Yüce Divan'a sevk kararı, 15 ret oyuna karşılık 429 oyla alınmıştı. 
     Eski Enerji ve Tabi Kaynaklar Bakanı Ersümer de ''Türkiye aleyhine anlaşma ve uygulamaların yapılmasına yol açtığı, devlet alım satımına fesat karıştırdığı, uyguladığı yanlış ve usulsüz enerji politikaları nedeniyle kamuyu zarara uğrattığı ve görevini kötüye kullandığı'' iddiasıyla 14 ret oyuna karşı 369 oyla Yüce Divan'a sevk edilmişti. 
     Eski Enerji ve Tabii Kaynaklar Bakanı Çakan da ''Uyguladığı yanlış ve usulsüz enerji politikaları nedeniyle kamuyu zarara uğrattığı, görevini ihmal ettiği ve kötüye kullandığı'' iddiasıyla 57 ret oyuna karşı 297 oyla Yüce Divan'a gönderilmişti. 
     Anayasa Mahkemesi, sevk kararlarını incelemesinin ardından tensip tutanağı hazırlayarak duruşma sürecini belirleyecek. Yüce Divan'daki yargılama sürecinde, iddia makamında Yargıtay Cumhuriyet Başsavcısı yer alacak. 
     
</TEXT>
</DOC>
