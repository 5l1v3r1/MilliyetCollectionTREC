<DOC>
<DOCNO> 297103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/dunya/adun.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu adamlarla AB'de işimiz zor 
</HEADLINE>
<TEXT>


Almanya'da muhalefet lideri Edmund Stoiber, "Ortaklarımızla Türkiye'nin AB üyeliğini engellemek için elimizden geleni yapacağız" dedi 

Şenol Çalabakan - Frankfurt 


Başbakan Recep Tayyip Erdoğan'ın Bild am Sonntag gazetesine verdiği bir demeci Almanya'nin iç işlerine müdahale olarak yorumlayan Alman Hıristiyan Sosyal Birlik CSU lideri Edmund Stoiber, ellerindeki bütün imkanlarla Türkiye'nin üyeliğini engelleyeceklerini söyledi. Bild am Sonntag gazetesi dünkü sayısında Erdoğan'la yapılmış geniş bir söyleşi yayımladı. "Avrupa Birliği Türkiye'ye ayrımcılık yapıyor" başlıklı haberde Erdoğan, Türkiye'nin AB üyeliğinin, sadece Avrupa'nın kendisini bir Hıristiyan kulübü olarak görmesi durumunda sorun teşkil edeceğini söyledi. 
17 Aralık'taki AB zirvesinde Türkiye'nin tam üyeliği değil, Türkiye ile üyelik müzakerelerine başlanması konusunda karar alınacağını hatırlatan Erdoğan, "Ancak tabii ki, bir an önce AB'ye girmek istiyoruz. Alman hükümetinin desteğine müteşekkiriz. Ancak maalesef Alman muhalefet, üyelik isteğimiz ile iç politika yapabileceğine inanıyor. Bunu çok büyük bir hata olarak görüyorum" diye konuştu. 
Bu sözler, muhalefet partilerini kızdırdı. Başbakan Erdoğan'ın bu açıklamasını, "Almanya'nın iç politikasına müdahale" olarak yorumlayan CSU Genel Başkanı Edmund Stoiber, Frankfurter Allgemeine gazetesine yaptığı açıklamada, "2006'da lider olacağız ve ortaklarımızla, mesela Fransa ile, Türkiye'nin AB üyeliğini engellemek için elimizden geleni yapacağız" dedi. Türkiye'nin AB üyeliğinin Avrupa'daki insanların nezdinde kabul görmeyeceğini ileri süren Stoiber, hedeflerinin imtiyazlı ortaklık olduğunu belirtti. CSU lideri Stoiber, "Erdoğan, 17 Aralık'ta Türkiye ile uçu açık bir görüşme yapılabilmesi sonucunun çıkması için CDU Genel Başkanı Angela Merkel ile benim büyük bir mücadele verdiğimi bilmeli" dedi. 
Almanya'da genel seçimler 2006'da yapılacak. İktidardaki Sosyal Demokrat Parti SPD , son aylarda büyük oy kaybına uğradı. 3 Aralık'ta yapılan bir ankete göre partilerin oy dağılımı şöyle 
CDU CSU Yüzde 38, SPD Yüzde 33, Yeşiller yüzde 11, Hür Demokrat Parti FDP Yüzde 8, Demokratik Sosyalizm Partisi PDS Yüzde 6, Diğer Yüzde 4. Bu oy dağılımında CDU CSU ile FDP koalisyonu yüzde 46 ile birinci, SPD Yeşiller koalisyonu ise yüzde 44 oy oranı ile ikinci parti. 


</TEXT>
</DOC>
