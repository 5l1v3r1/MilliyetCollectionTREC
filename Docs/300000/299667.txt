<DOC>
<DOCNO> 299667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas11.html </URL>
<DATE> 2004/12/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yılbaşında alınmaması gereken 10 hediye 
</HEADLINE>
<TEXT>

     Yılbaşında sevdiklerini hediyeyle sevindirmek isteyenlere uyarı hediye alırken, Doğal Hayatı Koruma Vakfı'nın WWF tavsiyelerini dikkate alın. 
     Merkezi İsviçre'de bulunan WWF, hediye seçimi yapılırken, soyu tükenme tehdidiyle karşı karşıya olan hayvan ve bitki türlerinden kaçınılmasını istedi ve alınmaması gereken 10 maddelik bir hediye listesi sundu. 
     Listede, mercan mücevheratı, sadece Hazar denizindeki mersin balığının yumurtasından yapılan Beluga havyarı, timsah derisi, kaplan ve üretiminde kaplandan faydalanılan eşyalar, fildişi, Tibet antilobunun yününden yapılan eşarp, bazı kaktüs türleri ve enerji tüketimine katkı sağlayan elektronik eşyalar yer alıyor. 
     WWF açıklamasında, üretiminde kaplandan faydalanılan ilaç ve şans getirdiği düşünülen hediyelik eşya ticaretinin yasadışı olduğu hatırlatıldı. 
     Açıklamada, fil neslini tükenme tehdidiyle karşı karşıya bırakan fildişi ticaretini önlemek amacıyla alınacak hediyenin fildişinden yapılmamış olmasına dikkat edilmesi istendi. 
     Yalnızca Hazar denizinde yaşayan Mersin balığından elde edilen havyarın, sadece kavanoz içinde satın alınması ve sertifikalı olmasına dikkat edilmesi gerektiği belirtilen açıklamada, yasadışı avlanmanın mersin balığının soyunu tükettiğine dikkat çekildi. 
     Tibet antilobunun yününden yapılan son moda eşarpların kesinlikle alınmaması gerektiği ifade edilen açıklamada, ''Yünü sağlamak için antilop öldürülüyor'' denildi. 
     Açıklamada, birçok kaktüs türünün uluslararası alım-satımının yasak olduğu belirtildi ve enerji tüketimini artıran, televizyon ve müzik seti gibi elektronik eşyalar alınırken çevre üzerindeki tehdidin göz önüne alınması istendi. 
     
</TEXT>
</DOC>
