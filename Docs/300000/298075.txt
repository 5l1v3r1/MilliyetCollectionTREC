<DOC>
<DOCNO> 298075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/ekonomi/eko05.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'YTL'de ilk şoku 40 günde atlatırız' 
</HEADLINE>
<TEXT>


TARIK YILMAZ 

Bakırköy Ruh ve Sinir Hastalıkları eski Başhekimi, Yeditepe Üniversitesi Tıp Fakültesi Öğretim Üyesi Doç. Dr. Arif Verimli, YTL'ye geçişte ilk şok etkisinin atlatılmasının 40 günü bulacağını, ilk iki ayın kendini planlama ve sorunun üstesinden gelmeyle geçeceğini söyledi. 
Maltepe Üniversitesi'nde düzenlenen 'YTL'ye geçişe ekonomik ve toplumsal yaklaşımlar' konulu panelde paradan sıfır atılmasına ilişkin sorunlar masaya yatırıldı. 'YTL'ye geçişin psikolojik etkileri' konulu bir sunum yapan Prof. Verimli, TL'den sıfır atılması tanımının yanlış olduğunu belirterek, "Biz bu parayı kirlettik. Dolayısıyla sıfır atma değil. Sıfırdan arındırma olarak halka anlatılmalıydı. Böylece kamuoyunda psikolojik olarak daha pozitif algılanırdı" diye konuştu. 
Sıfır atılmasının yalnızca teknik değil aynı zamanda psikolojik bir olgu olduğunu anlatan Verimli şöyle konuştu "1999'da Gölcük depreminden bölge halkının etkilenme oranı yüzde 100'dü. Üç yıl sonunda yüzde 8'lere indi. Halkın kafasında sıfırları atmak da bana göre 3 - 3.5 yıl sürecek. YTL'ye geçişte ilk şok etkisinin atlatılması 40 gün olacak. Sorunun üstesinden gelme ve vatandaşın bütçe planlaması yapması ise iki ayı bulur." 

Euro uyarısı 
İstanbul Ticaret Odası adına konuşan Prof. Dr. Veysi Seviğ de, Arjantin'de paradan sıfır atılması sonrası bin 500, euroya geçiş sonrası ise 500 kişinin çıkan tartışmalar nedeniyle cinayete kurban gittiğini söyledi. YTL'ye geçişe 15 gün kalmasına karşın paraları şeklen gören olmamasını eleştiren Seviğ, ABD'nin dolarları değiştirmeden bir yıl önce paraları halkın ellerine alıp, gördüklerini hatırlattı. 


</TEXT>
</DOC>
