<DOC>
<DOCNO> 274150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/axspo02.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi her şey farklı 
</HEADLINE>
<TEXT>


Manchester United'ın teknik patronu Ferguson, Fenerbahçe maçıyla ilgili ilginç mesajlar verdi. İngiliz hoca, "O yenilgiyi unutmadım. Ama şimdi daha iyi bir ekibe sahibim" yorumunu yaptı 

MEHMET DEMİRCAN 


"Kazanmalıyız" 
ŞAMPİYONLAR Ligi'nde salı günü Fenerbahçe'yi sahasında konuk edecek Manchester United'ın dünyaca ünlü hocası Sir Alex Ferguson, 1996'daki yenilgiyi unutmadığını söyledi. İngiliz hoca, uzun yıllar sonra gelen mağlubiyetle ilgili yorumunda, "Ama şimdi her şey farklı. Çok iyi bir ekibe sahibim. Takımın performansı da üst düzeyde. Aynı olayı bir daha yaşamak istemiyoruz. Zaten sahamızdaki tüm maçları kazanmak zorundayız" dedi. 

Neville de iddialı 
MANCHESTER'IN emektarı Phill Neville da, Fenerbahçe'nin en azından bir beraberlik için geleceğini bildiklerini söyledi. Neville, "Gol atmak için de fırsat kollayacaklar. Fenerbahçe'ye saygı duyuyoruz. Ancak kendimize çok güveniyor ve her takımı yenebileceğimizi biliyoruz. Avrupa kupalarında son yıllarda istediğimiz sonucu alamıyoruz. Bu nedenle gruptan çıkmak için her şeyi yapacağız" ifadesini kullandı. 

Budapeşte'de Fener sürprizi 

RESMİ temaslarda bulunmak üzere Macaristan'ın başkenti Budapeşte'ye giden İstanbul Büyükşehir Belediye Başkanı Kadir Topbaş'a Fenerbahçe forması hediye edildi. Açılışı gelecek ay yapılacak Fenerbahçe Aziz Yıldırım Altyapı Spor Tesisleri'ne davet edilen Topbaş'a, bu ülkede Fenerbahçe adıyla mücadele eden minik futbolcular, Sarı - Lacivertli forma hediye etti. 
TESİSLERİ gezen Topbaş, kendisinin de koyu bir Fenerbahçe taraftarı olduğunu belirtti. Sarı - Lacivertli oyuncular arasında şaşkınlığını gizleyemeyen Topbaş, "Türk - Macar Ticaret Odası Başkanı Suat Karakuş tarafından sürpriz bir şekilde bu tesislere getirildim. Fenerbahçeli Macar minik futbolculardan aldığım forma beni duygulandırdı ve çok mutlu etti'' dedi. 

Ankara'da aynı kadro 

YUSUF DURSUN 

Konvoy yapılacak 
SARI - Lacivertli takım, Gençlerbirliği maçı için bu sabah Ankara'ya uçacak. Ankaralı Fenerbahçeliler Derneği, Genç Fenerliler ve Bilkent Üniversitesi Fenerbahçeliler'i, kafileyi havalimanından itibaren karşılayacak ve konvoy oluşturup, otele kadar eşlik edecek. Bu arada Kara Kuvvetleri Komutanı Yaşar Büyükanıt Sarı-Lacivertliler'i yemekte konuk edecek. 

Yüzde 86 "Evet" dedi 
DAUM, Malatyaspor galibiyeti sonrası övgü alan kadroyu büyük olasılıkla Ankara'da değiştirmeyecek. Böylece Serkan ve Deniz de, ilk kez eski takımlarına karşı forma giyecek. Öte yandan www.fenerbahce.org'da yapılan "Şampiyonlar Ligi'nde bir üst tura çıkabilir miyiz" konulu ankete, 20 bin kişi katıldı, yüzde 86 "evet" derken, yüzde 14 "hayır" yanıtını verdi. 

'Lyon da tehlikeli' 

"Çok disiplinli" 
MANCHESTER United ve Lyon'un maçlarını izleyerek İstanbul'a dönen Daum, iki rakibin de kanat organizasyonu ve hava toplarındaki etkilerine dikkat çekti. Lyon'un çok iyi ayağa pas yaptığına değinen Alman hoca, "Orta alanda rakipten presle iyi top çalıyorlar. En büyük özellikleri, oyun disiplininden bir an bile olsun, kopmamaları. Bu durum bizim işimizin ne kadar zor olduğunu gösteriyor" dedi. 

Abidal yok 
DAUM, Manchester ve Lyon'nda alacakları sonuçlarla Şampiyonlar Ligi'ndeki kaderlerinin çizileceğini hatırlattı, "Bu iki karşılaşmada kalecimize ve defansımıza çok iş düşecek" ifadesini kullandı. Bu arada Toulouse maçında sakatlanan Lyon'un en önemli savunma oyuncusu Eric Abidal'ın dizinde yırtık tespit edildi. Abidal'ın sahalardan en az bir ay uzak kalacağı ve Fenerbahçe karşısında forma giyemeyeceği bildirildi. 


</TEXT>
</DOC>
