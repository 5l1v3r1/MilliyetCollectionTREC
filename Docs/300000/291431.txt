<DOC>
<DOCNO> 291431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko23.html </URL>
<DATE> 2004/11/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tayland pazarlıkta sınır tanımıyor... 
</HEADLINE>
<TEXT>

     Kuş gribi hastalığı nedeniyle en önemli gelir kapısı tavuk ihracatı darbe alan Tayland, yeni pazarlık teknikleri geliştiriyor. 
     Önde gelen Avrupa ülkelerinden ortaklıklarla kurulan Airbus'tan 2 milyar dolarlık uçak alımı anlaşması imzalayan Tayland, AB'nin gıda ithalatı kurallarını yumuşatmasını istiyor. 
     Gazetecilere konuşan Tayland Başbakanı Thaksin Shinawatra, ''Avrupa Birliği tavuk, karides ve çiftlik ürünleri ihracatımıza izin verene kadar Thai Havayolları yöneticilerine uçak alımlarını ertelemelerini söyledim'' dedi. 
     ''Airbus'la imzaladığımız sadece niyet mektubuydu. Nihai anlaşma değildi'' diyen Shinawatra, şunları kaydetti 
     ''AB'nin bize yanlış yapıp yapmayacağının kesinleşmesi gerekiyor. Bize karşı açık olmalılar. Bizden daha fazla çiftlik ürünü ithalatı yapmalarını istiyoruz. 
     Ağustos'ta liste fiyatı 2 milyar doları geçen 8 Airbus yolcu uçağı alımı konusunda anlaşan Tayland'ın ulusal havayolu Thai, 6 adet de Boeing uçağı almayı kararlaştırmıştı. 
     AB, kuş gribi hastalığının sık sık görüldüğü Tayland'a uyguladığı kümes ürünleri yasağını, en son geçtiğimiz eylül ayında aldığı kararla 31 Mart 2005 tarihine kadar uzatmıştı. 
     Kuş gribi hastalığı ortaya çıkmadan önce dünyanın dördüncü büyük tavuk ihracatçısı olan Tayland, daha önce de ''nasıl olsa ikisi de kanatlı'' diyerek İsveç ile tavuk karşılığı uçak alımı anlaşması yapmak istemiş, Rusya'ya ise tavuk karşılığı silah anlaşması önermişti. 
     
</TEXT>
</DOC>
