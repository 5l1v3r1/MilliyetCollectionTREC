<DOC>
<DOCNO> 297087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur17.html </URL>
<DATE> 2004/12/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Kayıp trilyon" davasında Halil Ürün tahliye oldu... 
</HEADLINE>
<TEXT>

     Kapatılan Refah Partisi'nin RP yöneticilerinin yargılandığı ve kamuoyunda ''Kayıp trilyon'' davası olarak bilinen yargılama sonucunda 1 yıl 2 ay hapis cezası alan RP'nin Afyon eski İl Başkanı Halil Ürün, cezasını tamamlayarak tahliye oldu. 
     Hapis cezasının infaz süresi olan 170 günü Afyon Kapalı ve Açık Cezaevi'nde tamamlayan Ürün, cezaevi çıkışında AK Parti Afyon İl Başkanı Burhanettin Çoban, Merkez İlçe Başkanı Semai Kaya, Afyon Barosu Başkanı Mümtaz Akıncı ve partililer tarafından karşılandı. 
     Cezaevinin önünde sabah saatlerden itibaren Ürün'ün tahliyesini bekleyen yakınları ve partililer, tahliyenin ardından AK Parti il binasına geçtiler. 
     Partililer tarafından ayakta alkışlanan Ürün, yaptığı konuşmada, cezaevinde bulunduğu sürede özgürlüğün kıymetini anladığını belirterek, ''Özgürlüğümü bundan sonra daha iyi değerlendireceğim'' dedi. 
     Gazetecilerin sorularını yanıtlayan Ürün, şunları söyledi 
     ''Kamuoyuna idari ve hukuk sistemimize kırgın olduğumu iletmek istiyorum. Ben bu cezayı kesinlikle hak etmedim. 
     Özel evrakta sahtecilik suçunun gerekleri bellidir. Özel evrakta sahtecilikten bizi mahkum ettiler. Bu, neticeleri itibariyle çok ağır bir suç. Son ceza kanunundaki değişiklikler olmasa, belki de nefes bile alamayacaktık. 
     Suçun şahsiliği diye bir şey vardır. Ama suçlunun 2.5 yaşındaki kızının koluna mühür vuramazsınız. 70 yaşındaki babasına mühür vuramazsınız.'' 
     
</TEXT>
</DOC>
