<DOC>
<DOCNO> 285430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko38.html </URL>
<DATE> 2004/11/02/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Otomotiv derneklerinden ÖTV artışına tepki... 
</HEADLINE>
<TEXT>

     Otomotiv sektör dernekleri, binek otomobillerin Özel Tüketim Vergisi ÖTV oranlarının artırılmasıyla ilgili son düzenlemenin pazarın yüzde 20 civarında daralmasına ve vergi gelirlerinin azalmasına yol açabileceğini bildirdi. 
     Otomotiv Sanayii Derneği OSD , Taşıt Araçları Parça Sanayicileri Derneği TAYSAD , Otomotiv Distribütörleri Derneği OSD ve Otomotiv Yetkili Satıcıları Derneği'nden OYDER ÖTV artışına ilişkin ortak bir açıklama yapıldı. 
     Açıklamada, otomobillerde ÖTV'nin yanı sıra ÖTV'li matrahtan yüzde 18 oranında KDV de alındığı belirtilerek, bu nedenle söz konusu artışların toplam vergi yükü açısından yansımasının silindir hacmi 1600 cc'ye kadar olan otomobillerde 8.3 puan, 1600 ile 2000 cc arası otomobillerde 9.4 puan, 2000 cc'yi aşan otomobillerde 10.6 puan değerinde olduğu kaydedildi. 
     Ortak açıklamada, Merkez Bankası verilerine göre 2004 yılı Ocak-Eylül ayları arasında cari işlemler açığının 10.5 milyar dolar olduğu, bir süreden beri otomobil ithalatının bunun başlıca nedeni olarak açıklandığı kaydedilerek, DİE verilerine göre bu yılın Ocak-Eylül döneminde kara taşıtları ile bunların aksam ve parçaları ithalatının 7.5 milyar dolar tutarında olduğuna işaret edildi. 
     Otomobil ithalatının bu toplam içinde 2.6 milyar dolar civarında bulunduğuna değinilen açıklamada, geri kalan ithalatın 2004 yılında 500 bin adeti ihracat olmak üzere toplam 850 bin adet taşıt aracı üretimi ile parktaki 8.5 milyon adet motorlu aracın aksam ve parça ihtiyacına ve diğer taşıt araçları ithalatına ait olduğu bildirildi. 
     
     ''İTHALATIN YÜZDE 13'ÜNÜ OTOMOTİV ÜRÜNLERİ OLUŞTURUYOR'' 
     Bu nedenle cari açığın en önemli nedeni olarak görülen otomobil ithalatının 7.5 milyar dolar olduğu ifadesinin doğru olmadığının savunulduğu açıklamada, Türkiye'nin son 15 yılda artarda yaşanan ekonomik krizlerin etkisinden ve kırılganlıktan siyasi ve ekonomik istikrar içinde ihracata dayalı bir büyüme stratejisi ile kurtulmaya çalıştığı belirtildi. 
     Otomotiv sektörünün ülke ekonomisine ve büyümesine doğrudan katkısının tartışılmaz önemde olduğu vurgulanan açıklamada, otomotivin ihracatta 2. sektör konumunda bulunduğu ve Türkiye ihracatının yüzde 16'sını gerçekleştirdiği anımsatıldı. 
     2004 yılı toplam ithalatın 95 milyar dolar olması, ithal edilen araçlar, yerli üretim için aksam ve parça ithalatı ile parktaki 8.5 milyon aracın yedek parça ihtiyacı için 2004 yılında sektörde toplam 12 milyar dolar ithalat beklendiğine işaret edilen açıklamada, şöyle denildi 
     ''Bir başka deyişle ithalatın yüzde 13'ünü otomotiv ürünleri oluşturmaktadır. Görüleceği üzere, toplam dış ticaret açığı 35 milyar doların yüzde 7'si otomotiv ürünlerinden oluşmaktadır. Toplam 35 milyar dolar dış ticaret açığının küçük bir bölümünü oluşturan 2.5 milyar dolarlık otomotiv dış ticaret açığının ani vergi artış kararları ile önlenmesi mümkün değildir. Sektörümüzdeki dış ticaret açığının sürekli olarak giderilmesi, sektörümüzün yapısı gereği ancak rekabet gücümüzü artıracak yeni yatırımlar ve istikrarlı büyüyen bir iç pazar gibi temel yapısal önlemler ile mümkündür.'' 
     
     ''HER 1 PUANLIK ARTIŞ PAZARI YÜZDE 3 DARALTIR'' 
     Ortak açıklamada, satış vergilerinin 2004 yılı içinde sürekli olarak değişikliğe uğradığı, bu değişikliklerin en çok ülkemizde de üretimi yapılan silindir hacmi 1600 cc'ye kadar olan otomobillerin vergi oranlarında büyük artış yarattığı ve artarda yapılan bu düzenlemelerle satış fiyatı üzerinde çok yüksek düzeylere ulaşan vergilerin ihtiyaç duyulan istikrarlı gelişme ortamını çok olumsuz etkilediği savunuldu. 
     Açıklamada, devamla şu görüşler dile getirildi 
     ''Çok sık ve ani vergi düzenlemeleri pazarın istikrarsız ortamda sürekli daralmasına neden olmaktadır. Yabancı yatırımcılar için ise istikrarsız ve sürekli daralan bir iç pazar ortamı en önemli engeldir. Bu nedenle ülkemiz doğrudan yabancı sermaye içeren yeni ve büyük çaplı yatırım fırsatlarını kaçırmakta ve küresel otomotiv sanayi için önemli bir yatırım alanı olma şansını yitirmektedir. Bu nedenle önümüzdeki yıllarda yakalamış olduğumuz ihracat potansiyelinin sürdürülememesi riski bulunmaktadır.'' Vergi oranında yapılan her 1 puanlık artışın pazarın yüzde 3 oranında daralmasına neden olduğuna dikkat çekilen açıklamada, ''Yapılan son düzenlemenin, pazarın yüzde 20 civarında daralmasına ve vergi gelirlerinin azalmasına yol açacağı hesap ve tahmin edilmektedir. Pazarda talep daralması 2005 yılında daha da artarak devam edecektir. Bu durumda vergi artışlarının, cari işlemler açığını ne şekilde karşılayacağı da merak konusudur. Kaldı ki alınan önlemlerin cari işlemler açığı üzerindeki etkisinin, en az 3-4 ay sonra görüleceği ve açığın daha başka yapısal nedenleri bulunduğu da bilinmektedir'' denildi. 
     
</TEXT>
</DOC>
