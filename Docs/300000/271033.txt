<DOC>
<DOCNO> 271033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/dunya/adun.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte küresel terör 
</HEADLINE>
<TEXT>


Cakarta'daki Avustralya elçiliğine bomba yüklü araçla yapılan saldırının görüntüleri, Kasım 2003'te İstanbul'daki 4 intihar saldırısını hatırlattı. Eylemin tarzı ve sonuçları büyük benzerlikler taşıyor 

DIŞ HABERLER SERVİSİ 


Geçtiğimiz perşembe Endonezya'nın başkenti Cakarta'da 9 kişinin öldüğü, 182 kişinin yaralandığı Avustralya Büyükelçiliği'ne yönelik bombalı araçla yapılan intihar saldırısının güvenlik kameraları tarafından çekilen görüntüleri yayımlandı. Görüntüler, El Kaide bağlantılı İslami Cemaat terör örgütünün üstlendiği saldırının, yapılış tarzı ve yarattığı yıkım bakımından, geçen yıl kasımda İstanbul'da 50'den fazla can kaybına yol açan HSBC, İngiliz Konsolosluğu ve 2 sinagoga düzenlenen saldırılara birebir kopyası denecek kadar çok benzediğini gösterdi. 
Cakarta'daki 2 farklı iş merkezinin kameralarınca çekilen görüntülerin ilkinde, patlayıcı yüklü olduğu daha sonra anlaşılan Daihatsu marka bir minivanın Avustralya Büyükelçiliği'ne doğru yol aldığı görülüyor. "Kuningan Plaza" adlı merkezin kameraları, patlayıcı yüklü minivanı, çocuğunun elinden tutmuş bir kadının yanından geçerken gösteriyor. 
Elçiliğin tam karşısındaki "Plaza 89" adlı başka bir merkezin kameralarının çektiği görüntülerde ise patlayıcı yüklü kamyonetin havaya uçması görülüyor. Kameraların patlama sırasında çalıştığı 5 saniyelik görüntülerde, elçiliğin girişindeki güvenlik bariyerinin parçalanarak havaya uçuşu ile ortalığın toz bulutu içinde kalışı seçiliyor. 
Saldırılardan sonra tüm camları kırılan elçilik binasının ön cephesinin, İstanbul'daki HSBC binasında olduğu gibi sıvası dökülmüş, binanın neredeyse iskeleti kalmıştı. Patlama, ayrıca elçilik binası önündeki yolda bir krater açılmasına neden olmuştu. 

Patlayıcı da benziyor 
Cakarta saldırısı, kullanılan patlayıcılar açısından da İstanbul'daki saldırılara benzerlik gösteriyor. İstanbul'da patlayıcı, petrol ve amonyum nitrat karışımı kullanılırken, Cakarta'da da tarım ilaçlarının hammaddesi olan sülfür ve TNT karıştırılarak patlatıldı. Her 2 karışım da, kolay elde edilen ucuz malzemeden oluşuyor. 


</TEXT>
</DOC>
