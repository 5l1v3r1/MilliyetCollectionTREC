<DOC>
<DOCNO> 288958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun48.html </URL>
<DATE> 2004/11/15/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Powell'ın istifa öyküsü... 
</HEADLINE>
<TEXT>

     ABD Başkanı George Bush yönetiminde istediği ölçüde nüfuz sağlayamayan ılımlı Dışişleri Bakanı Colin Powell'ın, görevinden buruk ayrıldığı bildirildi. 
     Muhafazakar eğilimli The Weekly Standart Dergisi'nin İcra Editörü Fred Barnes, ''Powell, ülkenin ve dünyanın kaderini etkileyecek önemli olaylarda Başkan Bush'a nüfuz edemedi. Powell'ın zamanının büyük kısmı, Başkan Yardımcısı Dick Cheney ve Savunma Bakanı Donald Rumsfeld ile mücadeleyle geçti. Sonunda Başkan'ın önemli politikalarını pek fazla etkileyemeyen Powell'ın buruk ayrıldığını söylemek yanlış olmaz'' diye konuştu. 
     Bazı gözlemcilere göre Powell'ın ayrılışı, beklenenden erken oldu. Gözlemciler, Filistin Lideri Yaser Arafat'ın ölümünün ardından Filistin-İsrail sorununda çözüm yönünde bir fırsat penceresinin ortaya çıktığının, bizzat Başkan Bush tarafından dile getirildiğini ifade ederek, böyle bir süreçte Powell'ın tecrübeli yaklaşımının normalde yararlı olması gerektiğini söylediler. 
     İkinci dönem için yemin ederek göreve başlamasının ardından Avrupa ile yakınlaşmak için bu kıtadaki ülkeleri ziyaret edeceğini açıklayan Bush'un, Fransa ve Almanya gibi ülkelerle ilişkilerin düzeltilmesinde, bu ülkelerde saygı gören Powell'ın katkısının olacağı düşünülüyordu. Görevden şimdi ayrılmasıyla, Powell'ın Ortadoğu barış süreci ve Avrupa ile ilişkiler konusunda Başkan Bush'a etkide bulunması imkanı ortadan kalktı. 
     Başkan Bill Clinton döneminin ABD Dışişleri Bakanlığı Sözcüsü James Rubin, ''Powell'dan sonra hiç kimse, Cheney ve Rumsfeld gibi isimlerin karşısına dikilme cesaretine ve gücüne sahip olamayacak'' dedi. Bu arada Güney Amerika gezisinde olan Rumsfeld'in de Bush'un yeni kabinesinde yer alıp alamayacağı belli değil. 
     Powell, Amerikan medyasına göre cuma günü Bush'a istifasını sundu. Amerikan televizyonlarının ABD Dışişleri Bakanlığı kaynaklarına dayandırdığı yoruma göre, Bush ile Powell arasında geçen diyaloğun ardından iki taraf da Dışişleri Bakanı'nın ayrılmasının zamanının uygun olduğu yönünde mutabık kaldı. 
     Colin Powell, bugün ABD Dışişleri Bakanlığı'nın üst düzey personelini toplayarak, ayrılma kararını iletti. Bu gelişmenin hemen ardından da Amerikan televizyonları flaş olarak, Powell'ın istifasını duyurdu. 
     
     POWELL, DÜNYA BANKASI'NA GİDEBİLİR 
     Öte yandan, istifa eden Powell'ın, gelecek dönemde Dünya Bankası'nın başına geçmesi ihtimali bulunuyor. 
     Dünya Bankası'nın mevcut başkanı Amerikalı James Wolfensohn'un görev süresi gelecek yıl sona erecek. 
     Kardeş kuruluşlar Uluslararası Para Fonu IMF ve Dünya Bankası'nın geleneklerine göre, IMF'nin başına daima bir Avrupalı isim, Dünya Bankası'nın başına ise bir Amerikalı getiriliyor. 
     Washington kulislerindeki yorumlarda, bu çerçevede Powell'ın, Wolfensohn'dan sonra Dünya Bankası başkanlığına geçmesi ihtimaline işaret ediliyor. 
     Powell'ın bu şekilde, dünyanın gelişmekte olan ülkelerine projeler bazında katkıda bulunan Dünya Bankası aracılığıyla, uluslararası etkili bir konumda pozisyon alabileceği belirtiliyor. 
     
</TEXT>
</DOC>
