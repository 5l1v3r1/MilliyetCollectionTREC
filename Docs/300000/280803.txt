<DOC>
<DOCNO> 280803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur43.html </URL>
<DATE> 2005/03/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cerrah ''Yasalar neyi gerektiriyorsa biz onu uygularız'' 
</HEADLINE>
<TEXT>

     İstanbul Emniyet Müdürü Celalettin Cerrah, TBMM'de kabul edilen yasaları uygulamanın görevleri olduğunu belirterek, ''Yasalar neyi gerektiriyorsa biz onu uygularız'' dedi. 
     Cerrah, İstanbul Emniyet Müdürlüğü'nün Vatan Caddesi'ndeki kompleksinde görev yapan gazetecilerle öğle yemeğinde bir araya geldi. 
     Yemek sırasında basın mensuplarının sorularını da cevaplandıran Cerrah, 1 Nisan 2005 tarihinde yürürlüğe girecek Türk Ceza Kanunu'na ilişkin bir soru üzerine, ''TBMM'de 550 milletvekili var, komisyonlar var. Bizim görevimiz, komisyonlarca hazırlanan ve TBMM'de kabul edilen yasaları uygulamaktır. Yasalar neyi gerektiriyorsa biz onu uygularız'' diye konuştu. 
     Cerrah, basın mensuplarının, 1 Nisan'dan sonra emniyette görev yapıp yapamayacaklarına ilişkin sorusuna da, ''Yürürlüğe girecek yasaların tatbikatında her şey netlik kazanır'' karşılığını verdi. 
     
</TEXT>
</DOC>
