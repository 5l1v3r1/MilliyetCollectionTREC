<DOC>
<DOCNO> 260298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo44.html </URL>
<DATE> 2004/08/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Trabzonspor, Avrupa Kupalarında 66. randevuda... 
</HEADLINE>
<TEXT>

     Avrupa Şampiyonlar Ligi 2. ön eleme turu ikinci maçında kendi sahasında Letonya'ın Skonto Riga takımıyla karşılaşacak olan Trabzonspor, Avrupa Kupaları'ndaki 66. maçına çıkacak. 
     İlk kez Avrupa Şampiyonlar Ligi'ne katılma hakkı elde eden bordo- mavililer, 37 yıllık tarihinde Avrupa Kupaları'nda bugüne dek yaptığı 65 karşılaşmada, 26 mağlubiyet, 24 galibiyet ve 15 beraberlik elde etti. 
     Deplasmanda Skonto Riga ile 1-1 berabere kalan Karadeniz ekibi, Avrupa Kupaları'nda yaptığı karşılaşmalarda 86 gol atarken, kalesinde 102 gol gördü. 
     
     EN BÜYÜK BAŞARISI 3. TUR 
     Trabzonspor'un Avrupa Kupaları'nda en iyi başarısı UEFA Kupası'nda oldu. 
     Bordo-mavililer, 1994-95 sezonunda 1. turda Romanya'nın Dinamo Bükreş, 2. turda İngiltere'nin Aston Villa takımını eledikten sonra 3. tura yükselmeyi başarmış, ancak 3. turda İtalya'nın Lazio takımına elenmişti. 
     Karadeniz ekibi, 1991-92 sezonunda da ilk turda Yugoslavya'nın H. Gradjanski takımını, 2. turda Fransa'nın Oliympic Lyon takımını elerken, üçüncü turda Danimarka'nın Kopenhag takımına elenerek kupaya veda etmişti. 
     
     DEVLERE KARŞI ZAFERLER 
     Trabzonspor, Avrupa kupalarında oynadığı maçlar içerisinde çok güçlü olan takımları yendi. 
     Bordo-mavililer, Barcelona, Liverpool, İnter ve Aston Villa'yı 1- 0'lık sonuçlarla yenmeyi başardı. 
     Karadeniz ekibinin Avrupa Kupaları'nda en golcü oyuncusu ise 23 golle Hami Mandıralı oldu. 
     Öte yandan, Trabzonspor son olarak UEFA Kupası'nda kendi sahasında karşılaştıkları İspanya takımı Villarreal FC takımına 3-2 yenilmişti. 
     
</TEXT>
</DOC>
