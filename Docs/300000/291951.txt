<DOC>
<DOCNO> 291951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/yilmaz.html </URL>
<DATE> 2004/11/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
MÜSİAD önerisi 'Esnek program gözetimi' 
</HEADLINE>
<TEXT>


Dr. İbrahim Öztürk'ün "raporunda" yer alan "MÜSİAD, IMF ile stand - by programlarının Türkiye'ye zarar verdiğine inanmaktadır" sözünün zamanlaması çok isabetli 
Türkiye ekim ayında kesilen stand - by anlaşmaları için geri sayıyor... 
AKP'ye ters açı yapmaz, Müstakil Sanayici ve İşadamları Derneği MÜSİAD . Yeni Başkanı Dr. Ömer Bolat, Ülker'in tepe yöneticilerindendir. Üyeleri AKP'nin tabanını oluşturan siyasal, sosyal ve dini referanslara sahiptir. 
AKP ile çelişkilerini izlemek açısından, MÜSİAD Yayınları'ndan çıkan, Dr. İbrahim Öztürk imzalı "Türkiye - IMF İlişkileri" kitabını raporunu önemsiyorum. 
Boğaziçi Üniversitesi Ekonomi Bölümü'nden mezun olan Dr. Öztürk, aynı üniversitede Japon ekonomisi dersi veriyor ve Tokyo'da akademik çalışmalarını sürdürüyor. O nedenle Öztürk'ün kitabında Asya krizi de önemli bir yer tutuyor. 
Bolat'ın kitapta şu eleştirileri yer alıyor 
"Türkiye'nin yakalamış olduğu istikrarı çekemeyen kesimlerin bir taraftan kendi finans ekonomisine dayanan hesaplarını garantiye almak, diğer taraftan ise siyasi emellerini gerçekleştirmek için hükümeti etkileme girişimleri hızla devam etmektedir. Bu çerçevede IMF'nin standart reçetesini eleştiren görüşlere ve alternatif arayışlara karşı çıkmakta, milletin hayrına olacak herhangi bir tasarrufta bunu köstekleyici tavırlar içine girmektedirler. İnsanlarımızın ülke ekonomisi içinde cereyan eden bu karmaşık ilişkileri görmesi, anlaması ve doğru okuması gerekmektedir. Türkiye'nin içine düştüğü borç sarmalından çıkması ancak kendi ekonomik programını uygulaması ve kendi kaynaklarını harekete geçirmesiyle mümkün." 

"Türkiye - IMF İlişkileri" Dr. Öztürk, AB üyelik müzakeresine yönelik beklenti ve yenilenme aşamasına gelen IMF anlaşmalarıyla desteklenen bir ekonomik iyileşme ve istikrardan söz ediyor. Ancak aynı etkenlerle Türkiye'nin krize doğru sürüklendiği endişesini paylaşıyor 
"Şimdi bir kere daha IMF hayatımıza artık orta vadeyi aşan bir şekilde, uzun vadeli olarak girmiş bulunmaktadır... "Piyasalar ne der", "Beklenti anketleri gösteriyor" türü modern "mitler" esir alacak bizi. Siyasi istikrar için gözümüz AB'de, ekonomide ise IMF'de olacak. Yakında Türkiye daha yoğun bir şekilde sıcak para akımına maruz kalacak. Koca ülke öngörülebilir bir gelecekte, "borsa - faiz - kur" kıskacında devam edecek gibi..." 
Dr. Öztürk, yeni süreci "Bu bir stand - by değil, esnek bir program sonrası gözetim anlaşması şeklinde olmalıdır" diye tanımlıyor ve anlaşmaya "Esnek program gözetimi" adını veriyor. 
Sürenin iki yılı geçmemesi gerektiğini vurgulayan Öztürk, üretim, istihdam ve bölüşüm üzerine yoğunlaşma talep ediyor. 
2007'ye kadar ağır borç ödeme takviminin dikkate alınmasını öneren Öztürk, "Esnek izleme" programından, sosyal içerik de talep ediyor. Faiz dışı fazlanın düşük tutulması, reel faizlerin düşürülmesi, genel dengeleri gözeten esnek yapı, beklenmedik gelişmeler karşısında alınacak tedbirlerin önceden belirtilmesi gibi beklentileri de sıralıyor. 
Gerek Öztürk, gerekse de Bolat bu raporla, "İktidar olduğumuzu anlayamadık" demeye getiriyor. Ben de merak ediyorum, hükümet istediklerini yapabilseydi nasıl bir tablo çıkardı 



</TEXT>
</DOC>
