<DOC>
<DOCNO> 274252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko09.html </URL>
<DATE> 2004/09/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Emeklilerin de gözü memur maaşlarında... 
</HEADLINE>
<TEXT>

     İşçi emeklileri de gözünü Hükümet'le memur konfederasyonları arasında yürütülen toplu görüşmelere çevirdi. 
     Türkiye İşçi Emeklileri Derneği TİED Genel Başkanı Kazım Ergün, ANKA'ya yaptığı açıklamada, memur maaşlarına yapılan artışın işçi emeklilerine de yansıtılmasının geleneksel bir hal aldığını anımsatarak, konfederasyonlarla hükümet arasında yürütülen toplu görüşmeleri dikkatle izlediklerini söyledi. Memurlara talep ettikleri zammın verilmesini istediklerini kaydeden Ergün, "Memur ve memur emeklilerine yapılacak zam dolayısıyla süreci dikkatle izliyoruz. Bu zammın bize de yansıyacağını düşünüyoruz" dedi. 
     
     "EMEKLİLERİN GÜNDEMİ AÇLIK VE YOKSULLUK" 
     Memurlarda olduğu gibi emeklilerde de reel alım gücünün ciddi anlamda gerilediğini ifade eden Ergün, "DİE'nin yaptığı açıklamalarda enflasyonun artış hızı her ne kadar düşmüş gözükse de çarşı pazar enflasyonu bunun mutfağımıza olumlu yansımadığını gösteriyor" dedi. 
     Ergün, işçi emeklisi dul ve yetimlerinin ortalama aylıklarının 440 milyon lira civarında olduğunu anımsatarak, açlık sınırının 500 milyon, yoksulluk sınırının da 1.5 milyar lira olduğu dikkate alındığında SSK'dan aylık alan 4 milyon kişiden 3 milyonunun açlık sınırının, tamamının ise yoksulluk sınırının altında yaşadığını kaydetti. Ergün, "Böyle bir ortamda emekliler sadece yaklaşan kara kışı ve onun getireceği zorlu şartları düşünüyor. Bizim gündemimiz 'zina' değil açlık ve yoksulluk sınırıdır" dedi. 
     
</TEXT>
</DOC>
