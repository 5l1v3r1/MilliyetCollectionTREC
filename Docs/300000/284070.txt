<DOC>
<DOCNO> 284070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko20.html </URL>
<DATE> 2004/10/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hamsi sezonu bereketli açıldı... 
</HEADLINE>
<TEXT>

     Bu yıl bol miktarda avlanması beklenen hamsinin aşırı avlanması halinde gelecek yıllar sıkıntı yaşanabileceği ve bu nedenle de kota uygulamasının uygun olacağı bildirildi. 
     Sezon başı olmasına rağmen son günlerde ağlara takılan hamsinin bolluğu balıkçıları sevindirirken, aşırı avlanma nedeniyle önümüzdeki yıllar sıkıntı yaşanabileceği düşüncesi ise endişe nedeni oldu. 
     Ondokuzmayıs Üniversitesi OMÜ Sinop Su Ürünleri Fakültesi Dekanı Prof. Dr. Muammer Erdem, balıkçıları aşırı avlanma konusunda uyarırken, bu konuda yasal tedbir alınmasını istedi. 
     1988-89 avcılık sezonuyla birlikte azalan fakat şimdi artmış görünen hamsi avının sürekliliğinin sağlanması için bazı önemli noktaların dikkate alınmasını isteyen Erdem, ''denizde hamsi bitmez'' düşüncesinin doğru olmadığını belirterek, şunları kaydetti 
     ''Biz bunu 1988-1990 yıllarında yaşadık. Bir ara adeta hamsi unutuldu. Boy yasağı 7 santimetreye indiği zaman aşırı avlanma oldu. Bu nedenle herkes avlayabildiği kadar avlasın düşüncesiyle yapılacak aşırı avlanma gelecek yıllar sıkıntı yaratır. Gelecek yılları da düşünerek avcılık yapılmalı ve kota uygulamasına geçilmelidir.'' Erdem, bu konuda fakülte olarak gerek balıkçılara gerekse diğer kuruluşlara gerekli desteği sağlamaya hazır olduklarını da bildirdi. 
     
     BALIKÇILAR DA KOTADAN YANA 
     Samsun Balıkçılar Kooperatifi Başkanı Rasim Kademoğlu da, hamside kota uygulmasına karşı olmadıklarını söyledi. 
     Kademoğlu, aşırı avlanmanın önüne geçebilmek için kota uygulaması olabileceğini, ancak hamsinin çok bol olduğu görüşüne katılmadığını bildirdi. 
     İlk günler bir bolluk yaşandığını, bunun devam etmediğini anlatan Kademoğlu, kota uygulaması konusundaki görüşlerini ise şöyle dile getirdi 
     ''Her takım bir ağ teknesi ile 3 yedek tekne için motor gücüne göre bir kota konabilir. Bunun ne kadar olacağı ilgili kurullarda belirlenir. Az ya da çok, ne gerekiyorsa bir kota belirlenebilir. Bu düşünceyi destekliyoruz. Çünkü hamsinin azalması en çok bizi etkileyecektir. Biz de aşırı avın ekonomik olmadığını biliyoruz.'' Kademoğlu, 60 metrelik bir teknenin yer aldığı bir takımın rastgelmesi halinde bir günde 400 ton dolayında av yapabilme imkanı bulunduğunu da söyledi. 
     
     HAMSİ GÖÇÜ 
     Karadeniz hamsisi kuzey-güney yönünde kışlama, beslenme ve üreme göçü yapıyor. Güney yönünde kışlamak ve kuzey yönünde de beslenme ve üreme göçünün hızı günde 10 ile 20 mil arasında değişiyor. 
     Sürü yoğunluğu ise gündüz metreküpte 500-800 birey, seyrek sürülerde ise 200-400 birey iken bu rakam geceleri 20-60 bireye kadar iniyor. 
     
</TEXT>
</DOC>
