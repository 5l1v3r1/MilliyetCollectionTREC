<DOC>
<DOCNO> 252760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/guncel/axgun02.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyruk çilesine Alman çözümü 
</HEADLINE>
<TEXT>


Almanya'nın İstanbul Başkonsolosluğu, artık vize almak isteyenlere 9 euro karşılığında randevu veriyor, vatandaş saatlerce kuyrukta beklemiyor 

GÜRKAN AKGÜNEŞ İstanbul 

Almanya'nın İstanbul Başkonsolosluğu'nun, vize işlemleri için, 1 Haziran'dan itibaren randevulu sisteme geçmesiyle birlikte gece yarıları başlayan kuyruklar tarihe karıştı. Ancak, vatandaşlar randevu karşılığında 9 euro alınmasından şik yetçi. 
Yılda yaklaşık 120 bin vize başvurusunu işleme alan konsolosluk, artık randevu sistemiyle çalışıyor. Almanya'ya gitmek isteyenler, telefonla randevu alarak, belirtilen saatte konsolosluğa geliyor ve işlemlerini yaptırıyor. Sistemin eskisine göre daha iyi olduğunu savunan vatandaşlar, "Önceden uzun kuyruklar oluşuyordu. Geceden sıraya giriyorduk. Şimdi fazla beklemiyoruz. İyi para kazandırıyordur bu uygulama herhalde" diyor. 
Arama sırasında hem randevu hem de evrak hakkında bilgi alınabiliyor. 9 euroluk ücret, vizenin reddi halinde geri verilmiyor. Vatandaşlar, ücreti kredi kartıyla ödeyebiliyor. Randevuya geç kalan ya da evrakı eksik olanlar, bir kez daha 9 euro ödemek zorunda kalıyor. Randevu servisinden sadece, İstanbul Alman Başkonsolosluğu'nun görev bölgesi olan, Balıkesir, Bilecik, Bolu, Bursa, Çanakkale, Edirne, Eskişehir, İstanbul, Kırklareli, Kocaeli İzmit , Sakarya Adapazarı ve Tekirdağ yararlanabiliyor. 


</TEXT>
</DOC>
