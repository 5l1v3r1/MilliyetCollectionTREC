<DOC>
<DOCNO> 296719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/guncel/axgun02.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretime yeni çehre 
</HEADLINE>
<TEXT>


Ortaöğretim müfredatı yenileniyor. 12 Eylül 1980 askeri darbesi ders kitabına girerken, Doğu illerinde okulların açılış kapanış tarihlerini valiler belirleyecek 

BAHAR ATAKAN Ankara 

Milli Eğitim Bakanlığı'nın yenilediği ortaöğretim müfredatına göre, valiler kendi illerindeki iklim koşullarına uygun olarak okulların açılış kapanış tarihlerini değiştirebilecek. Yeni programda, tarih dersinde 12 Eylül darbesi işlenecek, İngilizce dersinden de "gramer ezberi" kaldırılarak, 'zamanlar' 8. sınıfta öğretilecek. Satranç da seçmeli dersler arasına yer alacak. 
Taslağa göre öğrencilerin karşılaşacağı yenilikler şöyle 

SATRANÇ SEÇMELİ 
Doğu illerinde havanın daha erken kararması nedeniyle öğrencilerin zorluk yaşamaması için okul açılış kapanış tarihlerini valiler belirleyecek. Zorunlu derslerin sayısı azaltılacak. Satranç, Drama ve Halk Kültürü seçmeli dersler arasına girecek. Ev Ekonomisi ve İş Teknik dersleri kaldırılacak. Meslek lisesine yönelmek isteyen öğrenciler Teknoloji Eğitimi dersi alacak. 

TARİH DERSİ 
Siyasi tarihte 1992'ye kadar yaşanan gelişmeler ile 12 Eylül 1980 darbesi işlenecek. Top, tüfek, silah sayılarının öğrencilere ezberletilmesi yerine kanıta ve belgeye dayalı bilimsel çalışmalar anlatılacak. İnkılap Tarihi ve Atatürkçülük dersinde ise yanlış anlaşılmamak için değişiklik yapılmadı. 

COĞRAFYA DERSİ 
Türkiye'nin uzaydan çekilen fotoğrafları ve görüntüleriyle işlenecek. Öğrenci, bilgisayardaki elektronik harita üzerinden fay hatlarını inceleyecek. Ovalar konusunda Vardar Ovası türküsünü öğrenciler isterse sözlerini okuyacak isterse bilgisayardan dinleyecek. 

EDEBİYAT DERSİ 
Edebiyat ile Dil ve Anlatım olarak iki ayrı ders olacak. Metin analizi yapılırken olayın geçtiği tarihteki sosyal olaylar üzerinde durulacak. İlköğretim müfredatından çıkarılan dilbilgisi ortaöğretimde işlenecek. 100 Temel Eser referans noktaları olacak. "Yeniliği Sürdüren Hik ye ve Roman" başlığı altında Attila İlhan, Adalet Ağaoğlu, Füruzan, Oğuz Atay, Orhan Pamuk'un eserleri okutulacak. 

MATEMATİK DERSİ 
4 yıllık lise projesine uygun olarak hazırlanacak. Dersler, günlük yaşam, kriptoloji, coğrafya gibi derslerle ilişkilendirilerek verilecek. Bağıntı, işlem ve lineer cebir konuları müfredattan çıkarılacak. Olasılık konusu üzerinde ağırlıkla durulacak. 

YABANCI DİL 
Gramer ezberine son verilecek. Günlük konuşma dili öğretilecek. Yabancı dil öğretiminde etkileşimsel modele geçilecek. 
MEB, 25 Aralık'ta düzenleyeceği toplantıda tarih dersini tartışmaya açacak. Toplantıya "Malkoçoğlu" karakteriyle Türk sinemasında "özel bir yer" edinen Cüneyt Arkın da katılacak. 


</TEXT>
</DOC>
