<DOC>
<DOCNO> 288390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo16.html </URL>
<DATE> 2004/11/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Millilerin idmanı oldukça neşeli geçti... 
</HEADLINE>
<TEXT>

     A Milli Futbol Takımı, Ukrayna ile yapacağı 2006 Dünya Kupası Eleme Grubu maçının hazırlıklarını sürdürdü. 
     Milli Takımlar Teknik Direktörü Ersun Yanal, Florya Metin Oktay Tesisleri'nde gerçekleştirilen antrenmanda koşunun ardından futbolcularına oyunlar oynatarak, neşeli bir çalışma yaptırdı. 
     Bire bir eşleşen oyuncular önce birbirlerinin dizlerine dokunarak, sayı almaya çalıştı. Daha sonra şınav vaziyeti alan oyuncular, karşısındaki rakiplerinin ellerine dokunarak birbirlerini düşürmeye çalıştı. Futbolcular daha sonra ebeleme oyunu oynadılar. Bu çalışmalar sırasında zaman zaman ilginç görüntüler ortaya çıkarken, futbolcuların ve teknik heyetin oldukça eğlendiği gözlendi. 
     Futbolcular oyunların ardından dar alanda pas çalışmasından sonra tek kalecili taktik ağırlıklı bir çalışma yaptılar. 
     İdmanın son bölümünde de yine şut çalışması yapıldı. Çalışma sırasında az gol yiyen kaleciler, futbolculara ve teknik heyete 3 kez şınav çektirdi. 
     
     HASAN'IN MR'I ÇEKİLDİ 
     A Milli Takım'da antrenmana sakatlığı süren Hasan katılmadı. 
     Milli Takım Doktoru Cengiz Dinç, Hasan'ın MR'ının çekildiğini belirterek, ''Hasan'ın sol kasık adalesinde 1. derece zorlanma var. Birkaç gün dinlendireceğiz. Pazar veya pazartesi günü durumuna bakacağız'' dedi. 
     Yurtdışında oynayan futbolcular Emre, Nihat, Yıldıray, Hamit ve Halil de antrenmanda yer almadı. 
     
     G.O.R.A FİLMİNİ İZLEYECEKLER 
     Milli futbolcular, bugün vizyona giren G.O.R.A filmini izleyecek. 
     Polat Renaissance Otel'e filmin özel olarak getirtildiği, A , A 2 ve Ümit Millilerin bu akşam hep birlikte filmi seyredecekleri bildirildi. 
     
     AKŞAM İDMANI İPTAL EDİLDİ 
     A Milli Takım'ın bu akşam yapacağı antrenman iptal edildi. 
     Milliler, yarın saat 14.00'de yapacakları tek antrenmanla Ukrayna maçı hazırlıklarını sürdürecek. Antrenmandan sonra otelde yenilecek yemeğin ardından futbolculara izin verilecek. 
     14 Kasım Pazar günü saat 14.00'de tekrar otelde toplanacak milliler, bayramlaşacak ve öğle yemeği yiyecek. 
     
     BAKAN ŞAHİN, A MİLLİLERLE SAHA AÇACAK 
     Devlet Bakanı ve Başbakan Yardımcısı Mehmet Ali Şahin, yarın saha açılışı yapacak. 
     Zeytinburnu Saniye Sezgin Elmas İlköğretim Okulu'nda saat 12.30'da yapılacak açılışa A Milli Takım oyuncuları da katılacak. 
     
</TEXT>
</DOC>
