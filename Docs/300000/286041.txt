<DOC>
<DOCNO> 286041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko10.html </URL>
<DATE> 2004/11/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
YTL, dilencilerin yüzünü güldürecek... Hesabınızı iyi yapın 
</HEADLINE>
<TEXT>

     Toplam 1 milyar 200 milyon adet madeni paranın kullanılmaya başlanacağı 1 Ocak 2005'ten itibaren dilencilere verilecek en yüksek bozuk para bugünün değeriyle 1 milyon lira olacak. 
     Yeni Türk Lirası'nın YTL kullanımına geçilmesine sayılı günler kala hazırlıklar hızlanarak sürüyor. 
     Merkez Bankası, YTL'ye geçiş için 1 milyar 200 milyon adet madeni para ve 650 milyon adet banknot bastıracak. Böylece, kullanımı artacak madeni paraların emisyon içindeki hacminin yüzde 1.1'den, Avrupa ortalaması olan yüzde 5 seviyelerine çıkması bekleniyor. 
     1 Ocak'tan itibaren kullanımda olacak madeni paralar içinde 1 YTL, 230 milyon adet ile başta geliyor. Bunu, 225 milyonla 50 YKr, 204 milyon adetle 25 YKr takip ediyor. Yeni yılda 150 milyon 1 YKr, 183 milyon 5 YKr, 208 milyon da 10 YKr kullanıma geçecek. 
     Bugün ise piyasada 3 farklı değerde madeni para kullanılıyor. En yüksek değere sahip 250 bin liradan kullanımda 191 milyon adet bulunuyor. Yeni yılda ise 6 farklı değerde madeni para kullanılacak ve bozuk paralar tamamen hayatımıza girecek. 
     
     YTL, DİLENCİ VE GARSONLARA YARAYACAK 
     Bu yüzden 1 Ocak'tan itibaren YTL, en fazla dilencilerin ve sürekli bozuk para sıkıntısı çeken minibüscülerin işine yarayacak. 
     Bugün en yüksek değerdeki 250 bin liranın 3 adedinin cepte ağırlık yaptığı düşüncesiyle dilenciye verilmesi halinde miktar sadece 750 bin lirayı bulurken, yeni yılda verilecek 3 adet en yüksek değerdeki 1 YTL ise bugün itibariyle 3 milyon liraya mal olacak. 
     Konya'nın merkez Meram İlçesi Zabıta Müdürü Ekrem Kırmızıtaş, çok sayıda vatandaşın, taşımaktan rahatsızlık duyduğu madeni paraları, kurtulmak amacıyla dilenciye verebildiğini söyledi. 
     Kesinlikle dilenciye para verilmesi taraftarı olmadıklarını ve bunu meslek haline getirenlerle mücadele ettiklerini belirten Kırmızıtaş, yine de yeni yılda dilenciye para verilirken dikkatli olunması gerektiğini kaydetti. 
     Kırmızıtaş, dilencilerin YTL'yi kendileri açısından iyi değerlendirmeye çalışacağını ifade ederek, ''Madeni 1 YTL sayesinde yeni yılda dilencinin geliri daha da artar. Kuruş ya da 1 lira deyip geçilmemeli. 50 YKr, 500 bin lira, 1 YTL ise 1 milyon lira olacak. Ağırlık yapıyorsa bozuk para cüzdanı alınabilir'' diye konuştu. 
     
</TEXT>
</DOC>
