<DOC>
<DOCNO> 283330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yasam/ayas.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekleri de vuruyor 
</HEADLINE>
<TEXT>


Kadınlarda en sık görülen kanser türü olan meme kanserine, erkeklerde de rastlanıyor. 100 meme kanserli hastadan 1 - 2'si erkek oluyor 

meme kanseri Ayşegül Aydoğan 

Dünyada meme kanseri konusunda bilinçlendirme ayı olarak kabul edilen ekimde, erken teşhis ve taramanın, yılda bir kez muayenin önemi gibi konularda kadınların bilgilendirilmesi amaçlanıyor. 
Meme kanseri, kadınlarda en sık görülen kanser türü. 20 yıl öncesine kadar 20 kadından birinde görülen meme kanseri, günümüzde her 8 kadından birini etkileyerek artan bir tehlike oldu. Ancak meme kanserine, nadir de olsa, erkeklerde de rastlanıyor. Araştırmalara göre, erkeklerde de meme kanseri artıyor. 
Uludağ Üniversitesi'nde tedavi görüp Uludağ Onkoloji Dayanışma Derneği ONKO - DAY çatısı altında bir araya gelen, meme kanserini atlatan erkek hastalarla görüştük. Bu yıl, meme kanseri bilinçlendirme ayında onların da söylecekleri var. 

Eşinin dikkati kurtardı 
Bilecikli ziraat mühendisi Muftah Abuş'un 52 meme kanseriyle tanışması, 26 yıllık eşi Şenay Hanım'ın dikkati sayesinde olmuş. Banyodan çıktıktan sonra eşinin göğsünde bir 'çökme' fark eden Şenay Abuş, Muftah Bey'in doktora gitmesine sebep olmuş. Muftah Abuş, 2 yıl önce hayatına giren meme kanseri ve teşhis aşamalarını şöyle anlatıyor 
"Göğsümde bir sızlama, çatlak gibi bir şeyler vardı ama ben 'Bir yere çarptım' diye düşünüyordum. Bakınca fındık büyüklüğünde ve yarım ay şeklinde bir kitle hissettik. Gittiğim doktor, 'Lokal anesteziyle kitleyi alalım' dedi. Kitle alındı ve biyopsiye gönderildi, sonunda teşhis konuldu meme kanseri..." 
İlk tepkisini sorduğumuzda, "Çok moralim bozulmadı" diyor 3 çocuk babası Abuş. "Bugüne kadar meme kanserinin erkeklerde görüldüğünü hiç duymamıştım. Zaten 100 meme kanserlinin 2'si erkekmiş. O da bize denk geldi" dedi. 
Daha sonra genel anesteziyle sağ memenin tamamen alınacağının söylenmesi de onu çok şaşırtmamış, soğukkanlılıkla karşılamış. Hem sağ memesi, hem de koltuk altı lenf bezleri Uludağ Üniversitesi'nde alınan Abuş, "Eşim ve çocuklarımın üzülmemesi için soğukkanlı kalmaya çalıştım. Eşim benden çok üzüldü. Genelde ben onlara telkinde bulundum" diyor. 
Annesini rahim, babasını akciğer kanserinden kaybeden, hala ve amcasının da kansere yakalandığını anlatan Abuş, "Bu hastalığın genetik temeli var. Ne sigara ne de içki kullandım" diye konuşuyor. 
Tedavi sırasında özellikle kemoterapi kürlerinde vücudunun çok hırpalandığını anlatan Abuş, hastalığı nedeniyle emekli olmuş. Tedavileri bitince de işinin yerini, kendi bahçesinde meyvecilik ve fidancılık yaparak doldurmuş. Hemcinslerine seslenen Abuş, şunları söylüyor 
"İnsan kendine konduramıyor ama eğer memede bir kitle, iltihap ya da yağ bezesi gibi bir şey fark ediyorsanız, bunu araştırın. Geç kalmamak lazım. Yoksa hem doktorun hem de hastanın işi zorlaşıyor. Moral ne kadar yüksekse iyileşme şansı da o ölçüde artıyor." 

'Aklımın ucundan geçmezdi' 
SSK Bursa Hastanesi'nde evrak işlerinde işçi olan Nizamettin Süner 53 de sağ göğsündeki kitleyi ilk 2000'de fark etti. Ama önemsemedi. Zamanla beze gibi eline gelmeye başlayınca ve bir keresinde de kanadığını görünce şüphelendi. Çalıştığı hastanedeki doktorlara başvurduktan birkaç gün sonra ameliyat, biyopsi derken, meme kanseri teşhisi konuldu. 6 kür kemoterapi, 31 kür de radyoterapi gördü. 
4 çocuk babası Süner ve ailesi de meme kanseri teşhisini şaşkınlıkla karşılamış. "Aklımın ucundan geçmezdi" diye ifade ediyor. Sağ göğsü ve koltuk altı bezleri alınan ve h l kontrol altında olan Süner, tüm erkeklerin bu riskle karşı karşıya kalabileceğini belirterek, "Vücutlarındaki kitleleri boş vermesinler. Daha önce doktora başvursaydım belki ameliyata gerek kalmayacaktı" diyor. Hastalığının hayatının nasıl değiştirdiğini de, "Günde bir paket sigara içiyordum, şimdi bıraktım. Eskisinden daha çok çalışıyorum" diye anlatıyor. 

'Beslenmenize özen gösterin' 
Emekli öğretmen Hüseyin Yıldırım'ın 72 teşhisi diğerlerinden biraz farklı olmuş. Hipertansiyon ve mide rahatsızlığı nedeniyle kaldırıldığı hastanede, beyninde de 2 damarının tıkandığının anlaşılmasından sonra göğsünde, koltuk altına doğru kayan bir kitle fark edilmiş. Meme kanseri teşhisi yılbaşı gecesi konan Yıldırım'ın moral kaynağı da 14 aylık torunu olmuş. 
Yıldırım'ın kendi uyguladığı ve kansere yakalanan hastalara da önerdiği reçete ise şöyle 
"Moralinizi bozmayın, beslenmenize dikkat edin, kilo almayın, günde bir saat yürüyün. Yaşam savaşında dirençli olmak zorundayız." 

'Bana bir şey olmaz' demeyin 

Uludağ Üniversitesi Tıp Fakültesi Radyasyon Onkolojisi Anabilim Dalı Başkanı Prof. Dr. Kayıhan Engin, sorularımızı yanıtladı... 
Erkeklerde meme kanserinin görülme sıklığı nedir 
- 100 meme kanserli hastadan 1 - 2'si erkek. Bizim kliniğimizde yılda yaklaşık 15 - 20 erkek meme kanseri hastamız oluyor. 

Belirtileri neler Kadınlarda görülenlerle benzer mi, yoksa erkeklere özgü belirtiler var mı 
- En sık karşılaştığımız belirti, ağrısız, ele gelen kitle. Hastaların yaklaşık yüzde 80-90'ında böyle ortaya çıkıyor. Diğer belirtiler ise meme başında bazen kanlı da olabilen akıntılar, ödem, o bölgenin ülserleşmesi ya da doğrudan koltuk altında hissedilmesi. Meme başına yakın bir yerdeyse ve dokuları ele geçirdiyse orada çekilmeler de olabiliyor. 

Kimler risk altında 
- İnmemiş testis olanlarda, kabakulak geçirenlerde risk biraz daha fazla. Siroz gibi karaciğer hastalıklarında da östrojen testosteron düzeyi östrojen lehine bozuluyor ve erkek meme kanseri gelişme riski artıyor. Şişmanlık da risk arttırıcı bir etken. Ayrıca bazı meslek gruplarında özellikle çok sıcak yerlerde çalışanlarda testis fonksiyonlarının bozulmasına bağlı olarak erkek meme kanserinin gelişebileceği söyleniyor. Bazı ilaçların, kafa travmasının, sigaranın, hızlı kilo alışı ve amfetamin kullanımı gibi faktörlerin de artışta rol oynayacağı üzerinde duruluyor. Hiç evlenmeyen, kötü huylu olmayan meme hastalığı bulunan 'jinekomasti' erkeklerde meme büyümesi kişilerde de risk söz konusu. Radyasyonun erkek kanserine yol açabildiği biliniyor. Yine elektromanyetik alanlarda çok çalışan erkeklerde de meme kanserinde artıştan söz ediliyor. 

Kalıtımın rolü var mı 
- Karaciğer bozukluğunun sık olduğu ülkelerde sık rastlanıyor. Örneğin Mısır'da ABD'ye göre 12 kat daha fazla. Karaciğer fonksiyonlarının bozulması östrojen - testosteron dengesini bozuyor. Bunun sonucunda östrojenin ağırlığını artırak kansere yol açtığı düşünülüyor. Bir erkek meme kanseri hastasının kızlarında ya da kız kardeşlerinde meme kanseri gelişme riski 2-3 kat artıyor. 

Tedavi ve sağ kalma şansı ne düzeyde 
- Erkek meme kanserleri kadınlara göre daha ileri evrelerde bize geliyor. Sağ kalım oranları da bu nedenle erkeklerde daha düşük. Ne kadar erken dönemde yakalanırsa o kadar şans artıyor. 

Erkekler 'meme kanseri' teşhisini nasıl karşılıyor 
- Duvara toslamak, başına taş düşmesi gibi tanımlamaları var hastaların. 

Kadın kanseri olarak biliniyor ama meme kanseri konusunda erkeklere neler önerirsiniz 
- Bana olmaz anlayışı hepimizde var. Önemli olan bedenini tanımak ve izlemek. Kişi 'Bana gelmez' düşüncesinden uzaklaşıp sorgulamaya başlayacaktır. Türkiye'de maalesef yıkamadığımız toplumsal bir önyargımız var, 'Kanser eşittir ölüm' diye. Bunu bir hastalık olarak algılamaları lazım. 

Hüseyin Yıldırım 
72 yaşındaki Hüseyin Yıldırım, artık çevresindekileri en küçük belirtileri dikkate almaları gerektiği yönünde uyardığını söylüyor. 

Nizamettin Süner 
İlk belirtileri çok dikkate almadığını söyleyen Süner, kendisini binde bir şanslı bulduğunu, ilk başta eşinin çok üzüldüğünü ancak daha sonra ona çok destek olduğunu anlatıyor. 

Muftah Abuş 
Muftah Abuş da erkeklerin eşlerine önemli görevler düştüğünü söyleyerek, "Benim fark etmediğim değişikliği eşim fark etti" diyor. İşin iyi yanı, artık 3 ayda bir doktor kontrolünden geçerek sağlığını ihmal etmiyor. 


</TEXT>
</DOC>
