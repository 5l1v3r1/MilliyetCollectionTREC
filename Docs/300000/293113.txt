<DOC>
<DOCNO> 293113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy30.html </URL>
<DATE> 2004/11/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Şener ''Vergi artışları otomatik olarak uygulanan bir kanun'' 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, vergi artışlarıyla ilgili konunun, hükümetin aldığı bir karara, idari düzenlemeye veya yasa çalışmasına dayanmadığını belirterek, bunun, her yıl otomatik olarak uygulanan bir kanun maddesi çerçevesinde yapılan değerlendirmeler olduğunu bildirdi. 
     Şener, Bakanlar Kurulu'nun ardından toplantının gündemine ilişkin açıklamalarda bulundu. 
     Şener, toplantıda, TBMM gündeminde bulunan kanun tasarı ve teklifleri üzerinde görüşmeler yapıldığını söyledi. 
     Bu hafta TBMM'de bazı kanun tasarılarının görüşüleceğini belirten Şener, bunlar arasında Organik Tarım Kanunu Tasarısı, Tohumculuk Kanunu Tasarısı, bazı kamu kurum ve kuruluşlarına ait sağlık birimlerinin Sağlık Bakanlığı'na devrine ilişkin kanun tasarısı, 632 sayılı Karayolları Trafik Kanunu Değişiklik Yapılmasına Dair Kanun Tasarısı ile Ceza Muhakemesi Kanunu Tasarısı bulunduğunu anlattı. 
     TMSF Başkanı Ahmet Ertürk'ün fonun çalışmaları hakkında bilgi sunduğunu belirten Şener, özellikle 2000 ve 2001 krizleri sonrasında çok sayıda bankanın fona devredildiğini anımsattı. Bu bankaların alacaklarının tahsil edilmesi, yükümlülüklerinin ödenmesinin başlı başına önemli bir konu haline dönüştüğünü anlatan Şener, uzun süre BDDK'nın bir taraftan düzenleme ve denetleme görevini yerine getirirken diğer taraftan fonla bir arada olması nedeniyle Fon'a devredilen bankaların yönetimiyle ilgili ağır bir yük altında kaldığını kaydetti. 
     Şener, bu mülahazalarla yapılan bir düzenleme ile TMSF'nin ayrı bir kurul olarak BDDK'dan ayrılmasını sağladıklarını, tahsilatlarda ve faaliyetlerde etkinliğini sağlayabilmek amacıyla da 5020 sayılı Kanunu çıkardıklarını söyledi. 
     Bu iki temel düzenlemeden sonra TMSF'nin eski dönemden çok daha aktif ve etkili bir şekilde faaliyetlerini sürdürdüğünü belirten Şener, Ertürk'ün, kendi yönetim döneminde yapılan faaliyetler ve ortaya çıkan sonuçlar hakkında Bakanlar Kurulu'na ayrıntılı bilgi verdiğini kaydetti. 
     Şener, Fon'un, Temmuz 2001 ve Aralık 2003 tarihleri arasında 1 milyar 212 milyon dolar, Ocak-Ekim 2004 tarihleri arasında 524 milyon dolar tahsilat yaptığını bildirdi. 
     Abdüllatif Şener, TMSF'nin önündeki konuları büyük bir ciddiyetle ve etkin bir biçimde yerine getirdiğini, gerekli işlemleri yaptığını söyledi. 
     Ahmet Ertürk'ün bazı yasal düzenlemelere ihtiyaç olabileceğini görüşünü ifade ettiğini, bununla ilgili önerilerde bulunduğunu belirten Şener, bunun da Bakanlar Kurulu'nda değerlendirmeye alınacağını ve gerekli görüldüğü takdirde önümüzdeki günlerde TBMM'ye sunulacağını vurguladı. 
     Şener, kamu kurumlarının hiyerarşik düzen içerisinde plaket sunma eğilimlerinin çok fazla artması sebebiyle bundan sonra kamu kurumlarının plaket sunma uygulamalarının kaldırılmasına ilişkin olarak Başbakanlık genelgesi çıkarılmasına karar verildiğini bildirdi. 
     
     VERGİ 

     Gazete ve televizyonlarda vergi oranlarının artacağına yönelik haberler yer aldığını anımsatan Şener, şöyle devam etti 
     ''Vergi Usul Kanunu'nun 298. maddesinde yeniden değerleme oranıyla ilgili düzenleme vardır. Bu kanun maddesi öteden beri vergi sistemine giren ve sürekli her yıl otomatik olarak uygulanan bir maddedir. Bu maddeye göre her yılın başında değişik vergi kanunlarında yer alan maktu vergiler otomatik olarak yeniden değerleme oranında artmaktadır. Bu maktu vergiler başta motorlu taşıtlar vergisi olmak üzere harçlar, Vergi Usul Kanunu'ndaki değişik usulsüzlük cezaları ile diğer bazı vergilere ilişkindir. Ayrıca Emlak Vergisi her yıl yeniden değerleme oranın yüzde 50'si oranında otomatik olarak artmaktadır. Dolayısıyla bugünlerde gazetelerde yer alan vergi artışlarıyla ilgili konu, hükümetin aldığı bir karara, idari düzenlemeye veya yasa çalışmasına dayanılarak yapılan haberleri ifade etmemektedir. Her yıl otomatik olarak uygulanan bir kanun maddesi çerçevesinde yapılan değerlendirmeleri ifade etmektedir.'' Şener, yeniden değerleme oranının 2002 yılında yüzde 52, 2003 yılında yüzde 28.5 olduğunu belirterek, ''Ama söz konusu olan bu değerleme oranı 2005'te uygulanmak üzere yüzde 11.2'dir. Ama bu değerleme oranı emlak vergilerinde belirlenen oranın yüzde 50'si şeklinde uygulanmaktadır'' dedi. 
     Şener, 17 Aralık sürecinin Türkiye'nin beklentilerine uygun şekilde gerçekleşmesi için gerekenlerin eksiksiz yapıldığını söyledi. 
     Şener, Bakanlar Kurulu toplantısına ilişkin açıklama yaptıktan sonra gazetecilerin sorularını yanıtladı. 
     TMSF Başkanı Ahmet Ertürk'ün yapılmasını istediği yasal düzenlemelerin sorulması üzerine Şener, önümüzdeki günlerde konuyla ilgili açıklamalarda bulunabileceklerini, konuyu değişik açılardan inceleyeceklerini, böyle bir yasal düzenlemeye ihtiyaç olduğu taktirde gerekli açıklamayı yapacaklarını ifade etti. 
     Avrupa Birliği'nin 17 Aralık zirvesinde açıklayacağı karar taslak metninin yayınlandığını belirterek, bu taslaktaki Türkiye'nin Güney Kıbrıs Rum Kesimini tanımasının istenmesinin nasıl değerlendirdiğini soran gazeteciye Şener, şunları söyledi 
     ''Taslak metinden hareketle herhangi bir hüküm ifade edecek cümleyi burada kullanmam mümkün olmaz, ama hükümetimiz ve Dışişleri Bakanlığımız, 17 Aralık ve sonraki süreci dikkatli bir şekilde izlemekte, gerekli temasları sürdürmekte ve gerekli görüşmelerde bulunmaktadır. Diplomatik veya diğer yollarla konu takip edilmektedir. 17 Aralık sürecinin Türkiye'nin beklentilerine uygun şekilde gerçekleşmesi için ne yapılması gerekirse hepsi eksiksiz yapılmaktadır.'' 
     
     KAMU KURUMLARI PLAKET ALABİLECEK 

     Kamu kurumlarının plaket sunma uygulamalarının kaldırılmasına ilişkin hazırlanacak Başbakanlık genelgesinde kamu kurum ve kuruluşlarının plaket almalarının da yasaklanmasının söz konusu olup olmayacağı sorusuna Şener, zaman zaman bazı özel kuruluşlar ve sivil toplum kuruluşlarının da benzeri uygulamalar yaptıklarını belirterek, bunun Başbakanlık genelgesine konu olmasının hukuken mümkün olmayacağını vurguladı. 
     Finansman Hizmetler Yasa Taslağı'nın bugünkü Bakanlar Kurulu toplantısında görüşülüp, görüşülmediğine ilişkin soruya karşılık Şener, taslağın bakanlık web sitesine konulduğunu, Bankacılık Düzenleme ve Denetleme Kurulu BDDK tarafından da kendi bakanlığına gönderildiğini kaydetti. Taslak hakkında bugün ayrıntılı bilgi alacağını söyleyen Şener, daha sonra konu hakkında görüş bildirmek isteyen çevrelerin taleplerinin karşılanacağını ifade etti. Şener, taslağın son şeklinin ilgili Bakanlar tarafından değerlendirdikten sonra Bakanlar Kurulu'na sunulacağını bildirdi. 
     Mardin Kızıltepe'de geçen pazar günü bir baba ve oğlunun güvenlik güçlerince öldürülmesi konusunda İçişleri Bakanı Abdülkadir Aksu'nun bilgi verip vermediği sorusu üzerine de Şener, toplantıda Bakan Aksu'nun bulunmadığını, ancak konunun İçişleri Bakanlığı'nca takip edildiğini kaydetti. 
     
</TEXT>
</DOC>
