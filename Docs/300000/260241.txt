<DOC>
<DOCNO> 260241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy05.html </URL>
<DATE> 2004/08/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li Topuz Irak'taki Türk'ün ölümünden Hükümet sorumlu olacaktır 
</HEADLINE>
<TEXT>

     CHP Grup Başkanvekili Ali Topuz, Hükümet'in Irak'a mal götüren şoförlerin can güvenliğini sağlamaktan aciz olduğunu ifade ederek, ''Bundan sonra Irak'ta herhangi bir Türk'ün ölümünden Hükümet sorumlu olacaktır'' dedi. 
     Topuz, TBMM'de düzenlediği basın toplantısında, Murat Yüce adlı Türk şoförün Irak'ta öldürülmesine değindi. Topuz, daha önce de bir kamyon şoförünün öldürüldüğünü, direnişçi grupların ve terör örgütlerinin elinde kaç Türk'ün rehin tutulduğunun bilinmediğini söyledi. 
     Murat Yüce'nin öldürülmesinin ardından Uluslararası Nakliyatçılar Derneği'nin UND Irak'taki ADB güçlerine mal taşımayı durdurma kararı aldığını, bir başka kuruluşun buna karşı çıkarak sınırın Türkiye'ye yakın bölgesinde aktarma istasyonu kurulmasını ve Hükümet'in bu yönde girişimde bulunmasını istediğini anımsatan Topuz, Dışişleri Bakanı ve Başbakan Yardımcısı Abdullah Gül'ün ''araştırıyoruz, çalışıyoruz'' şeklinde somut bir şey ifade etmeyen açıklama yapmakla yetindiğini anlattı. 
     Topuz, bir süre önce, rehin tutulan bazı Türkler'in, Hükümet'in çabasıyla değil NATO Zirvesi'ne karşı gösterilerin ''ödüllendirilmesi'' amacıyla serbest bırakıldığını bildirerek, ''Bu Hükümet'in ABD, Irak Hükümeti ve işgale direnen örgütler nezdinde hiçbir itibarı yoktur'' dedi. 
     Topuz, şunları söyledi 
     ''Bu hükümetin içine düştüğü aczin altını çizerek diyorum ki kimbilir Irak'ta daha ne kadar rehinemiz vardır. Önümüzdeki günlerde başımıza buna benzer felaketlerin çıkabileceğini düşünerek kaygılanıyoruz. Hükümeti biran evvel hükümet gibi hareket etmeye çağırıyoruz. Hükümetin biran evvel, eğer bu mal alışverişi devam edecekse oraya giden araçlarımızın ve o araçlarda görev yapan şoförlerle yardımcılarının can güvenliğini sağlamasını istiyoruz. Bundan sonra Irak'ta herhangi bir Türk'ün ölümü halinde Hükümet'in bunda sorumlu olduğunu ilan etmek istiyorum. Irak'ta ölecek her Türk'ün sorumlusu bu konuda alınması gereken tedbirleri almayan basiretsiz Hükümet olacaktır.'' 
     
     ''ÖLÜMÜNE GÖZ GÖRE GÖRE RAZI OLMAK'' 
     ''Irak'la alışveriş yapacağız, bir miktar para kazancağız'' diye bir kısım yurttaşların ölümünü göze alarak bir siyaset güdülmemesi gerektiğini de belirten Topuz, ''Türkiye'nin ekonomisine katkısı olacağı için hiç şüphe yok ki Irak'a yapılan ihracatın çok büyük bir önemi vardır. Ama bu ihracatın yapılması için bir kısım yurttaşlarımızın ölümüne göz göre göre razı olmak Türk milletinin kabul edebileceği bir olay değildir'' dedi. 
     ''Gerekirse bütün ihracat durdurulmalı, bir tek yurttaşımızın ölümüne sebebiyet verilmemelidir'' görüşünü dile getiren CHP Grup Başkanvekili Topuz, Irak içinde, Türkiye sınırına yakın bölgede bir aktarma istasyonu kurularak ya da başka tedbirler alınarak can güvenliğinin sağlanmasını istedi. Topuz, ''Can güvenliği sağlanmadıkça yapılacak ihracatın para uğruna insanlarımızı telef etmek, tehlikeye sokmak gibi bir anlam kazanacağını görüyorum. Buna da hiç kimsenin hakkı yoktur'' ifadesini kullandı. 
     Bu arada Topuz, Memurlar ve Diğer Kamu Görevlilerinin Yargılanması Hakkında Kanunda Değişiklik Yapılması Hakkında Kanun'un bazı hükümlerinin iptali istemiyle bugün Anayasa Mahkemesi'ne başvuracaklarını bildirdi. 
     
</TEXT>
</DOC>
