<DOC>
<DOCNO> 263295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/guncel/gun07.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tren kazası daha 
</HEADLINE>
<TEXT>


11 vagonlu yük treninin 6 vagonu, Afyon yakınlarında raydan çıkarak devrildi 

İSMAİL AKAR, İBRAHİM OKUMAMIŞ, GÖKSEL YAPAR Afyon DHA 

Burdur'dan hareket eden ve İskenderun Yakacık'a demir cevheri götüren 11 vagonlu yük treninin 6 vagonu Afyon'un Sandıklı - Kızılören ilçeleri arasındaki Ekinova köyü yakınlarında raydan çıkarak devrildi. Kazada ölen ya da yaralanan olmadı. 
73793 sefer sayılı yük treninin 4, 5, 6, 7, 8 ve 9. vagonları Ekinova köyü yakınlarında önceki gece 20.45'te raydan çıktı. Kaza yerinde incelemelerde bulunan TCDD teknik inceleme ekibi, ilk tespitte, kazanın hatalı yükleme sonucunda meydana geldiğini belirledi. 
Ahşap traverslerin kırıldığı kaza sonucunda, demiryolunun yaklaşık 200 metrelik bölümü kullanılamaz hale geldi. Kazanın ardından TCDD 1. Bölge Müdür Yardımcısı Abdurrahman Genç ile Sandıklı Kaymakamı Hüseyin Can, olay yerinde incelemelerde bulundu. Can, kaza nedeniyle Pamukkale Ekspresi'nin seferlerinin aksamaması için yolcuların Dinar - Kütahya arasında otobüslerle taşındığını söyledi. 
Genç de güzerg hta bu yıl onarım ve bakım çalışması yapıldığını, kaza sırasında trenin hızının 30 kilometre dolayında olduğunu belirlediklerini ifade etti. Yetkililer de rayların 1936'da döşendiğini kaydetti. 
TCDD Afyon Bölge Müdürü Hasan Tahsin Köprülü kazanın büyük bir olay olmadığını belirterek, "Her zaman olabilecek bir kaza. Can kaybının olmaması tek tesellimiz" dedi. 


</TEXT>
</DOC>
