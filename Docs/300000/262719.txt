<DOC>
<DOCNO> 262719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun22.html </URL>
<DATE> 2004/08/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Doğruysa bu bir skandal İlana AB temsilcisi de imza atmış 
</HEADLINE>
<TEXT>

     KKTC'deki Maraş bölgesinde eskiden yaşayan Rumlardan sonra Güzelyurt kökenli Rumlar da eski topraklarına dönmek için eylem düzenlemeyi planlıyor. 
     Kıbrıs Rum kesimindeki Politis ve diğer gazetelere göre, Rumların Güzelyurt Belediyesi, Güzelyurt kökenli Rumların örgüt ve dernekleriyle işbirliği içinde, ''Özgürlük ve Topraklarımıza Geri Dönmek İstiyoruz'' sloganıyla bir dizi eylem düzenleyecek. 
     Haberlerde, eylemlerin 1974'te ölen Rum askerleri anısına düzenleneceği belirtildi. 
     Basına göre, 16 Ağustos Pazartesi günü saat 09.00'da BM Güvenlik Konseyi daimi üyesi ülkelerin Rum kesimindeki büyükelçilikleri, AB'nin Rum kesimindeki temsilciliği, Rum lider Tasos Papadopulos ve Rum Meclis Başkanı Dimitris Hristofyas'a birer protesto notası verilecek. 
     Aynı gün saat 19.00'da Lefkoşa'nın Rum kesimindeki Faneromeni Kilisesi'nde, sözde Güzelyurt Metropoliti'nin yöneteceği bir ayin düzenlenecek, ölenler anılarak, kayıpların bulunması için dua edilecek. Saat 20.00'da ise Ledra caddesi sonunda ''işgal karşıtı'' eylem düzenlenmesi ve Rum kesimi Dışişleri Bakanı Yorgo Yakovu'nun bir konuşma yapması bekleniyor. 
     
     MARAŞ EYLEMİ 
     Maraş kökenli Rumların dün düzenledikleri eyleme de geniş yer veren Rum basını, ''eyleme katılanların Maraş'ın 1974 öncesi ve sonrasını yansıtan fotoğraflar aracılığıyla rahatsızlıklarını ve Maraş'a geri dönme arzularını dile getirdiklerini'' yazdı. 
     Rum basını, Maraş kökenlilerin AB temsilciliği önüne üzerinde ''30 yıl fazla'' yazan bir çadır kurduklarını belirtti. 
     Basına göre, eylemin düzenleyicisi olan Maraş Göçmenler ve Yerinden Edilmişler Hareketi, dünkü eylemde, ''Maraş'ın kendilerine iade edilebileceğini ve bunun AB Komisyonu tarafından hazırlanan Kıbrıslı Türklere yönelik destek önlemlerinin ileri götürülebilmesi için zorunlu olduğunu'' ileri sürdü. 
     AB Temsilciliği önünde sabah 08.00'dan itibaren toplanan eylemciler, burada hareketin görüşlerini içeren bir ilan da hazırladılar. 
     Rum basınına göre ilana, AB Temsilcisi Adrian Van Der Meer'in de ''birey olarak'' imza attı. 
     
</TEXT>
</DOC>
