<DOC>
<DOCNO> 284504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas22.html </URL>
<DATE> 2004/10/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anahtar çalan çocuğa kaynar su ve kızgın çatalla işkence 
</HEADLINE>
<TEXT>

     Mısır'ın başkenti Kahire'de, bir motosikletin anahtarlarını çalan sokak çocuğuna, motosikletin sahipleri kaynar su ve kızgın çatalla işkence yaptı. 
     El Vafd gazetesinin haberine göre, başkentin Zeinhum mahallesindeki bir parkta yaşamını sürdüren Faruk adlı çocuk, kendisine devamlı eziyet eden kişilerden intikam almak için, bu kişilerin kullandığı motosikletin anahtarlarını çaldı ve bir yere attı. Bunu öğrenen ve küçük çocuğa ''ders vermek isteyen'' motosiklet sahipleri, çocuğu zorla evlerine götürüp kaynar suyla dolu küvetin içine soktular ve daha sonra da akkor haline getirdikleri çatalla çocuğun yüzünün bir kısmının derisini soydular, daha sonra da çocuğu sokağa attılar. 
     Gazetenin haberinde, namazdan çıkan cemaat tarafından sokakta bulunan çocuğun hastaneye kaldırıldığı, işkencecilerin de gözaltına alındığı belirtildi. 
     
</TEXT>
</DOC>
