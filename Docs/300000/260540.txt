<DOC>
<DOCNO> 260540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy18.html </URL>
<DATE> 2004/08/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Binali Yıldırım Gereğinin yapılacağından halkımız tereddüt etmesin 
</HEADLINE>
<TEXT>

     Ulaştırma Bakanı Binali Yıldırım, kamuoyundan, Pamukova'da meydana gelen tren kazasının takipçisi olmasını isteyerek, ''Sonuçları ne olursa olsun, gereğinin yapılacağından halkımız hiç tereddüt etmemelidir'' dedi. 
     Yıldırım, TBMM Genel Kurulu'nda, hakkında CHP'nin verdiği gensoru önergesiyle ilgili hükümet adına yaptığı konuşmada, Pamukova'da meydana gelen Hızlandırılmış Tren kazasında ölenlere Allah'tan rahmet, yakınlarına başsağlığı, yaralılara da şifa diledi. 
     Binali Yıldırım, gensoruya konu olan tren kazası hakkında, ''kasıtlı olarak kamuoyunda oluşturulan bilgi kirliğinin giderilmesine fırsat tanıdığı için'' CHP'ye, önergeye olumlu yaklaşımından dolayı da AK Parti'ye teşekkür etti. 
     Olayın kamuoyuna yansıma şekli, yazılanlar ve konuşulanların zaman zaman insaf ve hakkanıyet ölçüsünü aştığı için huzura gelmediğini bildiren Yıldırım, milletin vekillerine ve onları bu Yüce çatı altına gönderen, aziz millete seslenmek istediğini belirterek, şöyle konuştu 
     ''Zira, kamu vicdanı en önemli hakem olarak bütün uygulamalarımızın en yakın takipçisidir. Kamuoyunun bu konunun takipçisi olması gerektiğini bir kez daha talep ediyorum. Sonuçları ne olursa olsun, gereğinin yapılacağından halkımız hiç tereddüt etmemelidir. 
     Hayatını yitiren vatandaşlarımızın acısını hala yüreğimizde hissediyoruz. Bir trafik kazasında, uçak, tren, gemi kazasında neler yapılır Tabii ki kazaya hemen müdahale edilir, ölenler ve yaralananlar tespit edilir. Bunun için her türlü, yaralananların, ölüm sayısının artmaması için gerekli tıbbi tedbir alınır. Teknik yardımlar ulaştırılır. Ölenler için insanlık görevi ne ise devletin görevi ne ise onlar yapılır. Yaralananların tedavisi ile meşgul olunur, yaralar sarılır, acılar dindirilmeye çalışılır. 
     Bütün bunlar yerine getirildikten sonra da, o kazanın sebepleri araştırılır. Kazada hatası, kusuru olanlar tespit edilir, kazanın insani boyutu, teknik boyutu, idari boyutu incelenir. 
     Pamukova'da meydana gelen kazada, devlet organları ve Bakanlık olarak biz de bunlarla ilgilendik. Ancak, biz bunlarla ilgilenirken, bazı siyasiler bu kazadan ne yazık ki siyasi çıkar elde etme gayreti içine girmişlerdir. Bunu üzülerek ifade ediyorum. 
     Hiçbir kaza, hiçbir olay, hiçbir insan ölümü, siyasi çıkar sağlamanın malzemesi olmamalıdır. Ulaştırma araçlarında, kazalar insanlığın ortak sorunudur.'' 
     
     TRAFİK KAZALARININ 100. YILDÖNÜMÜ 

     Trafik kazalarında 100 yıl içinde dünyada 26 milyon insanın hayatını kaybettiğini, savaşlarda bile bu kadar insan kaybının olmadığını anlatan Yıldırım, kazaların bugün insanlığın ortak sorunu olduğunu belirterek, buna mutlaka çözüm bulunması gerektiğini söyledi. 
     Yıldırım, şöyle devam etti 
     ''Kimse kaza olmasını istemez. Ancak, karada, denizde, demiryollarında meydana gelen kazaları tamamen yok etmek mümkün değildir. Alınan bütün önlemler, teknolojideki gelişmelere rağmen dünyanın hiçbir yerinde kazaların önüne geçmek mümkün olmamıştır. 
     Ülkemizde, 5 bine yakın vatandaşımız her yıl trafik kazalarından hayatını kaybediyor, 100 bine yakın vatandaş yaralanıyor. 
     2000-2002 yılı itibariyle, karayolunun ülke taşımacılığındaki payı yüzde 94 ulaşmıştır. Geriye kalan, deniz, hava, tren taşımacılığına aittir. 50 yılın ihmalinin bizi getirdiği nokta budur. Bu dengesizliğin sürdürülebilme imkanı yoktur. 
     Bunu gören, hükümetimiz ve bakanlığımız, karayollarındaki yükü azaltmak ve ulaşım modları arasında yeniden dengeyi kurmak için süratle çalışmayı başlatmıştır. Bu amaçla, bilim adamlarından oluşan 20 kişilik bir çalışma grubu, ulaşım ana planı çalışmalarını başlatmış ve birinci rapor çıkmış, ikinci raporu Ağustos ayında bitmiş olacaktır. Amaç, ulaşım modları arasında denge sağlamak, deniz, hava, demiryolu taşımacılığının birbirini tamamlar nitelikte uyumlu gelişimini sağlamak ve karayolu ile entegrasyonu geliştirmektir.'' 
     
     ''KARAYOLLARININ YÜKÜNÜ AZALTTIK'' 

     Denizyolu taşımacılığının payını artırmak için ÖTV'nin sıfırlanarak denizyolu taşımacılığının teşvik edildiğini, yapılan düzenlemelerle, geçen yıla kıyasla 1 milyondan fazla yolcu, 80 binden fazla aracın, karayolundan alınarak, denize kaydırıldığını anlatan Yıldırım, yaptıkları çalışmalara ilişkin ayrıntılı bilgi verdi. 
     ''Karayolunun ülke taşımasındaki payını düşürerek, trafik kazalarını azaltmanın yolu raylı sistemi geliştirilmesine bağladır'' diye konuşan Yıldırım, sözlerini şöyle sürdürdü 
     ''Alınan mesafeyi belirlemek için nereden hareket edildiğinin bilinmesi gerekir. Demiryollarına, 50 yıldır hiçbir ciddi yatırım yapılmamıştır. 
     Ben burada, CHP'nin tek parti döneminde, 1946'ya kadar öncelikli sektör kabul edip, yaptığı yatırımları da hatırlatmak istiyorum. 
     Mevcut rayların günlük bakımı ve onarımı ihmal edilmiş, karşılaşılan sorunlar sürekli ertelenmiştir. 1950'de, yük taşımacılığında demiryolunun payı yüzde 75, yolcu taşımacılığının payı yüzde 45. Bugün yük taşımacılığı yüzde 4.5, yolcu taşımacılığı yüzde 2.3. Hükümetimiz göreve geldiğinde, doğrudan 523 trilyon zarar eden, verilen sübvansiyon ile 900 trilyonu bulun bir demiryolu sistemi devralmıştır. 
     Bu durum, ne milletimize ne ülkemize yakışmadığı gibi sürdürülebilir bir durum da değildir. O halde ya kapatacaksınız, ya da çağdaş dünyanın gereğini yapacaksınız.'' 
     
     ''İSTEDİK Kİ,...'' 

     Cumhuriyet'in kuruluşu ile demiryoluna verilen önemin sonradan tamamen ihmal edildiğini ifade eden Bakan Yıldırım, 50 yıldır, milletin hafızasına kazınmak istenen, bu gündemi değiştirmek için AK Parti iktidarının yola çıktığını söyledi. 
     Yıldırım, şöyle konuştu 
     ''İstedik ki tren hiç gecikmesin, istedik ki demiryolları çağın ihtiyacına cevap versin. Saatte 250 kilometre hız yapan hızlı trenlerin yanında bizim trenlerimiz 40 km. ile gitmesin. 
     İstedik ki demiryollarında ulaşım kolaylaşsın, istedik ki demiryollarında iyileşme, karayollarında meydana gelen ölümlü kazalar azalsın. İstedik ki ülkemizin 80 yıllık sevdası yeniden canlansın... 
     İşte bunun için, 2002 yılında demiryollarına 111 trilyon ayrılmışken, bizim dönemimizde 2003 yılında 423 trilyon, 2004 yılında 951 trilyon yatırım ödeneği ayrılmıştır. Bu toplam ülke yatırımlarının altıda biridir. 
     Böylece 1946 döneminden bu tarafa, demiryollarımız yeniden öncelikli sektör haline gelmiş ve yıllardır demiryollarını geliştirmek için hiç bir iş yapmayan, trafik kazalarında ölenlerin vicdani sorumluluğunu taşımayan idarecilerin sadece yaptıklarından değil, yapmadıklarından bile sorumlu olduklarını bilmeyen ve de sorumlu tutmayan bir sistemde, rasgele yöneticilik yapmış, millet tarafından hiç hizmet yapmadıkları için tasfiye edilmiş kişilerin, bu kaza sonrası demiryolu üzerine konuşma yapabildiklerini de gördük. 
     Kendilerinin yapamadıklarını yapanlara karşı, nasıl bir husumet ve garez duygusu taşıdıklarına şahit olduk. Devlet ve millet bir olduğunda, bu memleketin çözülmeyecek hiçbir sorununu yoktur. Bu düşüncede olan hükümetimiz, hiçbir dönemde olmadığı kadar raylı sisteme destek vermiştir. İçinde bulunduğumuz çağ, ulaşımda demiryolu çağı olarak adlandırılmıştır. Raylı sistemi ileri olanlar gelişmişlik düzeyini yakalamışlardır.'' 
     
</TEXT>
</DOC>
