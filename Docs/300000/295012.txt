<DOC>
<DOCNO> 295012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur23.html </URL>
<DATE> 2004/12/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Denizli'de polise saldırı iddiasıyla 3 kişi tutuklandı... 
</HEADLINE>
<TEXT>

     Denizli'de bir okulun önünde polise saldırdıkları iddiasıyla gözaltına alınan, aralarında Sosyalist Demokrasi Partisi SDP il temsilcisinin de bulunduğu 10 kişiden 3'ü tutuklandı. 
     Denizli Emniyet Müdür Yardımcısı Baytekin Nennioğlu, Çınar Polis Karakolu'nda düzenlediği basın toplantısında, polis ekiplerinin, Cuma günü, Denizli Lisesi'ne zorla girmeye çalışan bir grup olduğu ihbarı üzerine olay yerine gittiğini söyledi. 
     Polis ekiplerinin okul önünde, aralarında SDP İl Temsilcisi Ercan Bulut'un 21 da bulunduğu 10 üniversite öğrencisiyle karşılaştığını belirten Nennioğlu, ''Pamukkale Üniversitesi öğrencisi 10 kişi, lise öğrencisini dövmek için taş ve sopayla okula girmek istemiş. Söz konusu grup, polis arkadaşlarımıza da saldırmış. Bir arkadaşımızın parmağı kırılmış'' dedi. 
     Umut Göllü 21 , Olcay Bayraktar 20 ve SDP Denizli Temsilcisi Ercan Bulut 21 , Tarık B. 22 , Fikriye Y. 22 , Levent Y. 18 , Ali K. 22 , Volkan G. 20 , Seçil A. 19 ve Kadir K'nin 24 gözaltına alındığını bildiren Nennioğlu, bu kişilerin üzerinde çok sayıda sopa bulunduğunu açıkladı. 
     Zanlıların emniyetteki sorgularının ardından adliyeye sevk edildiğini belirten Nennioğlu, Umut Göllü, Olcay Bayraktar ve Ercan Bulut'un çıkarıldıkları mahkemece tutuklandığını, diğer zanlıların tutuksuz yargılanmak üzere serbest bırakıldığını bildirdi. 
     
     SDP'DEN EYLEM 
     Bu arada, bir grup SDP'li, Delikliçınar Meydanı'nda, tutuklanan arkadaşlarının serbest bırakılması istemiyle eylem yaptı. Ülkü Ocakları Denizli Şubesi Binası'ndan eylem yapıldığını gören bir grup ülkücü de slogan attı. Delikliçınar Meydanı'na gelmek isteyen ülkücü gruba, polis izin vermedi. 
     Geniş güvenlik önlemi altında yapılan eylem, olaysız sona erdi. 
     
</TEXT>
</DOC>
