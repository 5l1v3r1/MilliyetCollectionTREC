<DOC>
<DOCNO> 286535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/ekonomi/eko03.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank kararına iptal 
</HEADLINE>
<TEXT>


BDDK'nın Demirbank'ın TMSF'ye devrine ilişkin kararını Danıştay 10. Dairesi iptal etti. BDDK, 6 Aralık 2000 tarihinde bankanın Fon'a devrine karar vermiş, banka daha sonra HSBC'ye satılmıştı 

ANKARA Milliyet 

Danıştay 10. Dairesi, Demirbank'ın Tasarruf Mevduatı Sigorta Fonu'na TMSF devrine ilişkin Bankacılık ve Düzenleme Kurulu BDDK kararını iptal etti. Demirbank'ın TMSF'ye devrine ilişkin BDDK kararının iptali istemiyle açılan davada, Danıştay 10. Dairesi, iptal istemini reddetmiş, Danıştay İdari Dava Daireleri Genel Kurulu ise dairenin kararını esastan bozmuştu. BDDK da bu karara karşı Tashih - i Karar karar düzeltme yoluna gitmişti. Tashih - i Karar istemini görüşen genel kurul, BDDK'nın Demirbank'a el konulması kararının yanlış olduğunu belirtmişti. Genel kurul, kararında, Demirbank'a, borçlanma yeteneğinin bulunduğu bir aşamada, tedbir alınsa da faaliyetlerinin devamının mali sistemin güven ve istikrarının tehlikeye düşeceği gerekçesiyle hiçbir tedbir uygulanmadığını, iç borçlanma senetleri için takas işlemi bile yapılmadığını vurgulamıştı. 

HSBC Muhatap değiliz 
Genel kurulun bağlayıcılığı bulunan kararını dün yeniden görüşen Danıştay 10. Dairesi, BDDK'nın Demirbank'ın Fon'a devrine ilişkin kararı iptal etti. Kararın gerekçesi yazıldıktan sonra taraflara tebliğ edilecek. 
BDDK, Demirbank'ın 6 Aralık 2000'de TMSF'ye devrine karar vermişti. Fon da Demirbank'ı 350 milyon dolara HSBC'ye satmıştı. 
HSBC tarafından yapılan açıklamada da "HSBC, Danıştay 10 Dairesi'nin Demirbank'ın Tasarruf Mevduatı Sigorta Fonu'na devrine ilişkin kararın iptali ile ortaya çıkan mevcut hukuki durumun muhatabı değildir" denildi. 


</TEXT>
</DOC>
