<DOC>
<DOCNO> 294447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko27.html </URL>
<DATE> 2004/12/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ömer Sabancı Türkiye'nin üyeliği geri döndürülemez sürece girdi 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye'nin, AB'ye üyeliğinin geri dönülemez bir sürece girmiş durumda olduğunu söyledi. 
     Sabancı, Diyarbakır Dedeman Oteli'nde düzenlenen 8. SİAD Zirvesi'nde yaptığı konuşmada, Türkiye'nin 17 Aralık'ta bir kilometre taşını daha geride bırakacağını ifade ederek, şöyle dedi 
     ''Kağıt üzerindeki manzara ne olursa olsun, AB'nin kurumsal yapısı içerisinde Türkiye'nin üyeliği geri döndürülemez bir sürece girmiş durumdadır. Türkiye'nin bugün sergilediği manzaraya endekslenmiş olan AB içindeki muhaliflerin tavrı, kendi dinamikleri çerçevesinde hızla değişecek bir Türkiye'nin önüne set oluşturabilmekte büyük zorluk çekecektir. Yeterki AB için değil, kendimiz için önümüze koyduğumuz değişim misyonunu, gerektiği gibi ve özgüven içinde yerine getirebilelim.'' 
     
     ''ENFLASYON KONTROL ALTINA ALINDI'' 
     Sabancı, Türkiye'nin son yılların en önemli değişiklerinden birini ekonomide yaşadığını ve çok ağır bir krizin sonuçlarını telafi etme konusunda büyük başarı gösterdiğini vurguladı. 
     Bir yandan enflasyon kontrol altına alınırken, diğer yandan ekonominin yüksek büyüme çizgisini sürdürmesinin mümkün olabildiğini anlatan Sabancı, şöyle konuştu 
     ''İç ve dış fiyatlardaki oynaklığa rağmen, tüketim talebi ve yatırımlardaki canlanma sürüyor. Verimlilik artışıyla süregelen ekonomik büyüme hız kesmeden devam ediyor. Kamu kesimi açığı ve yatırım-tasarruf açığı azalıyor. Enflasyon sene sonu hedeflerini önemli ölçüde yakalayacak bir seyir izliyor. Faiz oranları enflasyondaki olumlu gidişe paralel bir eğilim sergiliyor. Yılın ikinci çeyreğinde yaşanan istihdam artışı, henüz istenilen seviyeye erişmemesine rağmen ekonominin yeniden istihdam yaratma sürecine girdiğinin sinyallerini veriyor. Tüm olumsuz dış etkenlere rağmen, Türkiye ekonomisindeki olumlu gidişin sürmekte olduğunu ve 2004 yılını, 'düşük enflasyon-yüksek büyüme' çizgisinde tamamlayacağımızı söyleyebiliyoruz.'' 
     
     ''CARİ AÇIKTA BU YIL SORUN GÖRÜNMÜYOR'' 
     Sabancı, bütün bu olumlu tablonun risklerden arınmış bir gelecek sunmadığını, aksine bu gelişmelere eşlik eden önemli riskler varolduğunu savunarak, şöyle dedi 
     ''Bir yandan olumsuz dış konjonktür maliyetleri oynak hale getirirken, öte yandan cari açıkta meydana gelen hızlı gelişmenin yarattığı kaygı mevcut olumlu gidişi bozabilecek risk unsurları olarak karşımızda duruyor. Bunlara bir de hızla genişleyen iç talebin, 2005 yılında da bu eğilimini sürdürmesini eklediğimizde, kesintisiz olarak büyümekte olan cari açığın finanse edilmesi sorun haline gelebilecektir. Cari açığın, 2004 sonu itibariyle 14 milyar dolara yaklaşabileceği öngörülmektedir. Cari açığın bu yıl için finanse edilmesinde bir sorun gözükmüyor. Ancak, 2005'te olumsuz koşulların sürmesiyle büyüyecek cari açığın, portföy yatırımları ve reel sektörün yurt dışından sağladığı uzun vadeli kredilerle finanse edilmesi önemli ölçüde zorlaşacaktır. 
     Önümüzdeki iki yıl gerçekleşecek dış borç ödemeleri, cari açıkla birlikte, dış finansman ihtiyacını daha da artırmaktadır. Bu koşullar altında 2005 yılında cari açığın en elverişli finansman imkanı doğrudan yabancı sermaye yatırımlarıdır.'' Sabancı, yılın ilk üç ayında petrol fiyatlarında önemli düşüş olmaması durumunda, ABD ekonomisinde yavaşlamanın kaçınılmaz görüldüğünü belirterek, bu durumun da Türkiye'nin içinde olduğu gelişmekte olan ülkelerin yatırım araçlarına talebi azaltabileceğini kaydetti. 
     Kamu maliyesindeki iyileşme, mutlaka içinde bulunulan reform sürecinin daha ileriye götürülmesiyle desteklenmesini ve yapısal reformların derinleştirilmesini isteyen Sabancı, bu alanda Hükümet'in sergileyeceği kararlılığın güven, ortamının korunmasında belirleyici olacağını söyledi. 
     
     ''KAYIT DIŞI EKONOMİ KORKUNÇ BOYUTTA'' 
     Reforma tabi tutulamayan sosyal güvenlik sistemi ile kamu idaresinin, zaten kıt olan kaynakları, kendilerinden beklenen hizmeti gerçekleştirmeden, verimsiz ve yararsız biçimde yuttuğunu ifade eden, Sabancı konuşmasını şöyle sürdürdü 
     ''Bir tarafta bu gider yükü belimizi bükerken, öte tarafta gerektiği kadar gelir üretmeyen bir vergi sistemi, kamu açığının azaltılmasını güçleştirmektedir. 
     Türkiye'deki kayıt dışı ekonominin büyüklüğü ürkütücü boyutlardadır. Hükümet'in bu meseleye el atmamasını anlamakta ciddi biçimde güçlük çekiyoruz. Kayıt dışı ekonomi, Türkiye'nin dinamizmi olarak nitelendiriliyor. Oysa bu tutum, makro dengeleri bozarak ve krizler yaratarak, üretimi ve istihdamı olumsuz etkiliyor. Türkiye'de toplayamadığımız vergi olarak dış borç olarak, sırtımıza biniyor. Hükümetler bugüne kadar kayıt dışı ekonomiyi kayıt altına almadıkları için vergiyi kimden alabiliyorlarsa onun sırtına yüklenmeye devam ettiler. Bu da vergilerin anlamsız artmasına ve üretim ile yatırımın önünde bir engel haline gelmesine neden oluyor.'' 
     
     ''TÜRKİYE'Yİ RİSKLERDEN KORUYACAK 2 ÇIPA VAR'' 
     Türkiye'nin bugünkü vergi oranları ile uluslararası vergi rekabetinin gerisinde kaldığını, bu nedenle yabancı yatırımcının Türkiye'ye çekilemediğini belirten Sabancı, şöyle devam etti 
     ''Bu yüksek vergi oranlarıyla ücretler üzerinde bugün ağır yüklerle kayıt dışının yarattığı haksız rekabetle bürokratik işlemlerde ne kadar azalma sağlanırsa sağlansın, yabancı sermayenin Türkiye'ye çekilmesi mümkün olmayacak ve işsizlik sorununa kalıcı çözüm getirmeyecektir. 
     Kısa vadede Türkiye'ye iç ve dış risk faktörlerin akıntısına kapılmaktan 2 güçlü çıpa kurtaracaktır. Bunlardan biri AB ilişkilerin olumlu seyrini sürdürmesi diğeri ise IMF ile yapılacak 3 yıllık stand-by anlaşmasıdır.'' 
     
</TEXT>
</DOC>
