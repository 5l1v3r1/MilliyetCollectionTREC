<DOC>
<DOCNO> 289882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo20.html </URL>
<DATE> 2004/11/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür gole hasret kaldı 
</HEADLINE>
<TEXT>

     Birinci Süper Futbol Ligi'nde 2004-2005 sezonuna kuruluşunun 100. yılına denk gelmesi nedeniyle büyük önem veren Galatasaray'da, golcü futbolcu Hakan Şükür, son maçlarda gole adeta hasret kaldı. 
     Sezonun ilk haftasında Konyaspor ağlarına 3 gol birden göndererek müthiş bir başlangıç yapan Hakan, teknik direktör Gheorghe Hagi'nin değişmez tercihi olurken, ilk 7 haftada tüm maçlarda 90 dakika forma giyerek rakip ağları toplam 6 kez havalandırmayı başardı. 
     Ligin 7. haftasında İstanbulspor maçının 73. dakikasında takımının 3. golünü atan Hakan Şükür, bu golle ''gol orucunu'' da başlatmış oldu. 
     Bu sezon Galatasaray formasını toplam 1063 dakika giyen Hakan Şükür, İstanbulspor'a attığı golün ardından, takımının yaptığı Büyükşehir Belediyesi Ankaraspor, Kayserispor, Trabzonspor, Akçaabat Sebatspor ve Diyarbakırspor maçlarında golle buluşamadı. 
     Büyükşehir Belediyesi Ankaraspor maçında 73, diğer 4 maçta ise 90'ar dakika sahada kalan Hakan Şükür, ligde tam 467 dakikadır takımı adına gol kaydedemiyor. 
     
</TEXT>
</DOC>
