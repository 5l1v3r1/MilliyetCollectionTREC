<DOC>
<DOCNO> 262804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy13.html </URL>
<DATE> 2004/08/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
DYP'den Ulaştırma Bakanı'nın ATS'den hiç bahsetmemesine tepki 
</HEADLINE>
<TEXT>

     DYP Genel Başkan Yardımcısı Nüzhet Kandemir, Ulaştırma Bakanı Binali Yıldırım'ın, Tavşancıl'daki tren kazasının ardından yaptığı açıklamada, ana lokomotiflerde bulunması gerekli otomatik fren sisteminden ATS hiç söz etmemesinin, ''olaya işletme hatası görüntüsü vermeme gayretinin göstergesi'' olduğunu savundu. 
     Kandemir, yazılı açıklamasında Ulaştırma Bakanı Binali Yıldırım'ın, tren kazalarının ardından yaptığı açıklamaları eleştirdi. 
     Bakan Yıldırım'ın, Pamukova kazasının ardından, ''trenlere büyük ilgi olduğunu, bu ilginin vatandaşların, bir kaşık suda fırtına koparan çevrelere verdiği en güzel cevabı oluşturduğunu'' söylediğini belirten Kandemir, dün meydana gelen kazanın, Ulaştırma Bakanı ve hükümetin, yaşananlardan ders almadığının göstergesi olduğunu öne sürdü. 
     Kandemir, Bakan Yıldırım'ın, ''bir önceki olayda olduğu gibi bu defa da suçu makinistlere atma yoluna gittiğini'' savundu. Binali Yıldırım'ın istifa etmeyi düşünmediğini söyleyerek, ''olanları umursamadığını'' savunan Kandemir, Bakanın, ana lokomotiflerde bulunması gerekli otomatik fren sisteminden ATS hiç söz etmemesinin, ''olaya işletme hatası görüntüsü vermemek gayretinin göstergesi'' olduğunu ileri sürdü. 
     Kandemir, şunları kaydetti 
     ''Unkapanı tüccarı zihniyeti ile ülke maliyesini yöneten Maliye Bakanı'nın önceki gün, tüketici kredileri musluğunu çok fazla açan bankaları tehditle karışık uyarması ve ülkenin makro ekonomik çıkarlarını kendi çıkarlarının üstünde tutarak önlem almaları gerektiğini ifade etmesinin hemen ardından, ekonominin koordinasyonundan sorumlu Başbakan Yardımcısı'nın, ülkenin makro ekonomik dengesi söz konusu olduğunda, gerekli önlemleri bankaların değil hükümetin alacağı yolundaki açıklaması ışığında, kendi içinde eşgüdüm sağlayamayan bir hükümetin Ulaştırma Bakanı'nın da bu ortamda pervasızca dilediğini yapması ibret vericidir.'' 
     
</TEXT>
</DOC>
