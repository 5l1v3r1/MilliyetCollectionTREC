<DOC>
<DOCNO> 255812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/axyas01.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize diriliş 
</HEADLINE>
<TEXT>


Havuza düşen küçük Joe bulunduğunda donmuştu. Ölü tanısı konan Joe, ağır ağır ısıtılarak hayata döndürüldü.. 


Tıp bilimi İngiltere'de müthiş bir başarıya imza attı. Yedi saat boyunca kalbi duran ve hayat belirtisi görülmediği için tıbben ölü sayılan iki yaşındaki bir erkek çocuk, yapılan müdahalelerle hayata döndürüldü. Joe Towey adlı çocuğun tüm organlarının fonksiyonlarını yerine getirdiği ve normal bir yaşam sürdüğü açıklandı. 
Daily Telegraph gazetesinin haberine göre, mucize dirilişin kahramanı Towey, Birmingham'daki evlerinin havuzunda donma noktasındaki su üzerinde hareketsiz bir şekilde yüzükoyun yatarken, annesi Jennifer Nock tarafından bulundu. Joe'nun babası Michael Towey, çocuğunun kalbinin durduğunu, vücudunun neredeyse donduğunu belirterek, hemen ağzından suni solunum yaptırıp kalp mesajına başladıklarını söyledi. Joe daha sonra Heartlands Hastenesi'ne kaldırıldı. 
Burada doktorlar tıbbi müdahalelere başlarken, Joe'nun vücut ısısının 26 dereceye kadar düştüğünü, kalbinin atmadığını, nefes almadığını ve göz bebeklerinin ışığa tepki vermediğini saptayarak tıbben ölü tanısı koydu. 

Hiç tepki vermiyordu 
Battaniyeye sarılan Joe'nun mide ve mesanesine yavaş yavaş sıcak su veren doktorlar bir taraftan da kalp mesajını sürdürdü. 5 saat sonra kalp atışları duyulmaya, 6 saat sonra da gözler ışığa tepki vermeye başladı. Tedaviyi yapan ekibin başkanı Dr. Nick Makwana, "Gözlerini oynatması mucize gibi bir şeydi. Beynin aşırı soğuk sayesinde tahribat görmediği anlaşılıyor" dedi. 




</TEXT>
</DOC>
