<DOC>
<DOCNO> 267772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun14.html </URL>
<DATE> 2004/08/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hamas'tan Fransız gazetecileri serbest bırakın çağrısı, Fransızlar şaşkın 
</HEADLINE>
<TEXT>

     Irak'ta kaçırılan Fransız gazetecilerin serbest bırakılması çağrısı yapan gruplara, Filistin'deki Hamas örgütü de katıldı. 
     Hamas sözcüsü Sami Ebu Zuhri, Gazze'de yaptığı açıklamada, kaçırılan gazetecilerin masum olduğunu, Fransa'nın Irak savaşındaki tutumu nedeniyle bırakılmaları gerektiğini söyledi. 
     Ebu Zuhri, Irak savaşında ve Filistin davasında Fransa'nın olumlu tavır sergilediğini, gazetecilerin serbest bırakılmasının ABD'nin ve İsrail'in yalnızlığını artıracağını belirtti. 
     Irak içindeki ve dışındaki birçok dini grup, gazetecilerin serbest bırakılması çağrısında bulunmuştu. 
     Bu arada, Fransa İletişim Bakanı Renaud Donnedieu de Vabres, Fransa'nın ABD'nin Irak savaşına karşı çıktığını, Fransızların neden kendilerinin hedef seçildiğini anlamadığını söyledi. 
     De Vabres, LCI televizyonuna verdiği demeçte, hükümetin ve ülkedeki tüm Fransızların gazeteciler için seferber olduğunu, endişeli olduklarını ve gazeteciler serbest bırakılıncaya kadar da endişelerinin süreceğini kaydetti. 
     El Cezire televizyonunda Cumartesi gecesi yayınlanan bir video kasette, Irak İslam Ordusu adlı bir grup, Fransız gazeteciler George Malbrunot ve Christian Chesnot'yu kaçırdığını, rehineler karşılığında Fransa'dan 48 saat içinde okullardaki başörtüsü yasağını kaldırmasını istediklerini duyurmuştu. Grup, daha sonra Fransa'ya tanıdığı süreyi 24 saat uzatmıştı. 
     Gazetecileri kaçıranların kaldırılmasını istediği başörtüsü yasağı, 5 ay önce kabul edilmişti. Söz konusu yasa, devlet okullarında türban, kippa ve büyük haç kolyelerle derslere girilmesine yasak getirmişti. 
     Fransa hükümeti, rehine krizine rağmen, devlet okullarında dini simgelerin kullanılmasını yasaklayan kanunun öngörüldüğü gibi Perşembe gününden itibaren uygulanacağını bildirmişti. 
     
</TEXT>
</DOC>
