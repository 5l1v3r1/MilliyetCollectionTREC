<DOC>
<DOCNO> 292585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun04.html </URL>
<DATE> 2004/11/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'ta, Komünist Parti'nin bir yetkilisine suikast... 
</HEADLINE>
<TEXT>

     Irak'ın başkenti Bağdat'ın kuzeydoğusunda Irak Komünist Partisi'nin bir yetkilisinin, düzenlenen suikastta öldüğü bildirildi. 
     Komünist Parti'nin Bakuba'daki sözcüsü, parti yetkilisi Münir Cabbar'ın, Bağdat'ın 55 kilometre kuzeydoğusundaki Buhriz'de dün gece geç saatlerde evine dönerken, kimliği belirlenemeyen silahlı kişilerce açılan ateş sonucu öldüğünü kaydetti. 
     Cabbar'ın Diala bölgesinde diğer siyasi partilerle koordinasyondan sorumlu komisyonun başkanlığını yaptığı belirtildi. 
     Irak Komünist Partisi'nin önde gelen bir başka yetkilisi de iki hafta önce Bağdat'ın kuzeyinde, kendi korumalarından ikisi tarafından vurularak öldürülmüştü. 
     AP ajansı, Saddam Hüseyin yönetimi altında yasaklı olan Irak Komünist Partisi'nin Amerikan işgal gücü yetkilileriyle işbirliği içinde olduğunu, İyad Allavi başkanlığındaki geçici yönetimde yer aldığını kaydetti. 
     Öte yandan, Bağdat Uluslararası Havaalanı yakınındaki anayolda meydana gelen patlamada, bir Amerikan askeri aracının hasar gördüğü bildirildi. 
     Amerikan birliklerinin bölgeyi kordon altına aldığı kaydedilirken, ölen ya da yaralanan olup olmadığı konusunda açıklama yapılmadı. 
     
</TEXT>
</DOC>
