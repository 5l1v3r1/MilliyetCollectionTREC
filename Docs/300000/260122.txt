<DOC>
<DOCNO> 260122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/siyaset/siy01.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık, CHP'ye bu kez Ordu'yu sordu 
</HEADLINE>
<TEXT>


ANKARA Milliyet 


Olağanüstü tüzük kurultayı nedeniyle CHP yönetiminin eleştirileriyle karşılaşan Yargıtay Cumhuriyet Başsavcılığı, CHP Genel Başkanlığı'na bu kez de Ordu il yönetiminin görevden alınıp alınmadığını sordu. Başsavcılık, 28 Mart yerel seçimleri öncesi görevden alınan Ordu İl Başkanı Hüseyin Avni Şeker ve İl Sekreteri Mustafa Eren'in başvurusu üzerine CHP'ye ihtarname gönderdi. 
İhtarnamede, Ordu il yönetiminin görevden alınıp alınmadığıyla ilgili başsavcılığa herhangi bir bildirimde bulunulmadığı, eğer görevden alınmışlarsa yerlerine kimlerin geldiğinin bildirilmesi veya il kongresinin yapılarak sonucun iletilmesi istendi. Parti tüzüğü uyarınca, görevden alınan ilçelerde 30, illerde 45 gün içinde kongre toplanması gerekiyor. 

Kurultay seneye 
Başsavcılığın CHP Tüzük Kurultayı tarihinin belirlenmesine ilişkin yazısını değerlendiren CHP Grup Başkan Vekili Ali Topuz da CHP'nin normal kurultayının bir yıldan daha kısa sürede yapılacağına işaret ederek, buna ilişkin prosedürün 3 - 4 ay sonra başlayacağını belirtti. 


</TEXT>
</DOC>
