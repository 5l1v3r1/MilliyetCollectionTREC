<DOC>
<DOCNO> 268328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/axspo02.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'i ürküten rapor 
</HEADLINE>
<TEXT>


Teknik Direktör Daum, Everton önünde izlediği Manchester United'a tam puan verirken, diğer rakipler için de "Dikkat" uyarısı aldı. Sparta Prag ve Lyon'u izleyen yardımcı hocalar, "Tehlikeli" raporu hazırladı 

YUSUF KOBAL 


Avrupa hazırlığı 
TÜRKİYE'Yİ Şampiyonlar Ligi'nde temsil etmeye hazırlanan Fenerbahçe, lige verilen arayı değerlendirip, gruplarında yer alan rakiplerini büyüteç altına almıştı. İngiltere'de Manchester United'ın Everton ile 0 - 0 berabere kaldığı maçı izleyen Teknik Direktör Daum'un, yardımcılarıyla yaptığı toplantıda rakibin agresif ve inatçı yapısına dikkat çektiği öğrenildi. 

Diğerleri de aynı 
ALMAN hocanın yardımcıları Alex Weiss ve İmmel ise haftasonu izledikleri Sparta Prag ve O.Lyon hakkında detaylı bir rapor hazırladı. İki teknik adamın da, "Mücadeleyi bırakmıyorlar, dikkatli olmalıyız. İşimiz kolay olmayacak" dediği öğrenildi. Bu gelişme sonrasında her rakip için farklı antrenman programı yapılması kararlaştırıldı. 

Pestilleri çıktı 

SARI-Lacivertliler, milli takımda bulunan futbolculardan yoksun olarak hazırlıklarını sürdürürken, dünü iki idmanla tamamladı. Teknik heyet, uzun süredir forma şansı bulamayan oyunculara orta ve şut çalışması yaptırdı. Bu arada Fenerbahçe, İran'ın Ekbata takımı ise bugün saat 15.00'de Dereağzı Tesisleri'nde hazırlık maçı yapacak. 

Çok uyanıklar 

Newell's Old Boys Kulübü, Ortega için Fenerbahçe'nin kapısını bir kez daha çaldı, "Bonservisi yollayın, parayı ilk fırsatta öderiz" teklifi yaptı 

Bedava istediler 
FENERBAHÇE bir türlü elinden çıkaramadığı Ariel Ortega konusunda ilginç bir teklif aldı. Yıldız futbolcuyu transfer etmek isteyen Arjantin'in Newell's Old Boys Kulübü, Sarı - Lacivertliler'in kapısını bu kez komik bir öneriyle çaldı. Arjantinli yöneticiler, bonservis ücretini sonra ödeme sözü verip, Ariel Ortega'nın bonservisini almak istediğini bildirdi. 

Yönetim geri çevirdi 
ARJANTİN Kulübü, Hollanda'nın Ajax takımına futbolcu satmaya hazırlandıklarını, parayı temin ettikten sonra ilk fırsatta Ortega'nın bonservis ücretini ödeyeceklerini dile getirdiler. Ancak Fenerbahçe Yönetimi, bu öneriyi geri çevirdi. Sarı - Lacivertliler, peşin para gelmeden futbolcunun satışını yapmayacaklarını belirttiler. 

'Tek başına olmaz' 

BREZİLYALI yıldız Alex de Souza, Fenerbahçe Kulübü'nün resmi dergisine çarpıcı açıklamalar yaptı. Sambacı, beklentilerle ilgili olarak, "Kimse tek başına bu takımı alıp bir yerlere getiremez. Bunu hep birlikte yapacağız" dedi. Alex, Türkiye'yi anlatınlardan daha iyi bulduğunu da açıkladı. 

Fatih Akyel'e dönüş 

Sebat'a hazırlanıyor 
FENERBAHÇE Teknik Direktörü Daum, Galatasaray'a geri dönmesine izin vermediği Fatih Akyel'i Akçaabat Sebatspor maçında sahaya sürüp, yeniden kazanmanın planlarını yapıyor. Alman hocanın, Fatih'i sağ kanatta görevlenirip, Serkan'ı orta sahaya çekmeye hazırlandığı öğrenildi. Nobre'nin de Trabzon'da oynanacak olan maçta forma bulması bekleniyor. 

Fabiano kulübeye 
SARI - Lacivertliler'in büyük umutlarla transfer ettiği Fabiano ise Kayserispor deplasmanındaki futboluyla da sınıfı geçemedi. Teknik Direktör Daum'un, defanstan çok hücumu düşünen Sambacı'yı kulübeye çekeceği iddia edildi. Fabiano'nun yerine şans bulmasının beklenen adaylar içinde en güçlü ismin, sakatlığı geçen Deniz Barış olduğu bildirildi. 


</TEXT>
</DOC>
