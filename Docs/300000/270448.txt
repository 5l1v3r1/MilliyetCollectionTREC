<DOC>
<DOCNO> 270448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo14.html </URL>
<DATE> 2004/09/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türk futbolcuları da haklarını mahkemede arayabilecek 
</HEADLINE>
<TEXT>

     Artık Türk futbolcular da yaptıkları ek sözleşmelerden doğan anlaşmazlıklar nedeniyle yargı yoluna başvurabilecek. 
     Profesyonel Futbol Disiplin Talimatı'nın ''Mali ve İdari Anlaşmazlıklar'' başlıklı 12. maddesi ''Profesyonellikten doğan her türlü mali ve idari anlaşmazlıklar ile kulüplerin futbolcularına verdikleri para cezaları, federasyon tarafından incelenir ve karara bağlanır'' hükmüne yer verirken, anlaşmazlıkların kesin karara bağlanması yetkisi ise Tahkim Kurulu'na veriliyor. 
     Futbol Federasyonu anlaşmazlıklarda, kendi belirlediği tek tip sözleşme içeriğini dikkate alırken, kulüple futbolcu ya da teknik direktör arasındaki ek özel sözleşmeyi ise değerlendirmeye almıyordu. 
     Geçmişteki uygulamalarda da Türk futbolcuların ya da teknik direktörlerin kulüplerle yaptıkları ek özel sözleşmeler incelemeye alınmazken, yabancı uyruklu futbolcular ise ek özel sözleşmelerden doğan anlaşmazlıklar nedeniyle FIFA'ya başvurduklarında haklarını alabiliyorlardı. 
     Konyaspor ile teknik direktör Sadettin Tekelioğlu arasındaki ek özel sezleşmeden doğan anlaşmayı inceleyen Yargıtay, Türk uyrukluların da bu sözleşmeler nedeniyle yargı yoluna başvurabilecekleri kararını verdi. 
     Yargıtay 13. Hukuk Dairesi'nin 2003 16256 E. ve 2004 5446 K. sayılı kararında bu boşluğa değiniliyor ve hukuki çözüm getiriliyor. 
     Yargıtay'ın kararında, ''Futbolcuyla kulüp arasında yasaca öngörülen tek tip sözleşmeden doğan anlaşmazlıklarda Futbol Federasyonu Yönetim Kurulu, diğer ek özel sözleşmelerden doğan anlaşmazlıklarda ise adli yargı görevlidir'' deniliyor. 
     
</TEXT>
</DOC>
