<DOC>
<DOCNO> 252793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo05.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sharapova sarhoş etti 
</HEADLINE>
<TEXT>


Rus raket, Wimbledon'un finalinde güçlü rakibi Serena Williams'ı da çok kolay geçti ve 17 yaşında zirveye çıkarak 1997'den bu yana en genç şampiyon olan tenisçi unvanını da aldı 


WİMBLEDON Tenis Turnuvası'nda tek bayanlar şampiyonluğunu, dünkü final maçında son iki yılın birincisi Birleşik Amerikalı Serena Williams'ı deviren 17 yaşındaki Rus tenisçi Maria Sharapova kazandı. 13 numaralı seribaşı Sharapova, güçlü rakibi karşısında 1 saat 13 dakika süren mücadele sonunda 6 - 1 ve 6 - 4'lük setlerle galip gelerek Wimbledon'u kazanan ilk Rus raket olarak tarihe geçti. 
SHARAPOVA, geçtiğimiz ay Roland Garros'u kazanarak Rusya'ya ilk tek bayanlar şampiyonluğunu yaşatan Anastasia Myskina'dan sonra bir Grand Slam kazanan ikinci Rus tenisçi oldu. Rus raket, 1997'de 16 yaşında şampiyonlukla tanışan Martina Hingis'ten sonra kupayı kaldıran en genç raket unvanını da aldı. Sharapova, 560 bin Pound'luk yaklaşık 1.5 trilyon bir servete de kondu. 

İSTATİSTİK Williams Sharapova 33 54 İlk servis 39 64 3 Ace 2 1 Çift hata 4 20 33 İlk serviste sayı 25 39 9 21 İkinci serviste sayı 15 25 1 6 Servis kırma 4 10 53 Toplam puan 65 

Federer-Roddick finale yükseldi 

Kolay galibiyet 
TENİSTE yılın üçüncü Grand Slam Turnuvası Wimbledon'da, tek erkeklerde finalistler belli oldu. Yoğun yağmur nedeniyle cuma gününden düne sarkan yarı final maçlarının ilkinde İsviçreli bir numaralı seribaşı ve son şampiyon Roger Federer, Fransız Sebastien Grosjean'i 6 - 2, 6 - 3 ve 7 - 6'lık setlerle mağlup ederek üst üste ikinci Wimbledon finaline adını yazdırdı. 

Ancic zorladı 
YARI finalin, yine yağmur nedeniyle iki güne yayılan diğer maçında ise iki numaralı favori Birleşik Amerikalı Andy Roddick, turnuvanın sürpriz yarı finalisti Hırvat Mario Ancic önünde zorlanmasına karşın galip gelerek finali buldu. Roddick, 6 - 4, 4 - 6, 7 - 5 ve 7 - 5'lik setlerle sonuca gitti. Tek erkekler finali bugün Federer ile Roddick arasında oynanacak. 




</TEXT>
</DOC>
