<DOC>
<DOCNO> 262919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur63.html </URL>
<DATE> 2004/08/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Beşiktaş yönetimi, İstanbul Emniyet Müdürü'nü ziyaret etti 
</HEADLINE>
<TEXT>

     Beşiktaş Kulübü Başkanı Yıldırım Demirören ile bazı Yönetim Kurulu üyeleri, İstanbul Emniyet Müdürü Celalettin Cerrah'ı ziyaret etti. 
     İstanbul Emniyet Müdürlüğü'nün Vatan Caddesi'ndeki yerleşkesine İkinci Başkan Murat Aksu, Yönetim Kurulu üyeleri Kıvanç Oktay ve Adnan Demir ile gelen Yıldırım Demirören, Cerrah ile makamında bir süre görüştü. 
     Başkan Demirören, ziyarette Cerrah'a Beşiktaş forması ile Beşiktaş armalı bir plaket ve kol saati hediye etti. 
     Demirören, Beşiktaş'ın yeni yönetimi olarak Emniyet Müdürü Cerrah'ı ziyaret etmek istediklerini belirterek, ''Beşiktaşlı olan ve Beşiktaş'a gönül veren müdürümüzü yurtdışındaki maçlarımıza da bekliyoruz. Kendisi Chelsea maçına da geldi, uğur getirdi'' dedi. 
     Cerrah da Demirören'e İstanbul Emniyet Müdürlüğü armalı bir çini tabak vererek, Beşiktaş Kulübü'ne 2004-2005 sezonunda başarılar diledi. 
     Demirören ve Yönetim kurulu üyeleri, daha sonra Cerrah ile görüşmelerini basına kapalı olarak sürdürdü. 
     
</TEXT>
</DOC>
