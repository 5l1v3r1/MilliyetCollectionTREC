<DOC>
<DOCNO> 295795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun12.html </URL>
<DATE> 2004/12/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Irak'ta gün yine kanlı başladı... 
</HEADLINE>
<TEXT>

     Irak'ın başkenti Bağdat'ın 95 kilometre kuzeyindeki Samarra kentinde bir polis karakoluna düzenlenen saldırıda bir polis memuru ile bir çocuğun öldüğü bildirildi. 
     Polis yetkilileri, karakola saldıran direnişçilerle güvenlik kuvvetleri arasında çatışma çıktığını ve olay yerindeki bir çocuğun çapraz ateşte kalarak öldüğünü söylediler. 
     Direnişçilerin bölgeden kaçtıkları belirtildi. 
     Irak'ta, işgalci kuvvetlerinin işbirlikçisi olmakla suçlanan Iraklı güvenlik kuvvetleri sık sık direnişçilerin saldırılarına hedef oluyor. 
     
     BAĞDAT'TA BOMBA YÜKLÜ ARAÇLA SALDIRI 
     Başkent Bağdat'ta bomba yüklü araçla düzenlenen saldırıda 6 Iraklı sivilin yaralandığı belirtildi. 
     Yerel saatle 06.30 TSİ 05.30 sularında olan patlamada yaralananların, Yarmuk hastanesine kaldırıldığı bildirildi. 
     Amerikan ordusundan saldırıya ilişkin açıklama yapılmadı. 
     Görgü tanıkları, bomba yüklü aracın bir Amerikan askeri konvoyunun Bağdat'ın güneyindeki Dora bölgesinden geçtiği sırada infilak ettiğini, ölen ya da yaralanan Iraklı siviller olduğunu söylemişlerdi. 
     
     İNGİLTERE SAVUNMA BAKANI HOON IRAK'TA 
     Öte yandan, İngiltere Savunma Bakanı Geoff Hoon, İngiliz askerlerini ziyaret etmek için Irak'ın Basra kentine geldi. 
     Savunma Bakanlığı'ndan bir sözcü, yaptığı açıklamada, Hoon'un ''İngiliz askerlerini tebrik etmek ve yaptıkları zor işi incelemek'' üzere Irak'a geldiğini belirtti. 
     Sözcü, Basra'daki askeri üste askerlerle kahvaltı yapan Hoon'un Irak'ta birkaç gün kalmasının beklendiğini söyledi. 
     İngiltere'nin Irak'ta 8 bin 500 askeri bulunuyor. 
     
</TEXT>
</DOC>
