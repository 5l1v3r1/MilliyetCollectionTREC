<DOC>
<DOCNO> 268883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/astro/index.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta sonu nelere dikkat etmeli 
</HEADLINE>
<TEXT>


Ay pazar günü 13.25'e kadar Boğa burcunda kalarak hafta sonunda yapıcı sonuçlar ve somut konular üzerinde durabileceğini gösteriyor. Hafta sonunda pek çok konu ağır ilerlese de, sabırlı çalışmalar kazanç getirecek. Hafta sonu alışveriş açısından da kazançlı olabilir. Pazar akşam saatleri ise daha oynak ve gergin geçmeye aday gözüküyor. 

Başakları neler bekliyor 

Cömert Jüpiter bu yıl 25 Eylül'e kadar burcunuzda kalıyor. Jüpiter son bir yıl içinde Başaklara elverdiğince geniş düşünme, fırsatları görebilme ve yeni deneyimlere açık olabilme şansı getirdi. Başak şanstan çok çalışmaya inanan bir burç olsa da, bu bir yıl boyunca, Jüpiter onları korudu, kolladı, daha 
iyimser kıldı. Jüpiter 25 Eylül'den sonra maddi alanda fırsatlar sunmaya devam edecek. Terazi burcuna geçecek olan Jüpiter, buradan size artan kazançlar, daha iyi tasarruf edebilme olanağı ve maddi güvence sağlayacak. Önümüzdeki bir yıl boyunca, parasal alanda ve iş açısından streslerin oldukça düşük seyredeceği bir dönemdesiniz. Tembellik etmemeli, artma eğiliminde olan kazançlarınızı sağlam yatırımlara dönüştürmeye çalışmalısınız. 
Genel olarak Başaklar oldukça rahat bir görünüm altındalar. Disiplin ve sorumluluk anlatan Satürn bile onlara destekleyici bir gözle bakıyor. Yengeç burcundaki Satürn özellikle Başak burcunun son 10 gününde doğmuş olan Başaklara iş hayatında gruplarla bir araya gelme, ortaklaşa çalışabilme ve genel olarak ileriye yönelik hedeflerine ulaşma konusunda büyük destek veriyor. 
Pluto son derece yoğun tecrübeler getiriyor 
Uranüs'e ise dikkat etmek gerekiyor. Karşıt burcunuzda hareket eden Uranüs özellikle Başak burcunun ilk 10 gününde doğanların hayatına yüksek gerginlikler, ikili ilişkilerde dikkat çeken deneyimler ama aynı zamanda yine gerginlikler taşıyor. Uranüs uyandıran bir güçtür ve bu gücünü şimdi ikili ilişkiler ve ortaklıklar yoluyla yapıyor. 
Pluto da özellikle Başak burcunun son 10 gününde doğanlar için yüksek bir motivasyon kaynağı durumunda. Kare açı ile burcunuzu etkileyen Pluto gerek ev ve özel hayatınız gerekse amaçlarınız açısından son derece yoğun tecrübeler getiriyor. Bu gezegenin etkisiyle kendinizi başarılı olma konusunda adeta zorunlu bir baskı altında hissedebilirsiniz. 
Kısa dönemler için ise Mars'ın konumuna bakabiliriz. Enerji ve eylem gezegeni Mars olumlu açılar altında daha kolay ilerleme ve fırsatları gerçekleştirme olanağı sunacak. Mars 26 Eylül'e kadar burcunuzda yer aldığı için içinde bulunduğumuz bir ay size yüksek fiziksel enerjiler ve başarma hırsı, atılganlık vaat ediyor. Olumlu dönemler olan 
11 Kasım-25 Aralık, 6 Şubat-21 Mart ve 28 Temmuz 2005 sonrasında daha zahmetsiz ilerleme olanakları olacak. Bununla birlikte, Mars'ın burcunuza sert açıda bulunduğu 26 Aralık-6 Şubat, 
2 Mayıs-12 Haziran arasında çatışmalardan, ani tepkilerden uzak durmalı, sağlığınıza da daha fazla özen göstermelisiniz. 



</TEXT>
</DOC>
