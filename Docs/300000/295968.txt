<DOC>
<DOCNO> 295968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo44.html </URL>
<DATE> 2004/12/08/ </DATE>
<TIME> 22.14 </TIME>
<AUTHOR>  </AUTHOR>
<HEADLINE>
Fenerbahçe,Manchester United maçı öncesi notlar... 
</HEADLINE>
<TEXT>

     Fenerbahçe'nin, Avrupa Şampiyonlar Ligi'nde Manchester United ile yaptığı D Grubu'ndaki son maçında, sarı-lacivertli taraftarlar takımını yalnız bırakmadı. 
     Sarı-lacivertlilerin Birinci Süper Lig'de son haftalarda Kadıköy'de oynadığı maçlara, tribünde yaşanan olaylar nedeniyle fazla ilgi göstermeyen taraftarlar, Manchester United maçında tribünlerin büyük bir bölümünü doldurdu. 
     Sarı-lacivertli taraftarlar, takımlarının gruptan çıkma iddiası olmamasına rağmen, ellerinde bayraklar ve kaşkollarla tribünlerde coşkulu atmosfer yarattı. 
     
     
     HASTALAR İLK 11'DE 

     Fenerbahçe'de maç öncesi rahatsızlıkları bulunan Nobre ve Serkan, karşılaşmada ilk 11'de sahaya çıktı. 
     Geçirdiği soğuk algınlığı nedeniyle bu maça yetiştirilmeye çalışılan Nobre, maç saatine kadar tedavisi tamamlanarak 11 kişilik kadrodaki yerini aldı. 
     Aynı rahatsızlık nedeniyle dünkü antrenmana katılmayan Serkan da maça yetiştirildi. 
     
     MEHMET YOZGATLI YEDEK 

     Fenerbahçe'de, deplasmanda yapılan AC Sparta Prag maçında ilk 11'de forma giyen ve son haftalarda ligde başarılı performans sergileyen Mehmet Yozgatlı, Manchester United maçında yedekler arasında yer buldu. 
     Kart cezalısı oldukları için Prag'da forma giyemeyen Servet ve Serkan, Manchester United maçında takımdaki yerlerini aldı. 
     Sakatlıkları bulunan Van Hooijdonk, Deniz ve Kemal, maç kadrosuna alınmadı. 
     
     
     İNGİLİZ TARAFTARLAR VE GÜVENLİK ÖNLEMLERİ 

     İstanbul'a maçı izlemek için gelen İngiliz taraftarlar, geniş güvenlik önlemleri altında stada getirildi. 
     Taraftarların stada gelişlerinde, numaralı tribünün sağ tarafında yer alan misafir takım seyirci tribün girişi ve stat önünden geçen yol trafiğe kapatıldı. 
     300 kişilik İngiliz taraftar grubu stada alındığı sırada, polis, tribün girişi önünde güvenlik kordonu oluşturdu. Bu sırada İngiliz taraftarlarla Fenerbahçeli taraftarlar karşılıklı tezahürat yaptı. Taraftarlar, tribünlerde de birbirlerine karşı atışmada bulundu. 
     Güvenlik nedeniyle kale arkası tribünün bir bölümünde boş alan bırakıldı ve polis, tribünde set oluşturdu. 
     Bu arada, maçla ilgili bugün statta yapılan toplantıda, güvenlik tedbirleri son kez gözden geçirildi. 
     Diğer yandan, İngiliz taraftarların bazılarının ellerinde bira kutularıyla otobüsten indikleri ve alkollü oldukları gözlendi. 
     
     
     VAN HOOİJDONK'UN MİSAFİRLERİ 

     Fenerbahçe'de sakatlığı nedeniyle Manchester United maçında forma giyemeyen Hollandalı Van Hooijdonk, ülkesindeki eski takımı NAC Breda'nın futbolcuları ve teknik heyetini maçta ağırladı. 
     Van Hooijdonk, maç öncesi stadın yanında bulunan Birleşik Fenerbahçeliler Vakfı'nın restoranında misafirleriyle yemek yedi. 
     Öte yandan, Avrupa Şampiyonlar Ligi sponsorlarından MasterCard'ın organizasyonuyla, iki takım futbolcuları da sahaya çocuklarla el ele çıktı. 
     
     AKILLAR DERBİDE 

     Fenerbahçeli taraftarlar Manchester United maçında, hafta sonunda Birinci Süper Lig'de ezeli rakipleri Galatasaray ile yapacakları derbi maç için de tezahüratlar yaptı. 
     Sarı-lacivertli taraftarlar, bir süre Galatasaray lehine bağırarak, derbi maç öncesi ezeli rakiplerine gönderme yaptı. 
     
</TEXT>
</DOC>
