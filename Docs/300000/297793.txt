<DOC>
<DOCNO> 297793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yazar/ulagay.html </URL>
<DATE> 2004/12/15/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Küresel pokerde 17 Aralık partisi 
</HEADLINE>
<TEXT>


Türkiye'nin Avrupa Birliği AB ile bütünleşmesinin Avrupa için 60 yıl önceki Normandiya çıkartması kadar önemli olduğunu söyleyen Almanya Dışişleri Bakanı Joschka Fischer'in bu saptaması çok yerinde. AB liderlerinin 17 Aralık'ta verecekleri karar Türkiye'nin geleceği için olduğu kadar, hatta belki ondan da fazla, AB'nin geleceği için tayin edici olacak. Türkiye'ye tam üyelik yolunu açacak bir Avrupa, küresel pokerde iddialı olduğunu gösterecek. 
Ancak bu olayın küresel oyundaki yerini ve geleceğe dönük önemini kavramayıp, çoğu kez geçmişten miras kalan kaygı ve korkularla Türkiye'nin AB üyeliğini engellemeye çalışanların da hissedilir bir ağırlığı var Avrupa'da. Kendinden beklenmeyen bir performans göstererek, tam üyelik koşullarını yerine getiren Türkiye'yi bıktırmak ve caydırmak için 17 Aralık öncesinde havayı bulandırmaya çalışanlar da bunlar. 

AB'nin başarısı 
Yaklaşık yarım yüzyıllık bir geçmişi bulunan AB'nin, aşılmaz görünen hangi engelleri aşarak bugüne geldiğini hatırladığımızda, Türkiye'ye karşı yükselen bu "istemezük" seslerinin, AB'nin 17 Aralık'ta tarihi bir dönemeci daha dönmesini engelleme şansının fazla olmadığı sonucuna varabiliriz. 1950'lerde Avrupa Demir ve Çelik Birliği olarak başlayıp önce üye ülkeler arasında bir ortak ticaret alanına ve gümrük birliğine, daha sonra tam bir ekonomik bütünleşmeye doğru giden ve üye sayısı sürekli artarken sonunda siyasal bir boyut da taşıyan "AB" adını alan bu hareketin başarıları arasında öncelikle sayılması gerekenler şunlar 
Yüzyıllar boyu birbiriyle savaşan ülkeler ve milletler arasında kalıcı bir barışın ve işbirliğinin sağlanması.Sonunda tek paraya da geçilerek ekonomik entegrasyonda çok ileri bir aşamaya gelinmesi.Portekiz ve İspanya'da ve daha sonra Yunanistan'da faşist diktatörlüklerin son kalıntılarının temizlenmesi sonrasında bu ülkelerin demokrasiye geçişinin kolaylaştırılması.Stalinist rejimlerden çıkan Doğu Avrupa ülkelerinin AB'nin içine alınarak demokrasilerinin ve gelişme süreçlerinin konsolide edilmesi. 
Bütün bu süreçte en fazla dikkat çeken nokta, kendi etrafında bir çekim alanı yaratan AB'nin, oyun kurallarını ve müktesebatını gönüllü olarak kabul etmeyi taahhüt eden ve bu taahhütlerini gerçekleştiren ülkeleri içine alarak etki alanını genişletmesi. AB bu yöntemle, temelde piyasa ekonomisine, çoğulcu demokrasiye ve gönüllü katılıma dayanacak bir küresel düzenin Avrupa çapındaki modelini de oluşturmuş oluyor. Bu model, askeri ve siyasi gücünü kullanarak tek başına hükmedeceği bir küresel düzen oluşturmaya çalışan ABD'nin tasarımına karşı bir seçenek oluşturuyor. 

Türkiye'nin önemi 
Şimdi gelinen noktada AB'nin Türkiye'yi içine alması, küresel düzen için oynanan büyük pokerde çok önemli bir kozu eline geçirmesi anlamına gelecek. Çok kritik bir bölgede, Müslüman nüfusu sahip büyük bir ülke olan Türkiye'nin AB müktesebatına uyum sağlayarak AB'nin bir parçası haline gelmesi, AB'nin küresel düzen seçeneğinin, Ortadoğu'yu ve Avrasya'yı da etkileyecek bir seçenek haline gelmesini sağlayabilecek. AB, bu hamlesiyle ABD karşısında daha avantajlı bir konuma gelebilecek. 
Öte yandan Avrupa, yaşlanan nüfusuyla ve kendini yenilemekte zorlanan ekonomisiyle de taze kana muhtaç. Türkiye bu açıdan da Avrupa için tamamlayıcı olabilecek niteliklere sahip. Stratejik düşünebilen Avrupalılar Türkiye ile bütünleşmeyi savunurken bunu da hesaba katıyorlar. 
Başbakan Erdoğan'ın 11 Eylül sonrasının koşullarını iyi değerlendirerek ve küresel pokeri doğru okuyarak Türkiye'yi bu oyunun önemli bir oyuncusu haline getirme yolunda olduğu söylenebilir. Ancak poker risk alarak oynanan bir oyundur ve oyun büyüdükçe riskler de büyüyebilir. 



</TEXT>
</DOC>
