<DOC>
<DOCNO> 292711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/dunya/adun.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere 'Dininiz yanlış' diyemeyiz 
</HEADLINE>
<TEXT>


Almanya Dışişleri Bakanı Fischer, vicdan dersi verdi Türkiye'ye, 'Siz en iyi Avrupalılar olabilirsiniz ama yanlış kültüre sahipsiniz' diye ayrımcılık yapılamaz ' 

DIŞ HABERLER SERVİSİ 


Türkiye'nin Avrupa Birliği AB üyeliği konusunda kritik kararın açıklanacağı 17 Aralık'taki AB liderler zirvesi yaklaştıkça, Türkiye Avrupa'nın gündeminde ağırlıklı yer buluyor. Türkiye'ye sıcak bakan veya karşı olan Avrupalı siyasetçiler, her gün yeni bir açıklama yapıyor. 
Son olarak Almanya Dışişleri Bakanı Joschka Fischer, "Türkiye'ye, 'Siz en iyi Avrupalılar ve en iyi demokratlar olabilirsiniz, ama yanlış dine ve yanlış kültüre sahipsiniz' denerek ayrımcılık yapılamayacağını" söyledi. 
Başkent Berlin'de AB konusunda düzenlenen bir toplantıda yaptığı konuşmada, Türkiye'nin AB üyeliğinin önemini vurgulayan Fischer, Akdeniz bölgesinin işbirliği ya da bir çatışma bölgesine dönüşüp dönüşmeyeceğinin gelecek yıllarda belli olacağını ifade etti. 

40 yıllık söz 
Fischer'in bir vicdan muhasebesi niteliğindeki sözleri şöyle "Bu konuda şu soru akıllara geliyor. Türkiye'ye ne yapacağız, 40 yıl boyunca verdiğimiz sözlerden sonra, 'Bize uymuyorsunuz. Biz sizi her zaman aldattık. Soğuk Savaş döneminde stratejik çıkarlarımız vardı' mı diyeceğiz. Şimdi bir Türk hükümeti verdiğimiz sözleri ciddiye alınca bu sözlerden vaz mı geçeceğiz " 

Ortadoğu 
ABD'nin bile Türkiye kadar büyük bir eyaleti bugüne kadar barışçıl bir şekilde bünyesine almayı başaramadığını kaydeden Fischer, daha sonra şunları söyledi 
"Şimdi Türkiye'ye, terörizme karşı mücadele ettiğimiz ve Ortadoğu'nun transformasyonunu sağlamaya çalıştığımız bir dönemde, 'Siz en iyi Avrupalılar ve en iyi demokratlar olabilirsiniz, ancak yanlış dine ve yanlış kültüre sahipsiniz. Bu nedenle Avrupa ruhuna uymuyorsunuz ve içeri giremezsiniz' deniliyor. Bu çok önemli bir konu. Benim ve hükümetimin bu konudaki tutumunu biliyorsunuz. Biz, Türkiye'ye, 'Size bugüne kadar olmadığı kadar ihtiyacımız var' diyoruz." 

Sevgilisi balonun gözdesiydi 

Berlin'de önceki gün gerçekleştirilen ve şıklık yarışına dönüşen "Parlak Işıklar" basın balosuna 56 yaşındaki Alman Dışişleri Bakanı Joschka Fischer, kendisinden 28 yaş küçük sevgilisi Minu Barati ile katıldı. Hotel Intercontinental'de bu yıl 53.sü düzenlenen baloya damgasını vuran Fischer'in sevgilisi Barati, şıklığı ve güzelliğiyle dikkatleri üzerinde topladı. 


</TEXT>
</DOC>
