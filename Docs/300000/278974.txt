<DOC>
<DOCNO> 278974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/guncel/axgun02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maratonu boş ver köprüde keyfe bak 
</HEADLINE>
<TEXT>


Avrasya Maratonu nedeniyle dün trafiğe kapatılan Boğaziçi Köprüsü, "gezi parkı"na döndü. Koşuyu bırakanlar piknik yaptı, Boğaz'ı seyretti, hatıra fotoğrafı çektirdi, doğum günü kutladı 

GÜRKAN AKGÜNEŞ İstanbul - Fotoğraflar MUSTAFA SEVEN, CEM AKYÜZ, SERKAN HACIOĞLU - Milliyet gökyüzünde MURAT ÖZTÜRK 

İstanbul'da 26. Kıtalararası Avrasya Maratonu Halk Koşusu'na katılanlar, dün sabah erken saatlerden itibaren Boğaziçi Köprüsü'nün Asya yakasında toplanmaya başladı. Müzik yayını eşliğinde travesti, panda ve palyaço kılığındaki animatörlerle ısınan katılımcıların 8 kilometrelik koşusu, Devlet Bakanı Mehmet Ali Şahin'in "start"ı ve balonların patlamasıyla başladı. "Türkiye'nin Avrupa Koşusu" anonslarıyla birbirlerini iterek koşuya başlayanlar, birkaç yüz metre sonra yorulunca yürümeye başladı. 
Her gün yoğun araç trafiği yaşanan Boğaziçi Köprüsü, bir anda onbinlerce kişinin akınına uğradı. Havanın güneşli olmasını fırsat bilenler, sporu bırakarak köprün üzerinden kentin güzelliğini seyre daldı, hatıra fotoğrafı için objektiflere gülümsedi. Yetkililer, halk koşusu için 75 bin kişinin kaydolduğunu, ancak bu rakamın aşıldığını söyledi. 

Doğum günü partisi 
Katılımcılardan bazıları da iki kıta arasında kahvaltı keyfi yaşadı. Termostan çaylarını dolduranlar, yol üzerinde oturarak manzarayı ve tankerlerin geçişini izledi. Ailesiyle koşuya katılan Dila Akyol, 14. yaşına köprü üzerinde düzenledikleri doğum günü partisiyle girdi. Güzel bir pazarı birlikte geçirmek için yola elele çıkan sevgililer, çocuklarını gezdirenler, çarşaflı ve uzun sakallı vatandaşlar da dikkat çekti. 
Başbakan Yardımcısı Şahin, İstanbul Valisi Muammer Güler, İstanbul Büyükşehir Belediye Başkanı Kadir Topbaş da yarıştaydı. Şahin ve Topbaş, spor giyimli korumalarıyla birlikte bir müddet koştu, ancak daha sonra yürümeye başladı. 

Köprüde gözaltı 
Maratonda bir de F tipi cezaevi protestosu yaşandı. Şahin'in yaklaşık 150 metre gerisinde ellerindeki bildirileri fırlatan biri kadın 2 kişi, slogan atmaya başladı. Ölüm oruçlarıyla ilgili pankart açmak isteyen eylemciler polislerce gözaltına alındı. Bir grup da, "Sigarasız yaşam" pankartı açtı. 
Taksim'de biten koşunun ardından İnönü Stadı'nda konser düzenlendi. 

'Anti maratoncular' ters koştu 

Araç trafiğine kapanan Boğaziçi Köprüsü'nü halk koşusunun başlamasıyla binlerce kişi doldurdu. Bu sırada ters yöne koşanlar dikkat çekti. Kendilerine "anti maratoncular" adı veren bu grubun, köprü zamlarını protesto etmek için ters yönde koştuğu anlaşıldı. Grup olaysız dağıldı. 

Kenyalı birinci 

Maratonda, 42 kilometre 195 metrelik yarışı erkeklerde 2.28.29'luk derecesiyle Kenyalı David Kiptanui kazandı. 2. Rus Konstantin Permitin, 3. Ukraynalı Yuriy Hychun oldu. Erkeklerde Türkiye adına en iyi dereceyi ise 2.24.50 ile 8. olan Ahmet Yavuz yaptı. Kadınlarda ise 2.36.44'lük derecesiyle Rus Svetlana Demidenk birinci oldu. Taksim'de son bulan 15 kilometrelik yol koşusunda ise kadınlarda ilk 3 sırayı Türk sporcular paylaştı. Arzu Berk birinci, Yeşim Yeter 2. Türkan Erişmiş de 3. oldu. 


</TEXT>
</DOC>
