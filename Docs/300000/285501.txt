<DOC>
<DOCNO> 285501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo44.html </URL>
<DATE> 2004/11/02/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
Demirören, Fenerbahçelilere sert çıktı... 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Fenerbahçe'yi eze eze yendik. Fenerbahçe bunu hazmetmek zorunda, bunu hazmedecekler'' dedi. 
     Başkan Demirören, siyah-beyazlı kulübün resmi televizyonu BJK TV'de canlı yayına katılarak, Fenerbahçe Kulübü Yönetim Kurulu'nun bugün resmi internet sitesinden derbi maçta yaşanan centilmenlik dışı hareketler sonrası Beşiktaşlı Carew ve Emre Aşık'ı suçlayıcı açıklamalarına çok sert tepki gösterdi. 
     Açıklamayı üzülerek okuduğunu kaydeden Demirören, şöyle konuştu 
     ''Beşiktaş Futbol Takımı olarak Fenerbahçe'yi eze eze yendik. Fenerbahçe bunu hazmetmeyi öğrenmek zorunda, bunu hazmedecekler. Kendi içlerindeki problemleri başka noktalara da çekmelerine izin vermeyeceğiz, kendi sorunlarını kendi içlerinde çözsünler. Böyle basın açıklaması yaparak başka yerlere de çekmeye hakları yok. Ayrıca önce kendi kapılarının önünü temizlesinler, ondan sonra Beşiktaş'a laf söylesinler. Fenerbahçe yönetiminin böyle bir açıklama yapmadan önce bunu hak etmesi lazım. Kendi futbolcusunu döven bir camia, fair-play konusunda böyle bir açıklama yapmayı hak etmiyor. Futbolcusunu döven bir camia Beşiktaş yönetimini göreve çağıramaz. Beşiktaş Kulübü nerede, ne şekilde davranacağını bilir. Olayı başka noktalara çekmesinler. Bu konuya odaklanarak mağlubiyeti unutturamazlar. Mağlubiyeti hazmetmesini bilsinler, çünkü biz bileğimizin hakkıyla, eze eze yendik. Geçen sezondan başlayan bu sezon da süren Beşiktaş'a karşı haksızlıklar vardı ama biz sustuk. Ama ilk mağlubiyette böyle konuyu başka yerlere çekerek, gündemi değiştirmesinler. Fenerbahçe yönetimini böyle bir açıklama yaptığı için kınıyorum'' 
     
     ''NE ACELELERİ VARDI '' 
     Kulüp Başkanı Demirören, Emre Aşık'ın TV görüntülerine dayanarak, UEFA Kupası'nda Athletic Bilbao ile perşembe günü oynayacakları önemli maç öncesi apar topar Profesyonel Futbol Disiplin Kurulu'na PFDK sevk edilmesine de tepki gösterdi. 
     Yıldırım Demirören, şöyle devam etti 
     ''Federasyonumuzun veya disiplin kurulumuzun ne acelesi var ki Beşiktaş çok önemli bir Avrupa Kupası maçına çıkarken, Emre Aşık gibi en formda oyuncularımızdan birisinin ceza kuruluna sevkini gündeme getirdiler. Hem de gözlemcinin raporunda olmadan, televizyon görüntüsüyle. 2 gün daha beklenebilirdi. Avrupa Kupası maçını oynardık, ondan sonra gündeme gelebilirdi. Emre dün sabaha kadar uyumadı. Ağlıyor. En formda oyuncumuzu Avrupa Kupası maçından önce demoralize etmeye federasyon da olsa kimsenin hakkı yok. Federasyon veya disiplin kurulu bunun hesabını Türk halkına verecektir'' 
     
     ''PASCAL OLAYINA ÇEVİRMESİNLER" 
     Başkan Demirören, bazı çevrelerin Emre'nin hareketini, Pascal Nouma'nın yine bir Fenerbahçe maçında yaptığı hareketle aynı tutmaya çalıştığına dikkati çekerek, şöyle devam etti 
     ''Emre olayını kesinlikle Pascal olayına çevirmeye kalkmasınlar. Fenerbahçe formasını giymiş, amigoluk yapan yazarlar sakın bunu Pascal olayına çevirmeye kalkmasınlar, altından kalkamazlar. Emre olayı futbolun içinde olan bir olaydır. Bunun örnekleri var. Fenerbahçeli Müjdat'ın hareketlerine baksınlar, ondan sonra Beşiktaş camiasını göreve çağırsınlar.'' 
     
     ''EMRE'YE SONUNA KADAR SAHİP ÇIKIYORUZ'' 
     Emre'nin Beşiktaş'tan gönderilecek bir hareket yapmadığını vurgulayan Demirören, deneyimli oyuncuya sonun kadar sahip çıkacaklarını kaydetti. 
     Başkan Demirören, şöyle konuştu 
     ''Gözlemci raporunda olmayan, TV görüntüsünden dolayı bizim oyuncularımıza ceza verirlerse Türk futbolu yorumcuların kuklası haline gelir, buna izin vermemek gerek. Türkiye'de sadece belirli maçlarda kameralar var. Ben de diyorum ki BJK TV olarak, eğer bize ceza verirlerse her maçı çekeceğiz ve her maçta gözlemci raporunda olmayan olayları federasyona bildireceğiz. Çünkü eşitlik ilkesi varsa bütün maçlarda uygulanmalı. Bunun gibi olaylar çok yaşanıyor. Emre'nin olayında önce Fenerbahçeli futbolcunun yaptığı harekete bakın. Bunun gibi Fenerbahçeli, Galatasaraylı veya başka takımlardan birçok oyuncunun hareketlerini çıkartırız. Kameralardan hep kaçmış. Carew'in hareketi ayrı, yumuşak bir okşamadır, 'maçtan sonra görüşürüz' anlamında. Ama gözlemci raporunda olmayan bir şeyden dolayı, görüntüden dolayı ceza bildiğim kadarıyla dünyada bir tek Almanya'da uygulanıyor. Emre, Beşiktaş'tan gönderilecek bir hareket yapmadı. Biz Emre'ye sonuna kadar sahip çıkıyoruz.'' 
     
     ''HERKES HADDİNİ BİLECEK, ÇOK ŞEY DEĞİŞECEK'' 
     Yıldırım Demirören, ezeli rakiplerine gönderme yaparak, ''Hiçbir şey, geçen sezonki gibi, Fenerbahçe'nin istediği gibi olmayacak. Herkes haddini bilecek, çok şey değişecek'' dedi. 
     Demirören ayrıca, Fenerbahçe Kulübü'nün bugünkü açıklamasından dolayı Beşiktaş'tan özür dilenmesi gerektiğini sözlerine ekledi. 
     
     EMRE AŞIK'IN AÇIKLAMASI 
     Derbi maçta Fenerbahçeli Nobre'ye yaptığı hareket televizyon görüntüleriyle tespit edilen Emre Aşık ise, yine BJK TV'de açıklamalarda bulundu. 
     Olayın ''etki-tepki''den ibaret olduğunu, ancak çok abartıldığını anlatan Emre, ''Eğer Nobre'nin onurunu küçük düşürücü bir harekette bulunduysam özür diliyorum'' dedi. 
     Emre, şunları kaydetti 
     ''Maçın atmosferi çok yükselmişti. O pozisyonun öncesinde Nobre'nin bana yapmış olduğu hareket vardı. Tamamen etki-tepki meselesi diyorum. Canım yanmıştı. Ben bir şekilde onun canını yakmak istemiştim. Eli de beli de olabilirdi. Arkamdaydı, tam olarak göremedim. Sonuçta bu bir çimdik. Koluna da olabilirdi. Birtakım medya bunu yanlış aksettirdi. 12 yıldır Birinci Lig'de oynuyorum, böyle bir şey de yapmadım. Bugün de yapmadım. Bütün samimiyetimle söylüyorum, Türk halkı buna inansın. Birkaç gündür telefonlarım susmuyor. Çok fazla abartıldığını düşünüyorum. Bu tip çok hareketler oluyor. Nobre de benim meslektaşım. Onun onurunu ya da kendisini küçük düşürücü hareket yaptıysam özür dilerim. Tamamen bir refleksti. Bütün Beşiktaşlıların benim arkamda olduğunu biliyorum. Kesinlikle yanlış bir şey yapmadım.'' 
     
</TEXT>
</DOC>
