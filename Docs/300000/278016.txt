<DOC>
<DOCNO> 278016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun26.html </URL>
<DATE> 2004/10/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alman Stern dergisi Verheugen'i tanıttı Türkleri Avrupa'ya getiren adam 
</HEADLINE>
<TEXT>

     Alman Stern dergisi, AB Komisyonu'nun genişlemeden sorumlu üyesi Günter Verheugen'in ''Türkleri Avrupa'ya getiren adam'' olduğunu yazdı. 
     Dergide yayınlanan 6 sayfalık yazıda, Verheugen'in siyasi çalışmalarının yanı sıra aile yaşantısı hakkında da bilgilere yer verildi. 
     Verheugen'in, Türkiye ile üyelik müzakerelerine başlanmasına imkan tanıdığı için Türkiye'nin AB üyeliğine karşı olanlar tarafından eleştirildiğine dikkat çekilen yazıda, Verheugen'in, ''Bu, benim siyasi yaşamımda yaptığım belki de en önemli şey. Türkiye'nin üyeliği belki başarısızlıkla sonuçlanabilir ve belki 2015 yılına kadar da tartışmalı kalacaktır. Ancak hiç kimse artık bize, bu işi rayına sokmadığımızı söyleyemez'' dediği belirtildi. 
     Verheugen'in Türk hükümeti ile ilişkilerinde her zaman açık ve samimi olduğu ifade edilen haberde, Verheugen'in yakında AB Komisyonu Başkan Yardımcısı ve sanayiden sorumlu komisyon üyesi olacağı, böylece Avrupa'daki ''ikinci adam'' konumuna geleceği kaydedildi. 
     Türkiye'nin AB üyeliğine karşı çıkanları dar görüşlülükle eleştiren Verheugen'in, ''Bazı kişiler, Türkiye'nin Soğuk Savaş döneminden sonra önemini kaybetmediğini, aksine öneminin daha da arttığını anlayabilmiş değiller. 21. yüzyılın en büyük sorununu Batı dünyasıyla İslam ülkeleri arasındaki gerginlik oluşturmaktadır. Bu durumda dünyada önemli rol üstlenmek isteyen AB, Türkiye'den vazgeçemez'' şeklinde konuştuğu belirtildi. 
     Verheugen'in, eşi Gabriele ve Mattes adlı köpeği ile çekilen bir fotoğrafına da yer verilen yazıda, Verheugen'in fırsat buldukça eşi ve köpeğiyle birlikte Bonn kenti yakınlarındaki Brühl kasabası çevresinde yürüyüş yaptığı anlatıldı. 
     Dergide, ''Türkiye ne kadar demokratik '' başlığıyla yayınlanan bir haber-yorumda da Türkiye'de son yıllarda yaşanan gelişmelere yer verildi. 
     Türkiye'de büyük reformlar yapıldığına dikkat çekilen haber-yorumda, buna rağmen Türkiye'deki reformların uygulamaya konulmasının daha zor olacağı görüşüne yer verildi. 
     
</TEXT>
</DOC>
