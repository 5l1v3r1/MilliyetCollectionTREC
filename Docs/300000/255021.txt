<DOC>
<DOCNO> 255021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun23.html </URL>
<DATE> 2004/07/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
3 Iraklı'dan 2'si işgal askerlerine karşı... 
</HEADLINE>
<TEXT>

     Iraklıların üçte ikisinin, ABD liderliğindeki koalisyon güçlerinin Irak'ta bulunmasına karşı olduğu, ancak halkın çoğunun bu güçlerin ülkeden ayrılması halinde şiddet eylemlerinin artacağını düşündüğü bildirildi. 
     Özel bir kuruluş olan Irak Stratejik Araştırmalar Merkezi'nin yaptığı kamuoyu araştırmasında, Irak halkının yüzde 66'sının, ABD liderliğindeki koalisyon güçlerinin Irak'ta bulunmasına karşı olduğu belirtilirken, halkın sadece yüzde 41'inin bu gücün ülkeden ayrılmasından sonra kendini daha güvende hissedeceğini söylediği ortaya çıktı. 
     Araştırmada, ''Irak'ın barış ve istikrara doğru gidip gitmediğine'' dair bir soruya, halkın yüzde 40'ının olumlu, yüzde 22'sinin ise olumsuz yanıt verdiği anlaşıldı. 
     Araştırma, 20-27 Haziran tarihleri arasında, Bağdat, Ramadi, Basra, Hille, Süleymaniye, Musul ve Bakuba'da 1500 kişi arasında yapıldı. 
     
</TEXT>
</DOC>
