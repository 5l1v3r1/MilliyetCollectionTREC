<DOC>
<DOCNO> 290278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas04.html </URL>
<DATE> 2004/11/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye'nin kalp sağlığı kötü gidiyor 
</HEADLINE>
<TEXT>

     Türkiye'de kalp sağlığını tehdit edecek risk faktörleri giderek artıyor. 
     Sağlık Bakanlığı, "Sağlıklı Beslenelim, Kalbimizi Koruyalım Projesi" kapsamında, Türkiye'nin yedi coğrafi bölgesini temsil eden illerden seçilen 15 bin 468 kişinin katılımıyla bir araştırma yaptı. Araştırma sonuçları Türkiye'nin kalp haritasını ortaya çıkardı. İki yıl süren araştırmada Balıkesir, Erzincan, Gaziantep, İçel, Muğla, Ordu ve Aksaray şehir merkezlerinden ve kırsal yerleşim bölgelerinden toplam 15 bin 468 kişiyle yüzyüze görüşüldü. 
     Seçilen 14 sağlık ocağına kayıtlı 30 yaş ve üzeri bu bireylerin ayrıca kan basıncı, kan lipit değerleri, boy uzunlukları ve vücut ağırlıkları ölçüldü. Mayıs 2002'te tamamlanan araştırmayla, Türk toplumundaki 30 yaş üstü bireylerde "koroner kalp hastalığı" risk faktörlerinin görülme sıklığı saptandı. Araştırmanın sonuçları kitaplaştırılırak üniversitelere ve konuyla ilgili sağlık kurumlarına gönderildi. 
     
     YAŞ ARTTIKÇA KALP HASTALIĞI DA ARTIYOR 
     Araştırmaya katılanlara kalp hastası olup olmadıkları sorulurken, verilen yanıtlar kalp hastalığı sıklığının yaşa paralel olarak arttığı görüldü. Araştırma sonuçları, aynı yaş grubundaki kadın ve erkekler arasında kalp hastalığı açısından önemli bir farklılık olmadığını gösterdi. Erkeklerde kalp hastası sayısı yüzde 23'lük oranla en fazla 80 ve üstü yaş grubunda olurken, kadınlarda kalp hastalığının en sık görüldüğü yaş grubu yüzde 21 ile 70-79 yaş grubu çıktı. Her iki cins için de kalp hastalığının en düşük sayıda yüzde 2'lik oran ile 30-39 yaş grubunda çıktı. 
     
     HİPERTANSİYON RİSKİ ŞEHİRLİ KADINLARDA FAZLA 
     Türk toplumunda hipertansiyon hastalığı kadınlarda erkeklerden daha fazla görülüyor. Çalışmaya katılan bireylerin kan basıncı ölçümleri sonucunda toplumun genelinde hipertansiyon görülme sıklığı yüzde 21 çıktı. Erkeklerde hipertansiyon görülme sıklığı yüzde 19'ken, kadınlarda bu oran yüzde 22'ye ulaştı. 
     Araştırma sonuçları, Türk toplumunda şehirleşmenin hipertansiyon görülme sıklığını artıran önemli bir etken olduğunu ortaya koydu. Şehir merkezlerinde hipertansiyonlu oranı yüzde 23 iken, kırsal kesimde yüzde 19'a kadar düştü. 
     Fark şehirli kadınlar ile kırsal kesimdekiler arasında çok daha belirginleşirken, kırsal kesimde hipertansiyonlu kadınların oranı yüzde 41, şehirli kadınlarda ise yüzde 58 çıktı. 
     
     SPOR ALIŞKANLIĞI YOK 
     Futbol taraftarlığının en vahşi yaşandığı toplumlardan ülkelerden biri olan Türkiye'de toplumun yüzde 96'lık ezici çoğunluğu düzenli spor yapmıyor. Haftada en az 3 gün ve 30 dakika olarak yapılan egzersizi düzenli fiziksel aktivite olarak değerlendiren ankette, düzenli spor yapanların oranı yüzde 3.5 çıktı. 
     
     HER 100 KİŞİDEN 10'U İLAÇ KULLANIYOR 
     Türk toplumundaki her yüz kişiden 10'u sürekli olarak ilaç kullanıyor. Araştırmaya katılanların yüzde 10'u en az bir ilacı sürekli kullandığını söylerken, kullanılan bu ilaçların büyük çoğunluğunu hipertansiyon ve diyabet ilaçları oluşturdu. 
     Şehir merkezinde yaşayanlardan beslenme bilgisi olanların sayısı kırsaldakilerden fazla çıktı. Buna karşılık kırsalda yaşayanlar arasında diyet uygulayanların oranının şehir merkezindekilere göre daha fazla olduğu görüldü. Beslenme bilgisi olanların illere göre dağılımı incelendiğinde ise, en yüksek oran yüzde 44 ile Muğla'da, en düşük oranı ise yüzde 8.7 ile İçel'de çıktı. Katılımcıların büyük çoğunluğu beslenme 
     bilgisini doktorlardan aldığını beyan ederken, basın-yayın organlarından yararlananların sayısı da ikinci sırada oldu. 
     
     TOPLUMUN YÜZDE 28'İ DİYETTE 
     Toplumda rahatsızlığı nedeniyle diyet uygulayanların oranına bakıldığında ise kadın ve erkekler için bu değerlerin birbirine oldukça yakın olduğu belirlendi. Katılımcıların yüzde 28'i diyet uyguladıklarını bildirdi. 
     
     HEM DİYABETLİ HEM DE HİPERTANSİYONLU 
     Araştırma şişmanlığın hipertansiyon riskini artıran bir faktör olduğunu da kanıtladı. Tüm toplumun AKB Arteriyel Kan Basıncı 'sine göre yapılan gruplandırma ile beden kitle indeksi değerleri karşılaştırıldığında, şişmanlık arttıkça kan basıncı değerlerinin de arttığı tespit edildi. 
     Araştırmada, diyabet hastalarının aynı zamanda hipertansiyon hastalığına yakalanma ihtimalinin fazla olduğu belirlendi. Araştırmaya katılan diyabetli hastalardan yüzde 39'unun aynı zamanda hipertansiyon hastası oldukları ortaya 
     çıktı. Diyabetli olmayan katılımcılar arasında hipertansiyon olanların oranı ise yüzde 19'da kaldı. 
     
</TEXT>
</DOC>
