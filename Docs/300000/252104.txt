<DOC>
<DOCNO> 252104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun16.html </URL>
<DATE> 2004/07/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Le Figaro Balkenende, Ankara ile müzakere yolunu açtı 
</HEADLINE>
<TEXT>

     AB'nin başına geçen Hollanda'nın dönem başkanlığının en önemli gündem maddesinin Türkiye olacağı konusunda görüş birliği bulunuyor. Fransız Le Figaro gazetesi, Hollanda Başbakanı Jan Peter Balkenende'nin dolaylı olarak Ankara ile müzakere yolunu açtığını belirterek "Hollanda Başkanlığına dün bir adım attı. Sanki Avrupa kamuoyunu bu genişleme için hazırlamak istedi" yorumunu yaptı. 
     Le Figaro gazetesi, Hollanda'nın dönem başkanı olarak Aralık'ta Türkiye'nin adaylığı konusunda alınacak "kritik" kararda oynayacağı role dikkat çekerken Türkiye'nin Aralık ayında istediği sonucu elde etmemesi halinde Hollanda'yı suçlayamayacağını savundu. Hollanda Başbakanı Jan Peter Balkenende'nin başkanlığı devralırken yaptığı açıklamalarda dolaylı bir biçimde Ankara ile müzakere yolunu açtığı yorumunu yapan gazete, "Hollanda Başkanlığı dün bir adım attı. Sanki Avrupa kamuoyunu bu genişleme için hazırlamak istedi" yorumunu yaptı. 
     Balkenende'nin Türkiye'nin Müslüman bir ülke oluşunun AB'ye katılımına karşı bir argüman olarak kullanılamayacağına dikkat çektiğini belirten gazete, Balkenende'nin din özgürlüğünün AB kriterlerinden biri olduğunu anımsatarak Türkiye'nin olası üyeliğinin "olumsuz değil, olumlu bir biçimde" tartışılmasını istediğini belirtti. 
     
     BALKENENDE "İMTİYAZLI ORTAKLIK" ÖNERİSİNİ REDDETTİ 
     Le Figaro, Balkenende'nin, Alman Hristiyan Demokratları ve Fransa'da iktidardaki UMP tarafından Türkiye için bir alternatif olarak sunulan "imtiyazlı bir ortaklık" önerisini özellikle reddettiğine işaret eden gazete, Balkenende'nin Helsinki ve Kopenhag zirvelerinin Türkiye'nin üyelik hakkını tanıdıklarını anımsattığını kaydetti. 
     Balkenende'nin reddettiği "imtiyaz ortaklık" önerisinin, AB'nin kuralları değiştireceği" yolundaki görüşünün Avrupa Komisyonu'nca tamamen paylaşıldığını vurgulayan Le Figaro, Brüksel'de Türkiye'nin Ortaklık Antlaşmasını imzaladığına, Gümrük Birliğini gerçekleştirdiğine dikkat çekildiğini ifade etti. 
     Fransız gazetesi, yine Türkiye ile ilgili teknik görüşün sonbaharda Komisyon tarafından verileceğini, Komisyon ile yeni Dönem Başkanlığı arasındaki Türkiye konusundaki temasların çoktan başladığını belirterek Komisyonun Genişlemeden Sorumlu Üyesi Günter Verheugen'in 17 Haziran'da Lahey'i ziyaret ederek Hollanda Dışişleri Bakanı Bernard Bot ile görüştüğünü anımsattı. 
     
     ERDOĞAN'IN TANITMA ÇABASI İKNA EDİCİ OLMUŞ 
     Başbakan Tayyip Erdoğan'ın da Lahey'de temaslarda bulunduğunu, Türkiye'nin sağladığı ilerlemeyi dile getirdiğini kaydeden gazete, "Bugün Hollandalı yetkililerin söylediklerine bakılırsa tanıtma ikna edici olmuştu" ifadesini kullandı. 
     Balkanende'nin 30 Haziran'daki açıklamalarında "AB müktesebatı" veya "kriterler"den değil, "Ankara'nın olası katılımının yararlarından" söz ettiğine dikkat çeken gazete, Balkenende'nin AB vatandaşına seslendirerek "Türkiye, büyük bir ülke, kültürel mirası farklı ancak onu değerli yapan budur" dediğini aktardı. Gazete, yazısını Bernard Bot'un "katılım perspektifinin gerçekleşmesi halinde AB'nin çok değişmiş olacağı" sözleri ile noktaladı. 

ANKA 
     
</TEXT>
</DOC>
