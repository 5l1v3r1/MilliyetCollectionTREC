<DOC>
<DOCNO> 279194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur13.html </URL>
<DATE> 2004/10/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ayıların saldırısına uğradı 
</HEADLINE>
<TEXT>

     Bolu'da ayıların saldırısına uğrayan kişi, hastanede yaşam mücadelesi veriyor. 
     AA muhabirinin aldığı bilgiye göre, Bolu'nun Dörtdivan İlçesi'ne bağlı Aydıncık Köyü'nde, hayvanlarını otlatmak için ormanlık alana giden 66 yaşındaki Ali Konuk, hayvanlarını otlattığı esnada ormandan çıkan bir ayı ve yavrusunun saldırısına uğradı. 
     Ali Konuk'un oğlu Hasan Konuk, AA muhabirine yaptığı açıklamada, hayvan otlatmaya giden babasının gelmemesi üzerine köylülerle ormana gittiklerini belirterek, ''Babamı ormanda yaralı bulduk. Köylülerin yardımıyla köye kadar traktörle, köyden Bolu'ya taksiyle getirdik. Ayılar konusunda acil önlem alınmalı. Ayılar köylere kadar gelip insanlara saldırıyor. Ayıların öldürülmesi suç olduğu için de zor durumdayız'' dedi. 
     
     HASTANE ÇALIŞANLARI ŞAŞIRDI 
     Yakınlarınca İzzet Baysal Devlet Hastanesi Acil Servisi'ne getirilen Ali Konuk'un vücudundaki yaraları gören servis çalışanları, yaraların ayılar tarafından açıldığına uzun süre inanamadı. 
     Bilinci kısa süre açılan Konuk'un kendisine ayıların saldırdığını söylemesi üzerine, ilk müdahale yapıldı. 
     Hastanın sağ kol, sağ ve sol bacaklarında kırık, vücudunun büyük bölümünde ise ayılara ait pençe izi olduğu tespit edildi. 
     Hayati tehlikesi devam eden Ali Konuk'un, İzzet Baysal Devlet Hastanesi'nde kuduz serumu bulunmadığı için Ankara'ya sevk edileceği öğrenildi. 
     
</TEXT>
</DOC>
