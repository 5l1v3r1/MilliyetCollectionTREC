<DOC>
<DOCNO> 298145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/yazar/tamer.html </URL>
<DATE> 2004/12/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Büyü'lü dehşet, denetimsizlik büyüsünü çözer mi 
</HEADLINE>
<TEXT>


Büyü filminin galasından televizyon ekranlarına yansıyan "canlı yayını " evde dehşet içinde izledik. Suratları is içinde ağlayan ünlüler, diğer salonda kapılar açılamadığı için mahsur kalan arkadaşlarını kurtarmak için çırpınanlar... Yaralı sayısı önce 30 - 35, aradan yarım saat geçtiğinde 85 - 90, kısa bir süre sonra 135 Allah'tan ölen yok. 
Mikrofon uzatılanların yarım yamalak anlattıklarından çıkan özet şu "Mahşeri denecek bir kalabalık G - Mall'un fuayesini doldurmuş. Girişte yürüyen merdivenleri de kapsayacak şekilde devasa bir plastik tünel yapmışlar. İçine hem mumlar, hem meşaleler koymuşlar. Tünel çıkışından salonların önlerine kadar her yeri plastik süslerle doldurmuşlar... Ve meşalelerden biri devrilince yangın çıkmış " 

Her aklına esen... 
Yanıcı plastik maddelerle ateşi burun buruna getirip bir dekor hazırlanıyor ve sinema yönetimi de buna izin veriyor Sorumsuzluğa bakar mısınız Artık her aklına esen, her türlü saçmalığı yapma cüretini kendinde buluyor. Giderek hiçbir ölçü falan kalmıyor. G - Mall'daki Cinebonus'u işleten Mars Entertainment'ın ortaklarından Muzaffer Yıldırım, "Sinemamı yaktılar" diye isyan etmiş. Dekoru hazırlayanlardan mahkemede hesap soracaklarını söylemiş. Baştan hazırlanan dekoru denetlemek akıllarına gelseydi ya... 
Dün sabah gazeteye geldiğimde, Amerika'dan gönderilmiş bir e - posta mesajı buldum. 4 yıldır Amerika'da inşaat mühendisi olarak çalışan 29 yaşındaki okurum Başar Şahin, gece kulüplerinde ve kapalı alanlarda yangın güvenliği konusunu uzun zamandır bana yazmak istiyormuş. Büyü filminin galasında çıkan yangını vesile bilip kaleme - kağıda sarılmış 

Kapasitenin 2 katı 
"1 ay önce 3 haftalığına İstanbul'daydım. Tabii ki eski arkadaşlarımla buluşup geceleri dışarı çıktık Beyoğlu'na . Gittiğim gece kulüplerinde yangın güvenliği önlemlerinin yetersizliği ve kapasitenin üstündeki insan sayısı, beni inanın dehşete düşürdü. 
Ben inşaat mühendisiyim. Bu tip gece kulüplerinin inşaatında da bulunduğum için Amerika ve dünya standartlarını biliyorum. Bizim kulüplerimizde - sinemalarımızda - lokantalarımızda ise normal kapasite için bile gerekli güvenlik önlemleri olmadığı gibi, kapasitenin 2 katı insan almakta herhangi bir sakınca görmüyorlar. 
Babylon'da Kurban konserini seyrettim, 200 kişi alabilecek yerde belki 500 kişi vardı. Yangın çıkışı tabelası gözüme çarpmadı. Allah korusun bir yangın çıksa... Roxy'e gittim aynı manzara, kapasitenin 2 katı insan alınmış, yangın çıkışı yetersiz. Genç kızınız olduğunu yazılarınızdan biliyorum, ona sorun, o da aynı şeyleri söyleyecektir. 
Facia çok yakın Bu kulüplerin yeteri kadar para kazandığına şüphe yok. Sorun, yeteri kadar denetlenmemeleri. Denetlenseler, eminim önlem alırlar. Bir gece kapalı kalmalarının gelir kaybı, belki tüm güvenlik masraflarından fazladır. 

ABD'deki önlemler 
Amerika'da alınan önlemler şöyle 
1 Her kulübün lokantanın girişine kapasitesi yazılır, "Occupancy 150 people" gibi. Bir denetim sırasında içerde bu sayının üstünde insan olursa, "safety hazard" olduğu için anında kapatılır ve boşaltılır. Cezası da 10 bin dolardır. 
2 Kulüpler kapasiteyi kontrol etmek için, kapıda elinde sayaç olan bir güvenlik elemanı bulundururlar. Bu kişi girişleri kontrol eder, içerdeki insan sayısını bilir. 
3 Her köşede yangın çıkışı vardır ve exit yazılı ışıklı tabelalarla yangın anında ne tarafa gidileceği bilinir. 
4 Her köşe başında yangın söndürme cihazı vardır ve personel eğitimlidir." 
Bir musibet, bin nasihatten evladır demiş atalarımız. Büyü filminin galasındaki sorumsuzluk, gerek güvenlik önlemlerinin alınması gerekse rüşvetsiz sahici denetime umarız vesile olur. 



</TEXT>
</DOC>
