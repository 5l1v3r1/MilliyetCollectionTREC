<DOC>
<DOCNO> 294028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/ymese.html </URL>
<DATE> 2004/12/02/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Ateşle dans 
</HEADLINE>
<TEXT>



Bir futbolcunun yaşına başına bakıp da eleştirmek, hataların en büyüğüdür. Sergen Yalçın, 32 yaşında... Zaman zaman yedek kalıyor, zaman zaman da 11'de sahaya çıkıyor. Sergen'in yaşı bizi hiç mi hiç ilgilendirmiyor. Bizler, onun yaptığı işe bakıyoruz. Tecrübeli futbolcu özellikle ilk yarıda oyunu rakip alana yıkan, takımı sırtlayan ve gol pozisyonları üreten yıldızdı. Okan Buruk'un attığı golden önce İbrahim Akın'a iki net pozisyon hazırladı. Buruk, zorluk derecesi yüksek bir pozisyonu gole çevirdi. Okan, burada tecrübesini ve yeteneğini konuşturdu. İbrahim Akın'ın iki pozisyonunda da önünde sadece kaleci vardı. Ne var ki, Akın bu iki pozisyonu cömertçe harcarken, Beşiktaş'ı UEFA Kupası'nda tehlike çemberine attı. 

Teknik hata 
Akın'a da kızmıyoruz, kızamıyoruz. Del Bosque gibi tecrübeli bir teknik adamın, Pancu yerine İbrahim Akın'ı tercih etmesi, bizce hataydı. İbrahim Akın'a biz sabredemedik oturduğumuz yerden, Del Bosque'de ne sabır varmış Allah nazardan saklasın 
Standard Liege, çabuk, bir o kadar da topu ayağa oynayan ve ofansta çoğalan bir ekip. İlk yarıda kalede Ramazan olmasaydı, Kartal bu yarıda pes etmişti. Ramazan maç süresince tek bir pozisyonda hata yaptı, ama üç yüzde yüzlük pozisyonu da önleyerek olası bir mağlubiyetin engelleyicisi oldu. 
Bu tip maçlar ustaların maçıdır. Pancu ve Ahmed Hassan'ın yedekte oturtulması inanılır gibi değil. 79. dakikada yorulan Sergen Yalçın'ın yerine oyuna giren Rumen futbolcu, rakip savunmayı allak bullak etti. Üstelik bir pozisyonda hakkı yenildi. Portekizli hakem maçın sonlarına doğru Pancu'ya yapılan hareketi ceza alanı dışına taşırken, Kartal'ın olası bir galibiyetine de set çekti. 
Avrupa kulvarında sadece Bilbao maçında inanılmaz bir futbol ortaya koyan Beşiktaş, Steaua Bükreş gibi bir takım karşısında üç puan bırakırken, dün de Standard Liege karşısında galibiyetini koruyamadı ve kendini ateşe attı. 
Elbette dün akşam alınan sürpriz sonuçta sahada koşturanların suçu büyüktü. Ancak Del Bosque'nin 11'deki seçimi ve ustaları yedekte oturtması bizce teknik adam hatasıydı. 
Şimdi tek şans kaldı, o da deplasmanda Parma galibiyeti... 


</TEXT>
</DOC>
