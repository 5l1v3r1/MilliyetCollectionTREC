<DOC>
<DOCNO> 283884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur45.html </URL>
<DATE> 2004/10/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yaralanan AA muhabiri dehşet anlarını anlattı 
</HEADLINE>
<TEXT>

     KESK'in basın açıklamasının ardından, Tüm-Tis ve Nakliyat-İş Sendikası üyeleri arasında çıkan olayda ayağından tabancayla yaralanan AA fotomuhabiri Kenan Çimen, ''Görevimi yapmaya çalışırken, bir anda ayağımda büyük bir acı hissettim. Vurulmuşum'' dedi. 
     Kenan Çimen, tedavi gördüğü SSK Tepecik Hastanesi Ortopedi Servisi'nde yaşadığı olayı anlattı. 
     KESK'in Emek Platformu ile düzenlediği ''SSK'nin devredilmesi'' konusundaki basın açıklamasının ardından, DİSK tarafından hastane bahçesine kurulan çadırın fotoğrafını çektiğini belirten Çimen, muhabir arkadaşından bir başka göreve gitmek üzere ayrılarak Çocuk Acil servis girişine doğru yürüdüğü sırada, bir midibüsün önündeki grubun bağırıp çağırarak birbirlerini tartakladığını gördüğünü söyledi. 
     Çimen, olayı şöyle anlattı 
     ''Diğer muhabir ve foto muhabirleri çadır açılışında olduğu için tek başıma ajansın hizmet aracına doğru yürürken olayı gördüm. Tartışmanın sebebini öğrenmek için yanlarına gittim ve birkaç kare fotoğraf çektim. O sırada bir el silah sesi duydum, fotoğraf çekmeye devam ederken ikinci el silah sesiyle birlikte ayağımda büyük bir acı hissettim, vurulmuşum. Sonrasını hatırlamıyorum. Oruçlu da olduğum için sanırım baygınlık geçirdim. Alnımdan ve kolumdan da bıçak yarası almışım, ancak kurşunun girmesinden önce böyle bir acıyı hatırlamıyorum. Onların ne zaman olduğunu bilmiyorum. Olay sırasında fotoğraf çektiğim makinem ve omzumda asılı bulunan objektiflerim de ortada yok.'' 
     
     KUNDAKÇI'NIN AÇIKLAMASI 
     Basın açıklamasının ardından hastane bahçesinden ayrılan Türk-İş 3. Bölge Temsilcisi Mustafa Kundakçı da olayın duyulması üzerine geri dönerek, Kenan Çimen'in sağlık durumuyla ilgili hastane yetkililerinden bilgi aldı. Kundakçı, ''Olay çok üzücü ancak burada yaralananlardan birinin görevini yapmaktan başka bir suçu olmayan gazeteci olması üzüntümüzü daha da arttırdı. Bu çirkin saldırıyı şiddetle kınıyor, lanetliyoruz'' dedi. 
     
     OLAY 
     KESK'in, SSK Tepecik Hastanesi bahçesinde yaptığı basın açıklamasının ardından Tüm-Tis ve Nakliyat İş sendikaları üyeleri arasında çıkan silahlı ve bıçaklı kavgada, AA fotomuhabiri Kenan Çimen ile Ali Gül, Levent İşbilir, Rüştü Günaydın, Tevfik Çelik, Cengiz Bildirici ve Halil Aslan Turcunay yaralanmıştı. 
     
</TEXT>
</DOC>
