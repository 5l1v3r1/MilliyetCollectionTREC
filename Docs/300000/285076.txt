<DOC>
<DOCNO> 285076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko06.html </URL>
<DATE> 2004/11/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İhracat artışı Ekim ayında da rekor kırdı... 
</HEADLINE>
<TEXT>

     Türkiye'nin Ekim ayı ihracatı, yüzde 20.4 artışla 5 milyar 914 milyon 567 bin dolara ulaşarak rekor kırdı. 
     Türkiye İhracatçılar Meclisi TİM Ekim ayı ihracat rakamlarını, Elazığ'da gerçekleştirilen bir basın toplantısıyla açıkladı. 
     TİM verilerine göre, yılın 10 aylık bölümündeki ihracat, yüzde 32.3 artışla 51 milyar 514 milyon 835 bin dolar oldu. 
     1 Kasım 2003-31 Ekim 2004 tarihleri arasında gerçekleşen 12 aylık ihracat tutarı ise yüzde 31.8'lik büyüme ile 60 milyar 456 milyon 904 bin dolara ulaştı. 
     Eylül ayında da yüzde 36 artışla ulaşılan 5.8 milyar dolarlık ihracatla rekor kırılmıştı. 
     Geçen yıl Ekim sonu itibariyle 12 aylık ihracat tutarı ise 45 milyar 874 milyon 61 bin dolar olarak hesaplanmıştı. 
     Türkiye'nin Ekim ayı sanayi sektörü ihracatı, yüzde 23.8'lik büyüme ile 5 milyar 1 milyon 572 bin dolara yükseldi. 
     Ekim ayında sanayi mamulleri arasında en büyük paya sahip bulunan hazırgiyim ve konfeksiyon ihracatı, yüzde 3'lük artışla 1 milyar 100 milyon 566 bin dolara ulaştı. 
     Aylık toplam ihracatta yüzde 15.9 payı bulunan taşıt araçları ve yan sanayi ürünleri ihracatı ise yüzde 34.3 artışla 939 milyon 418 bin dolar olarak gerçekleşti. 
     Ekim ayında en fazla ihracat artışı yaşanan ürünler arasında yüzde 68.1 ile demir ve demir dışı metaller, yüzde 36.3 ile tütün, yüzde 34 ile madencilik ürünleri, yüzde 26.3 ile elektrik-elektronik, yüzde 25.6 ile makine ve aksamları yer aldı. 
     Geçtiğimiz ay, 2003'ün aynı ayına oranla ihracatta en fazla gerileme, yüzde 52.9 ile zeytin ve zeytinyağında oldu. 
     Bu yılın 10 aylık dönemi itibarıyla, Almanya 7.3 milyar dolar ile en fazla ihracat gerçekleştirilen ülke oldu. 
     Almanya'yı 4.4 milyar dolar ile İngiltere, 3.9 milyar dolar ile ABD, 3.8 milyar dolar ile İtalya ve yaklaşık 3 milyar dolar ile Fransa izledi. 
     
</TEXT>
</DOC>
