<DOC>
<DOCNO> 255457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur16.html </URL>
<DATE> 2004/07/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Manavgat'ta trafik kazası 3 ölü, 6 yaralı 
</HEADLINE>
<TEXT>

     ANTALYA'nın Manavgat İlçesi'nde iki otomobilin çarpışması sonucu arkadaş 3 genç kız öldü, 6 kişi yaralandı. 
     Kaza, Manavgat-Alanya Karayolu'nun 15'inci kilometresindeki Kızılot Mevkii'nde meydana geldi. Hüseyin Şencan'ın yönetimindeki 07 CVV 76 Hundai marka otomobil, hatalı şerit değiştirince karşı yönden gelen Fikret Yalçınkaya'nın kullandığı 07 KY 431 plakalı Şahin marka otomobil ile çarpıştı. Şencan'ın kullandığı otomobilde bulunan, 31 yaşındaki Dilek Aydoğdu, 23 yaşındaki Bilgen Delen ile soyadı belirlenemeyen Selma adlı üç kız arkadaş kaza yerinde öldü. 
     Hundai marka araçta bulunan Oymapınar Belediye Meclis Üyesi Cafer Küçük, otomobili kullanan Hüseyin Şencan ve Ali Aydemir ile diğer araçta bulunan Fikret Yalçınkaya, Rus vatandaşı Julya Kadıonova ve Aleksandır Kadıonava yaralandı. Manavgat Devlet Hastanesi'ne kaldırılan yaralılar tedavi altına alınırken, göğsü ve ayağında kırık olduğu belirlenen meclis üyesi Cafer Küçük, Antalya'ya sevkedildi. Kazanın Hüseyin Şencan'ın kullandığı 07 CVV 76 plakalı otomobilin çift şeritten tek şeride geçen yola hızlı ve kontrolsüz girmesi sonucu olduğu ifade edildi. 
     Kazada ölen Dilek Aydoğdu'nun Oymapınar'da yeni hizmete giren safari ve bot tur düzenleyen Green Park' isimli şirkette Reklam ve Halkla İlişkiler Bölümü'nde çalıştığı belirtildi. Bilgen Delen ile soyadı belirlenemeyen Selma adlı kızın arkadaşları olan Aydoğdu'yu Ankara'dan ziyarete geldikleri belirlendi. Cafer Küçük, Hüseyin Şencan ve Ali Aydemir'in de aynı şirkette çalıştığı bildirildi. 

     
</TEXT>
</DOC>
