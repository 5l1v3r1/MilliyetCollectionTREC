<DOC>
<DOCNO> 282113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun20.html </URL>
<DATE> 2004/10/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
KKTC'de gözler Denktaş'ta... 
</HEADLINE>
<TEXT>

     KKTC'de Cumhuriyetçi Türk Partisi CTP - Demokrat Parti DP koalisyon hükümetinin dün istifasını sunmasından sonra gözler Cumhurbaşkanı Rauf Denktaş'a çevrildi. 
     Cumhurbaşkanı Denktaş'ın, yeni hükümeti kurma görevini, Cumhuriyet Meclisi'nde 19 milletvekiliyle birinci konumda olan Ulusal Birlik Partisi'ne UBP vermesi bekleniyor. 
     Denktaş, dün hükümet istifasını sunduktan sonra, ''hükümeti oluşturabilecek 26 milletvekili sayısına ulaşabilmesi halinde görevi UBP'ye vereceğini'' söylemişti. 
     UBP Genel Başkanı Derviş Eroğlu, A.A muhabirine yaptığı açıklamada, cumhurbaşkanlığının kendisiyle henüz temas kurmadığını söyledi. 
     KKTC anayasasına göre, hükümeti kurmakla görevlendirilen milletvekili, bu görevi en geç 15 gün içinde tamamlamak, tamamlayamaması halinde de cumhurbaşkanına iade etmekle yükümlü. 
     Bu nedenle Cumhurbaşkanı Denktaş'ın öncelikle partiler arası temasları izlemesi ve bu temasların ardından görevlendirme yapması bekleniyor. 
     Anayasa, 60 günlük süre içinde Cumhuriyet Meclisi'nde çoğunluğa dayalı bir bakanlar kurulu oluşturulamamsı halinde, cumhurbaşkanına milletvekilliği seçimini yenileme yetkisi de veriyor. 
     
     DP YİNE KİLİT 
     KKTC'de bundan sonraki süreçte dün istifa eden koalisyon hükümetinin küçük ortağı DP'nin, 14 Aralık 2003 seçiminin ardından olduğu gibi yine anahtar rol üstlenmesi bekleniyor. 
     DP Genel Başkanı, Dışişleri Bakanı ve Başbakan Yardımcısı Serdar Denktaş, dün yaptığı açıklamada, ''herkese açık olduklarını'' belirtmiş ve ''Konjonktüre uyuyorsa, vizyonumuz içinde rahat çalışabileceksek değerlendiririz' demişti. 
     
</TEXT>
</DOC>
