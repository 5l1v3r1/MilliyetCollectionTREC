<DOC>
<DOCNO> 291820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur17.html </URL>
<DATE> 2004/11/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Evde metro kazısı 
</HEADLINE>
<TEXT>

     Ankara’nın Keçiören ilçesinde yaşayan Özbek ailesi, metro inşaatında kullanılan matkabın duvarı delerek içeri girmesiyle ölümden döndü. 
     Keçiören-Ulus metrosu inşaatında kayaları delmek için kullanılan matkap, Keçiören'de üç katlı bir apartmanın giriş katının altındaki daireye girdi. 
     Geçtiğimiz pazar günü öğleden sonra meydana gelen olay sırasında, söz konusu evin sahibi olan Özbek çifti evindeydi. Ancak şans eseri, ölen ya da yaralanan olmadı. 
     İlk şoku atlatan evsahibi İskender Özbek, bir anda ortalığı kaplayan toz bulutundan o sırada evde olan yeğenini çıkararak, hastaneye kaldırdı. 
     
     Olan eve oldu 

     Yapılan sakinleştirici iğnenin ardından, Özbek ailesi tekrar evlerine geldi, ancak manzara ürkütücüydü... 
     İnşaata paralel olarak iki metrede bir açılan delikler, Özbek çiftinin salonundaydı. İskender Özbek, bu deliği açan operatöre evin içine girdin’ uyarısını yaptığını, buna rağmen operatörün yetkiliye söyledim’ deyip devam ettiğini söyledi. 
     Olaya operatör hatası’ diyen inşaat firması ise, açtığı deliği kapamaya üç gün sonra geldi. Deliğin kapanmasının ardından, matkabın etkisiyle çamur yığınına dönen salondaki eşyalar çıkarıldı. 
     Matkabın deldiği apartman dışındaki binalar metro inşaatına yaklaşık iki metre uzaklıkta bulunuyor. 
     Özbek çiftinin salonunun inşaata olan uzaklığı ise, bir metreden bile az. Bu nedenle aile gelecekten endişeli... 
     
</TEXT>
</DOC>
