<DOC>
<DOCNO> 278941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur15.html </URL>
<DATE> 2004/10/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
2.5 aylık hamile kadın kürtaj masasında can verdi... 
</HEADLINE>
<TEXT>

     Ümraniye'de 2.5 aylık hamileliği sırasında çektiği acılar nedeniyle kürtajla ikiz ceninleri aldıran kadın, operasyon sonrası fenalaştı. Beyin ölümü gerçekleşen genç kadın organlarıyla başkalarına hayat verecek. 
     Alınan bilgiye göre, Mustafa Kemal Mahallesi 3054 Sokak'taki bir evde oturan 6 ve 10 yaşında 2 kız çocuğu annesi Nurcan Şenli 30 , tekrar hamile kaldı. Kontroller sonucu Hasan ve Nurcan Şenli çiftinin, ikiz çocukları olacağı anlaşıldı. 
     Hamileliği sırasında ağrıları olduğu için önce Zeynep Kamil Kadın Doğum ve Çocuk Hastanesi'nde 4 gün tedavi gören Nurcan Şenli, ağrıları dinmediği için bir kez de Haydarpaşa Numune Hastanesi'ne başvurdu. Ancak yine de ağrıları giderilemeyen Şenli, eşinden habersiz olarak Atakent'te özel bir polikliniğe giderek 2.5 aylık hamileliğini sonlandırmak için kürtaj yaptırmak istediğini bildirdi. 
     Kürtaj ücretinin 250 milyon lira olduğunun belirtilmesi üzerine sadece 150 milyon lirası bulunan Şenli, bu kez Ümraniye'de muayenehanesi olan doktor Ali Rıza A'ya başvurdu. 
     Operasyon sırasında ''beyine oksijen gitmediği ve ödem oluştuğu'' öne sürülen Şenli, fenalık geçirdiği için ambulansla Haydarpaşa Numune Hastanesi'ne kaldırıldı. 
     Buradan Özel Vatan Hastanesi'ne sevk edilen Şenli'nin, cihaza bağlı olarak 48 saat yaşatıldıktan sonra beyin ölümü gerçekleşti. 
     
     DOKTORA SUÇLAMA 

     Geçimini balıkçılıkla sağlayan Hasan Şenli, eşinin kendisinden habersiz olarak kürtaj yaptırmaya karar verdiğini belirterek, şunları söyledi 
     ''Ümraniye'deki doktora gitmiş. Sırada 2-3 saat beklemişler. Sıra eşime geldiğinde doktor, test yapmadan kürtaja başlamış. Anestezi de uygulamamış. Tam çocukları alacağı sırada eşim feryat etmiş. Burada fenalaşınca, bana haber geldi. Muayenehane yakındı. Gittiğimde eşim yorgan gibi bir şeye sarılmış ambulansa konuluyordu. Her tarafı mosmordu. Ağzından köpükler gelmişti. Bana göre o masada öldü. Olayla ilgili doktor hakkında Ümraniye Cumhuriyet Savcılığı'na suç duyurusunda bulundum.'' Hasan Şenli'nin suç duyurusu üzerine gözaltına alınan doktor A, savcılık tarafından serbest bırakıldı. 
     
     ORGANLARI HAYAT VERECEK 

     Bu arada, beyin ölümü gerçekleşen Nurcan Şenli'nin ailesi, kadının tüm organlarını bağışlama kararı aldı. 
     Karar uyarınca Nurcan Şenli, karaciğer, böbrek ve göz korneasının alınabilmesi amacıyla İstanbul Üniversitesi Tıp Fakültesi Hastanesi'ne gönderildi. 

     
</TEXT>
</DOC>
