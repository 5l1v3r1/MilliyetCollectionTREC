<DOC>
<DOCNO> 284688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur18.html </URL>
<DATE> 2004/10/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Caminin giriş kapısı çalındı .. 
</HEADLINE>
<TEXT>

     Kırıkkale'de, bir caminin giriş kapısı kimliği henüz belirlenemeyen kişi veya kişilerce yerinden sökülerek çalındı. 
     Alınan bilgiye göre, Bahçelievler Mahallesi'nde, Yavuz Selim Camii İmamı Halil Güneş, sabah namazından sonra caminin çift kanatlı alüminyum kapısını kapatarak, evine gitti. 
     Öğle namazı için tekrar camiye gelen Güneş, caminin giriş kapısının yerinde olmadığını görünce polise haber verdi. Olay yerine gelen polis ekipleri, caminin kapısını çalan kişi veya kişilerin yakalanması için geniş kapsamlı araştırma başlattı. 
     Yavuz Selim Camii Derneği Yönetim Kurulu üyesi Adem Ayata, daha önce camiin şu anda bulunduğu yere yapılmasına taraftar olmayan bazı mahalle sakinlerinin, ezan sesinden dolayı dernek yöneticilerini mahkemeye verdiklerini ve camide mahkeme kararıyla bir süre namaz kılınamadığını kaydetti. 
     Ayata, caminin kapısının bulunamaması halinde kısa sürede yeni kapı taktıracaklarını bildirdi. 
     
</TEXT>
</DOC>
