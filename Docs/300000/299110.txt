<DOC>
<DOCNO> 299110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun44.html </URL>
<DATE> 2004/12/20/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Annan Irak'taki son saldırıları şiddetle kınadı... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Irak'ın Şiilerce kutsal sayılan Necef ve Kerbela şehirlerinin yanı sıra Bağdat'ta meydana gelen ve 3'ü seçim görevlisi olmak üzere 60'tan fazla kişinin ölümü ve 120'den fazla kişinin yaralanması ile sonuçlanan pazar günkü seri saldırıları şiddetle kınadı. 
     Annan, sözcüsü Fred Eckhard aracılığıyla yaptığı açıklamada, hiçbir sebebin masum sivillerin ve Irak halkının demokratik seçme hakkını yerine getirmesine yardımcı olmaktan başka bir amacı olmayan seçim görevlilerinin öldürülmesini meşru gösteremeyeceğini ifade etti. 
     Irak halkını bu saldırılardan dolayı yılmamaya ve bir ulusal uzlaşı ruhu içinde biraraya gelmeye çağıran Annan, BM'nin seçimlerin yapılması ve siyasi geçiş sürecinin tamamlanması yönünde Irak halkına yardım için mümkün olan herşeyi yapmaya devam edeceğini söyledi. 
     Annan, son saldırılarda hayatını kaybedenlerin ailelerine de taziyelerini sundu. 
     
</TEXT>
</DOC>
