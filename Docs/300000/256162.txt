<DOC>
<DOCNO> 256162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur13.html </URL>
<DATE> 2004/07/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Memur - Sen'den maaş talebi... 
</HEADLINE>
<TEXT>

     Memur-Sen Ankara İl Başkanı Ali Osman Türkmen, ''Asker, maaşlarında iyileştirme talebinde bulundu. Memurun hali daha içler acısıdır. Biz de eşit zam istiyoruz'' dedi. 
     Türkmen, Memur-Sen Konfederasyonu Genel Merkezi'nde düzenlediği basın toplantısında, 10 yıllık bir memurun 499 milyon, bir hizmetlinin 481 milyon, bir hemşirenin de 585 milyon lira maaş aldığını belirterek, memurun açlık sınırında yaşadığını söyledi. 
     Ortalama bir memurun Avrupa ülkelerinden Lüksemburg'da 4464, Hollanda'da 2464, Polonya'da ise 513 Euro aldığını ifade eden Türkmen, Türkiye'de ise ortalama memur maaşının 280 Euro olduğunu kaydetti. 
     Hükümetin yeni zamlar yapmaya hazırlandığını ve tasarruf tedbirlerinin yükünü memurların sırtına yüklediğini savunan Türkmen, ''Asker, maaşlarında iyileştirme talebinde bulundu. Yalnız memurun hali daha içler acısıdır. Biz de eşit zam istiyoruz. Hükümet, açlık sınırında yaşayan memura, yağ, şeker, un, çay gibi muhtelif temel gıda maddesi yardımında bulunmalıdır'' diye konuştu. 
     
     ''MEMURUN HALİ'' SKECİ 
     Daha sonra sendika tarafından ''memurun içler acısı hali'' konulu skeç sahnelendi. 
     Kirada oturan, 5 çocuk sahibi ve her ay açık veren İsrafil Odabaş'a ''yılın en baba memuru'' olarak ''şükür belgesi'' verildi. Bir çocuk sahibi, evi, yazlığı olan ve ayda 3 milyar maaş alan Abdullah Kartal'ı da İl Başkanı Türkmen tarafından ''20 milyon lira'' ile ödüllendirildi. İki çocuk babası, 550 milyon lira maaş ve babadan kalma evle ay sonunu zor getiren ''en orta direk memur'' Hamdi Berber'e de ''kumaş parçası, iğne ve iplik'' hediye edildi. Alacaklıları türlü hünerlerle atlatmasını bilen 4 çocuk babası, kirada oturan ''en idareci memur'' Hüseyin Zarıoğlu'na ise ''zam kazığı'' verildi. 
     İki fakülte bitirmiş, 6 yıldır iş arayan ''en aday memur'' Safiye Uzun da, iş başvurularında kullanması için bir top kağıtla ödüllendirildi. Uzun, ''Ne iş olsa yaparım. Şoförlük kadrosu dahi olsa, iş istiyorum'' diye konuştu. 
     
</TEXT>
</DOC>
