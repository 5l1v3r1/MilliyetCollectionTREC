<DOC>
<DOCNO> 290829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun11.html </URL>
<DATE> 2004/10/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Saakaşvili Abhazya'yı karıştırmak isteyen güçler var... 
</HEADLINE>
<TEXT>

     Gürcistan Cumhurbaşkanı Mihail Saakaşvili, tek yanlı bağımsızlık ilan eden Abhazya'yı karıştırmak isteyen güçler olduğunu söyledi. 
     Saakaşvili, yaptığı açıklamada, Abhazya'da 3 Ekim'de yapılan seçimlerden sonra gerginliğin her geçen gün tırmandığını, durumun bir an önce normale dönmesini istediklerini belirtti. 
     ''Abhazya'yı karıştırmak isteyen güçlerin varlığından haberdar olduklarını'' kaydeden Saakaşvili, bölgede yaşadıkları sorunları barışçıl yollardan çözüme kavuşturmak istediklerini vurguladı. 
     
     GÜNEY OSETYA'DA ATEŞ AÇILDI 
     TİFLİS A.A - Gürcistan'dan tek yanlı bağımsızlık ilan eden Güney Osetya'da ateş açıldığı bildirildi. 
     Güney Osetya'nın ''içişleri bakanı'' Robert Guliyev, yaptığı açıklamada, dün gece sorunlu bölgedeki Gürcü köyü Tamaraşeni'den Tshinvali istikametine ağır silahlardan ateş açıldığını söyledi. 
     Ateşte ölen ya da yaralanan olmadığını ifade eden Guliyev, ancak isabet alan bazı binalarda hasar meydana geldiğini ifade etti. 
     Robert Guliyev, taraflar arasında imzalanan anlaşmalara bugüne kadar sadık kaldıklarını ve açılan ateşe karşılık vermediklerini söyledi. 
     Güney Osetya sınırlarına Gürcü birlikleri tarafından ağır askeri teçhizatın yığılmakta olduğunu belirten Guliyev, Tiflis yönetiminin Rusya'nın bölge halkına gıda yardımında bulunmasını istemediğini savundu. Guliyev, bölgede gerginliğin tırmanmasına neden olabilecek gelişmelerin yaşandığını kaydetti 
     
     BATUM'DA PATLAMA 
     TİFLİS A.A - Acaristan özerk bölgesinin idari merkezi Batum kentinde dün gece patlama meydana geldiği bildirildi. 
     Batum polisi, patlamanın kent merkezindeki Medeya oteli yanında meydana geldiğini, olayda ölen ya da yaralanan olmazken çevrede bulunan binaların hasar gördüğünü kaydetti. 
     Gürcistan Ulusal Güvenlik Bakanlığı yetkililerinin olayla ilgili geniş çaplı soruşturma başlattıkları ifade edildi. 
     
</TEXT>
</DOC>
