<DOC>
<DOCNO> 299781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun12.html </URL>
<DATE> 2004/12/22/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD halkı en çok Irak'ı önemsiyor 
</HEADLINE>
<TEXT>

     Bülent Keneş bildiriyor 

ABD'de yapılan bir kamuoyu araştırmasının sonuçlarına göre, Amerikan halkının en fazla önem verdiği konuyu Irak'taki durum oluşturdu. Halkın bu konuda geçtiğimiz yıla göre daha fazla endişe içinde olduğu kaydedildi. 
     Son yapılan CNN USA Today Gallup araştırmasına göre, Amerikalıların yüzde 90'ı, 18 sorunun sıralandığı bir listeden Irak'daki durumu, ''aşırı önemli'' ya da ''çok önemli'' diyerek, birinci sıraya yerleştirdi. Geçtiğimiz yıl yapılan benzer bir ankette ise söz konusu oranın yüzde 81 olduğuna dikkat çekildi. 
     ''Aşırı önemli'' ya da ''çok önemli'' cevaplarının yüzde 87'yi bulduğu terörizm konusunun ise Irak'taki durumun hemen akabinde ikinci sırada yer aldığı belirtilirken, terörizm konusunu önemseyenlerin oranının 11 Eylül 2001'deki terörist saldırılardan hemen sonra yapılan bir kamuoyu araştırmasında yüzde 95 olduğuna işaret edildi. 
     Araştırma sonuçlarına göre aile üyelerinin terörizme kurban gitmesi konusunda, ''çok endişeli'' ya da ''biraz endişeli'' olanların oranının ise yüzde 41 olduğu ifade edildi. Bu oranın, 11 Eylül 2001'in hemen ardından yüzde 58 olduğuna dikkat çekildi. 
     Önümüzdeki dönemde ABD'de yeni terör eylemleri olasılığı konusunda katılımcıların yüzde 48'i ''çok olası'' ya da ''oldukça olası'' şeklinde cevap verirken, bu oranın 2001 Eylül'ünde yüzde 66 olduğu ifade edildi. 
     Bu arada, önümüzdeki 12 ay içerisinde ABD'de bir terörist saldırı gerçekleşeceğini düşünenlerin oranının yüzde 36, böyle bir saldırı olmayacağını düşünenlerin oranının ise yüzde 59 olduğu tespit edildi. Yüzde 87 ile sağlık bakımı giderleri, yüzde 86 ile ekonomi ve eğitim konuları da Amerikalıların ''aşırı önemli'' ya da ''çok önemli'' olarak gördükleri konular arasında yer aldı. Sosyal güvenlik konusunda bu oran yüzde 82, işsizlik konusunda yüzde 77, bütçe açığı konusunda yüzde 77, dış ilişkiler konusunda yüzde 74, enerji politikaları konusunda yüzde 72, yoksulluk ve evsizlik konusunda ise yüzde 71 olarak belirlendi. 
     Vergi konusunda bu oran yüzde 66 olarak belirlenirken, göçmenler konusunu önemseme oranı yüzde 65, çevre konusunda ise bu oran yüzde 62 olarak tespit edildi. 
     
</TEXT>
</DOC>
