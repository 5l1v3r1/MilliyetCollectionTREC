<DOC>
<DOCNO> 263084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun31.html </URL>
<DATE> 2004/08/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Rahip okulunda porno skandalında ilk hapis cezası... 
</HEADLINE>
<TEXT>

     Avusturya'nın St. Pölten kentinde, ''çocuk pornografisi'' nedeniyle kapatılan rahip okulu öğrencisi Piotr Z, ''internetten çocuk pornografisi içeren resim ve film indirdiği'' gerekçesiyle 6 ay hapis cezasına çarptırıldı. Rahip adayının cezası tecil edildi. 
     Avukatsız olarak duruşmaya gelen 27 yaşındaki Piotr Z, ''suçunu kabul ettiğini'' belirtti ve ''pornografik resimleri rahip okulunda öğrenime başlamadan önce Eylül 2003'te bilgisayarına yüklediğini, bu resimlerden kendisi dışında kimsenin haberdar olmadığını'' iddia etti. 
     Papaz okulundaki skandalı soruşturan polis ekibi, Piotr Z'nin bilgisayarının sabit diskinin 26 Haziran günü okulda yapılan aramadan iki gün sonra formatlandığının saptandığını bildirdi. 
     Bir ihbar üzerine polisin okulda yaptığı aramada öğrencilerin kullandıkları bilgisayarlarda çocuk pornografisi içeren resim ve filmler saptanmış, Federal Savcılığın talebi üzerine Haziran ayında bilgisayarlara el konularak soruşturma başlatılmıştı. 
     Avusturya Devlet Televizyonu ORF ile haftalık Profil dergisinde rahip adayı öğrencilerin öpüşme resimlerinin yayımlanmasıyla skandal patlak verince bu kez de olayı soruşturmak üzere Papa 2. Jean Paul'ün emriyle müfettiş Klaus Küng görevlendirilmişti. 
     Papa adına soruşturmayı yürüten müfettiş Küng, dün yaptığı açıklamada, St. Pölten kilisesine bağlı olarak faaliyet gösteren rahip okulunun kapatıldığını bildirdi. Müfettiş Küng, St. Pölten kilisesi ve okuldan sorumlu olan Piskopos Kurt Krenn'in akıbeti konusundaki soruları ise yanıtsız bıraktı. 
     Avusturya basın-yayın organlarında yer alan yorumlarda, rahip okulunda patlak veren skandalın sorumlusu olan Piskopos Kurt Krenn'in Papa 2. Jean Paul tarafından azledileceği belirtiliyor. 
     
</TEXT>
</DOC>
