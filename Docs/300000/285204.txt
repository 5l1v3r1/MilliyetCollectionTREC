<DOC>
<DOCNO> 285204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur26.html </URL>
<DATE> 2004/11/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yağmur geliyor, hava soğuyacak... 
</HEADLINE>
<TEXT>

     Yurdun kuzey ve doğu bölgeleri yarın yeni bir yağışlı havanın etkisi altına girecek. Hava sıcaklıkları da hafta ortasından itibaren yağış alan yerlerde 4-6 derece azalacak. 
     AA muhabirinin Devlet Meteoroloji İşleri Genel Müdürlüğü'nden aldığı ''Meteorolojik Değerlendirmeye'' göre, hafta sonunda yurdun Doğu bölgelerinde etkili olan yağışlı hava, bugün yurdu terk edecek. Ancak yarın yurdun kuzey ve doğu bölgeleri yeni bir yağışlı havanın etkisi altına girecek. 
     Buna göre yarın Karadeniz kıyılarında başlayacak sağanak yağışlar, çarşamba günü Marmara'nın doğusu, Karadeniz ile Doğu Anadolu'nun doğusunda devam edecek. 
     Yağışlı hava perşembe günü Doğu Karadeniz ile Doğu ve Güneydoğu Anadolu'nun doğusunda etkili olacak. 
     Halen mevsim normalleri civarında seyreden hava sıcaklıkları da Çarşamba günü kuzey bölgelerinde, Perşembe günü de yurdun Doğu kesimlerinde 4-6 derece azalacak. 

     
</TEXT>
</DOC>
