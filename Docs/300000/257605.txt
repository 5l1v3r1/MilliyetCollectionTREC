<DOC>
<DOCNO> 257605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko15.html </URL>
<DATE> 2004/07/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TÜSİAD E-devleti kamu reformunun önemli bir ayağı olarak görüyoruz 
</HEADLINE>
<TEXT>

     Türkiye Sanayici ve İşadamları Derneği TÜSİAD Başkanı Ömer Sabancı, e-devlet projesini kamu reformunun önemli bir ayağı olarak gördüklerini söyledi. 
     Sabancı, TÜBİTAK Feza Gürsey Salonu'nda düzenlenen eTR ödülleri ve kongresi tanıtım toplantısının açılışında yaptığı konuşmada, e devlet konusunun yurttaş ve devlet arasındaki ilişkinin çok hızlı ve kolay bir şekilde kurulmasına olanak tanıyacağını belirtti. 
     Sabancı, kamu yönetimini katılımcılık, hesap verme sorumluluğu, denetim, ahlak ve liyakatın hakim olduğu yönetim şekli olarak tanımladı. 
     Türkiye'nin küreselleşme yolundaki eğilimlerini, AB içinde yeralmak kararı ile ortaya koyduğunu kaydeden Sabancı, ''Üyesi olmayı planladığımız AB'de özellikle ABD ile arasındaki farkı hızla kapatmak için e Avrupa kavramını ortaya atmış ve bilgi toplumu projelerine öncelik vermiş durumda. Bu nedenle Türkiye'nin kendisi için koyacağı hedefleri, Avrupa'nın gelecekteki yapısını dikkate alarak tespit etmesi gerekmektedir'' dedi. 
     
     ECZACIBAŞI'NIN KONUŞMASI 
     Türkiye Bilişim Vakfı Başkanı Faruk Eczacıbaşı da konuşmasında, e dönüşümün başkaları istiyor diye yapılan bir işlem olmadığını belirterek, ''e dönüşüm, kozmetik bir makyaj değil, hayat kurtaran bir ameliyattır'' açıklamasında bulundu. 
     Eczacıbaşı, Devlet Personel Rejiminin değişeceği ve halen 2 milyon dolayındaki memur sayısının 500 bine ineceği şeklindeki haberleri de hatırlatarak, bunun çok önemli ve anlamlı bir adım olduğunu ifade etti. 
     Eczacıbaşı, ''Hele devlet, kağıt kalem bürokrasisinden elektronik bürokrasiye doğru giderse, verimliliği daha da artıracaktır. Bu bütün diğer ülkelerde böyle oldu. Türkiye'nin durumu farklı değil'' diye konuştu. 
     Verimliliğin artırılmaması halinde bunun sonucunun vahim olacağını vurgulayan Faruk Eczacıbaşı, şöyle devam etti 
     ''1994 krizini gördük. 2001 krizini daha da kötü gördük. Başka bir krize artık tahammülümüz, takatimiz yok. Türkiye, sadece 2005 yılında IMF'ye yaklaşık 7.5 milyar dolar ana para ödemesi yapacak. Hazine, bu yıl dakikada 366 milyar Türk Lirası, saniyede ise 6 milyar 100 milyon lira borç ödüyor. 
     Türkiye'nin iç ve dış borcu, boynumuzdaki değirmen taşı. Borç sadece bir gösterge. Boşa tüketilmiş bir ekonominin zayıflar ve kırıklarla dolu karnesi. Verimsiz bir biçimde çarçur edilmiş vergilerin karnesi. Ekonomik kalkınmaya dönüşmemiş girişimlerin karnesi. Bu karneden ancak utanç duyabiliriz.'' Tek çarenin verimliliği artırmak olduğunu anlatan Eczacıbaşı, devlet ne kadar verimli çalışırsa, çağdaş yöntemleri kullanırsa, bürokrasi ne kadar elektronik ortaya geçer ve vatandaşa hizmet sağlarsa, bunun ekonomiye ve bütün sektörlere yayılacağını, kalkınma hızını da kamçılayacağını da vurguladı. 
     Bütün devlet kuruluşlarını bu yılki ödül değerlendirmesine davet eden Eczacıbaşı, geçen yılki uygulama hakkında özeleştiri yapmak gerektiğini söyledi. Eczacıbaşı, geçen yıl bekledikleri ve arzu ettikleri sayıda devlet kuruluşunu, bu ödül yarışmasına katılmaya ikna edemediklerini sözlerine ekledi. 
     
</TEXT>
</DOC>
