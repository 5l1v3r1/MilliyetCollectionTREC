<DOC>
<DOCNO> 281981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas07.html </URL>
<DATE> 2004/10/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Siz hiç yanan su gördünüz mü 
</HEADLINE>
<TEXT>

     Nurettin ATMACA AKSTAFA, DHA 

AZERBAYCAN'ın Gürcistan sınırı yakınındaki Akstafa kentine bağlı Salahlı Köyü'nden geçen karayolunun kenarındaki su kaynağındaki borudan yanarak akan su görenleri şaşırtıyor. 
     Salahlı Köyü'nde oturanların Yanar Çeşme' ismini verdikleri mucizevi su, doğal maden sularından farksız olduğu halde, yanma özelliğine sahip bulunuyor. Yörenin içme suyu ihtiyacını da karşılayan "Yanar Çeşme"nin tesis haline getirilip ekonomik olarak değerlendirilmediğinden yakınan Salahlı'da oturan yoksul köylüler, "Başka hiç bir şeyimiz yok, bizi ancak bu çeşme kurtarır'' diye konuşuyor. Azeri köyü Salahlı'nın sakinleri "Türk Gardaş, Eta Azerbaycan burası Azerbaycan , buranın suyu da yanar'' dedi. 
     Azerbaycan Milli İlimler Akademisi uzmanları ise, Yanar Çeşme mucizesini suyun doğalgaz ile birlikte çıkmasına bağlıyorlar. Uzmanlar, bu bölgedeki su kaynaklarının henüz bakir olduğunu ve yatırımcılar için bulunmaz fırsatları barındırdığını söyledi. 
     
</TEXT>
</DOC>
