<DOC>
<DOCNO> 296785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun09.html </URL>
<DATE> 2004/12/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Litvanya kendisi için istediği desteği Türkiye'ye çok gördü 
</HEADLINE>
<TEXT>

     
     Eda BERKBAYRAK LİTVANYA, DHA 

     

NATO'ya dokuz ay önce üye olan ve üyelik öncesi destek alabilmek amacıyla Ankara'yı 2'nci adres haline getiren Litvanyalılar geçmişi çabuk unuttu. 17 Aralık'taki kritik AB zirvesi için Türkiye'nin destek beklediği dönemde Litvanya Dışişleri Bakanı Antanas Valionis, "Türkiye'ye tarih verilsin, ama Litvanya olarak üyeliği teklif etmiyoruz" dedi. 
     Litvanya Parlamentosu'nda dün konuşan Antanas Valionis, uzun bir sürece yayılacağını iddia ettiği görüşmelerin sonucun öngörülemeyeceğini savundu. AB zirvesinde görüşülecek taslağın ana noktalarından birinin 'gerekli görüldüğü taktirde görüşmelerin durdurulması' olduğunu söyleyen Valionis şöyle devam etti 
     "Görüşmeler açık bir süreç. Bunun için herhangi bir tarihin verilmesini gerekli görmüyoruz. Bazı AB ülkeleri, ülke finansmanın zaman içinde takibi amacıyla Türkiye'yle görüşmelerin 2014 yılında bitmesini teklif ediyor. Görüşmeler ne kadar gerekliyse devam etmelidir. AB'nin bütçe reformu süreci ile Türkiye'nin üyelik süreci birbiriyle örtüştürülmemeli." Litvanya'nın AB Parlamentosu üyesi ve eski muhafazakar lider Vytautas Landsbergis de Dışişleri Bakanı Valionis'in açıklamalarına destek verdi. Elta Ajansı'nın haberine göre, Avrupa Halk Partisi-Avrupa Demokratlar Grubu'nda konuşan Landsbergis, "Herkesi Türkiye ile görüşme sürecinin başlaması yönünde oy vermeye çağırıyorum, fakat bu oylamanın içeriğini karıştırmayın. Bu oylama Türkiye'nin üyeliği için değil, sadece görüşmelere başlanması için. İkisi farklı olarak ele alınmalı" dedi. 

     
</TEXT>
</DOC>
