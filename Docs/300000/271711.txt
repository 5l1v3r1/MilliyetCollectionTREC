<DOC>
<DOCNO> 271711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy20.html </URL>
<DATE> 2004/09/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Baykal ''Çift eşlilik Meclis'te duruyor, daha ötesini söylemiyorum'' 
</HEADLINE>
<TEXT>

     CHP Genel Başkanı Deniz Baykal, zinanın suç olmasının aileyi koruyacağı iddiasının ''Aldatmaca, ikiyüzlülük'' olduğunu söyledi. Çift eşliliğin Türkiye'nin gerçeği olduğunu kaydeden Baykal, ''Bırakın Türkiye'nin gerçeği olmasını, Meclis'in gerçeği. Meclis'te duruyor, daha ötesini söylemiyorum'' diye konuştu. 
     Baykal, partisinin TBMM grup toplantısında yaptığı konuşmada, TCK Tasarısı konusunda yaşanan tartışmaları değerlendirdi. Tasarının herkesi tatmin ettiğini söylemenin mümkün olmadığını kaydeden Baykal, düzenlemenin ''Olabildiğince kabul edilebilir bir metne dönüşmesini sağlamanın tüm kesimlerin görevi olduğunu'' söyledi. Tartışmaların, zinanın suç olup olmayacağı konusunda yoğunlaştığını belirten Baykal, buna gerekçe olarak da AK Parti'nin ''Ailenin korunması, kadının onurunun yükseltilmesini'' gerekçe olarak gösterdiğini ifade etti. 
     Aldatan eşin hapse gönderilmesinin aileyi saygın bir konumda tutacağı iddiasını anlamanın mümkün olmadığını bildiren Baykal, ''Aldatanın hapse gönderilmesi sonucunda aile zaten bitecek. Bitmiş ailede taraflardan birini cezaevine sokmanın ne anlamı var Bunun ailenin saygınlığına ne katkısı var '' diye sordu. 
     ''Çift eşliliğin Türkiye'nin gerçeği'' olduğuna da dikkati çeken Baykal, ''Bırakın Türkiye'nin gerçeği olmasını, Meclis'in gerçeği. Daha ötesini söylemiyorum, Meclis'te duruyorum '' dedi. 
     Resmi eş bunu şikayet konusu yapmadığında ailenin saygınlığının korunacağını söylemenin mümkün olmadığını belirten Baykal, şunları söyledi 
     ''Bütün dünya alem bilecek, ama resmi eş bunu şikayet konusu yapmadığı için aile kurumu korunacak. Hadi canım sen de... Kimi kandırıyorsun Bu baştan aşağı aldatmaca, ikiyüzlülük. Bir yandan aldatma, bir yandan sureti haktan görünme. Bu herhalde yeni model muhafazakarlık. Bu en ucuzundan demagojik, aldatmaca, içi boş, ikiyüzlü bir düzenleme.'' 
     
     MECLİS'İ TIKAMAK 

     AK Partilileri yeniden değerlendirme yapmaya çağıran Baykal, istedikleri her türlü düzenlemeyi kendilerine sunabileceklerini, uzlaşma sağlanması durumunda değişiklik önerilerini ortak olarak getirmeyi istediklerini söyledi. Baykal, iki partinin tasarı üzerinde büyük oranda uzlaşma sağladığını, bunu sürdürmeyi arzu ettiklerini bildirerek, ''Getirsinler önerilerini konuşalım. Anlaştıklarımızı verelim, yeni birşey getirmeyeceklerini de taahhüt etsinler. Görüşmeleri Meclis'i tıkayacak bir noktaya getirmemeye çalışıyoruz. Katkı vermeye açığız. Ama inat içinde olurlarsa takdir kendilerinin. Biz de görevimizi yaparız'' dedi. 
     CHP Genel Başkanı Deniz Baykal, iktidarın yanlış tarım politikaları uyguladığını, bu nedenle de üretici ve tarım kesiminin perişan olduğunu ileri sürerek, ''Tarım sektöründe yaratılan sıkıntılar bu hükümetin başını yiyecek. O mazlum çiftçi bu iktidara haddini bildirecektir'' dedi. 
     Baykal, partisinin TBMM grup toplantısında yaptığı konuşmada, toplum tarafından hükümete açılan kredinin tükendiğini ve iktidarın artık bir kırılma noktası ile karşı karşıya kaldığını savundu. Yaz döneminde CHP milletvekillerinin Türkiye'nin her bölgesinde çiftçi ve üreticilerle görüştüğünü ve ortaya çıkan manzaranın çiftçiler ve tarım sektörü açısından inanılmaz derecede kötü olduğunu kaydeden Baykal, ''Bu sıkıntılar hükümetin başını yiyecek. O mazlum çiftçi bu iktidara haddini bildirecektir'' diye konuştu. 
     Geçtiğimiz üç ay içinde meydana gelen, Sakarya'daki tren kazası, Van olayları ve Yargıtay-Çakıcı-MİT ilişkilerinin Türkiye'nin siyasi röntgenini ortaya koyduğunu belirten Baykal, sözlerini şöyle sürdürdü 
     ''Sakarya'daki tren kazası bu hükümetin olaylara bakış açısını ortaya koydu ve bunun sonucunda çok ağır bir insani bedel ödedik. İktidar, bilirkişi raporlarına ve toplumdaki tepkiye karşın umursamaz tavrını hala sürdürmektedir. İki zavallı makinist içerde ama genel müdür ve bakan koltuğunda oturuyor. Bu yaklaşım toplumun yargıya güvenini sarsmaktadır. O 38 cenazenin hesabını CHP olarak sorgulamaya devam etmeliyiz.'' Hükümetin, ''Yargıtay, MİT ve Alattin Çakıcı etrafında dönen ve bir hukuk devletinde yaşanmaması gereken olayları tribünden izlediğini ve olayın seçkin bir yargı adamının vicdan azabı ve acılar içinde kıvranmasından başka bir sonuç doğuramadığını'' ifade eden Baykal, ''Bu sonuç da çok yazıktır ve çok ayıptır'' dedi. 
     Van'da da Türkiye'de hukuka saygısı olan hiç kimsenin kabul edemeyeceği olayların yaşandığını, ancak bu olaylar karşısında başta iktidar olmak üzere hiçbir kesimin sorumluluğunu yerine getirmediğini savunan Baykal, bu manzara karşısında görevini yapan tek kurumun CHP olduğunu söyledi. 
     
     ''ZAAF İÇİNDEYSENİZ ÇIKIN SÖYLEYİN'' 

     CHP milletvekillerinin BDDK ve TMSF yetkililerine batan bankalar nedeniyle kamu kaybının telafi edilip edilemeyeceğini sorduklarını ve yetkililerin batan bankalar nedeniyle ortaya çıkan zarardan 37 milyar doların tahsil edilemeyeceğini kendilerine ilettiğini kaydeden Baykal, şunları kaydetti 
     ''Bu paraları tahsil etmekte birinci derece yetkili kişi açıkça hortumlanan 37 milyar doların tahsil edilemeyeceğini söylüyor. Türkiye'nin 37 milyar dolarlık bir hovardalık yapması mümkün değildir. Bırakın Türkiye'yi Amerika dahil hiçbir ülke böyle bir hovardalık yapmadı. Ama Türkiye, bunun doğal karşılandığını bu paraları tahsil etmesi gereken kişinin ağzından duydu. 
     İktidara en başından beri bu konuda yapılması gerekenler için her türlü katkıyı verdik. Kanunlar çıktı, eğer yetersizse getirin yenilerini de çıkaralım. Ama yeterli ise niye tahsil edemiyorsunuz Siyasi irade zaafı içindeyseniz çıkın bunu açıkça söyleyin. 
     Yaşanan ekonomik kriz sonrasında bugün Türkiye'de çiftçilerin yüzde 90'ı borcunu yasal faiziyle ödedi, esnaf borcunu ödedi. Bağ-Kur'a prim borcu olanlar vergi yüzsüzü olarak ilan edildi. Ama 37 milyar doları kimler götürdü Türkiye bunu öğrenemiyor. Böyle birşey olur mu 
     Bunları saklıyor ve kolluyorsanız yolsuzluğun üstüne gidiyorum diyemezsiniz. Türkiye'de 200 bin öğretmen açığı var. 100 bin öğretmen tayin bekliyor. Hükümet IMF politikalarını en etkin olarak Milli Eğitim Bakanlığı'nda uyguluyor, öğretmen tayini yapmıyor ve bize 37 milyar doların üzerine yatanları söyleyemiyor, işte manzara bu.'' Baykal, Hükümet'in Irak politikasını eleştirerek, ''Türkiye, Irak'ta olanları sözlü açıklamalarla izleme noktasına geldi. Bu, acı bir tablodur'' dedi. 
     Baykal, partisinin TBMM grup toplantısında yaptığı konuşmada, Irak'ta yaşanan gelişmelere de değindi. Telafer'de acı olayların yaşandığını, onbinlerce insanın kent dışında çadırlarda yaşam mücadelesi verdiğini, mülteci durumuna düştüğünü bildiren Baykal, ''Kimilerinin söylediğine göre 60 bin, kimilerinin söylediğine göre de 100 bin kişi bir büyük facia yaşıyor'' dedi. Baykal, ayrım yapılmadan herkesin bombalanmasını mazur göstermenin, bunun siyasal amaçlarla yapıldığını söylemenin mümkün olmadığını ifade etti. 
     Irak'ta ''Maskeli bir çekişme'' yaşandığına dikkati çeken Baykal, bunun, etnik tablonun değiştirilmesini, tablonun yeniden şekillendirilmesini amaçladığını söyledi. 
     ''Türkiye ne yazık ki tamamen seyirci durumundadır'' diyen Baykal, Türkiye'nin Irak'ta olanları sözlü açıklamalarla izleme noktasına geldiğini ifade etti. Baykal, bunun acı bir tablo olduğunu kaydederek, ''Türkiye Peşmergelerin yönlendirmesi ile yeni oluşuma katkı verme konumunun dışına sürüklendi'' diye konuştu. 
     KDP Lideri Mesud Barzani'nin ''Kerkük için gerekirse savaşırız'' sözlerinin muhatabının kim olduğunun bilinmediğini de belirten Baykal, ''Amerika'ya mı, Türkiye'ye mi söylüyor Cevapsız kaldı'' diye konuştu. 
     TBMM Genel Kurulu'nun TCK tasarısının görüşüleceği olağanüstü toplantısından önce yapılan grup toplantısını zinanın suç sayılmasına karşı olan çeşitli kadın örgütlerinin temsilcileri de izledi. 
     Toplantıya başkanlık eden CHP Grup Başkanvekili Ali Topuz, milletvekillerini Genel Kurul'da yaşanacak gelişmelere göre her an yeniden olağanüstü toplanabilecekleri konusunda uyardı. 
     
</TEXT>
</DOC>
