<DOC>
<DOCNO> 294122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko25.html </URL>
<DATE> 2004/12/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Doların rekor gerileyişi sürüyor... Paritede son nokta 1.3383 
</HEADLINE>
<TEXT>

     Uluslararası döviz piyasasında ABD Doları'nın önemli paralar karşısında rekor gerileyişi sürüyor. 
     New York'ta dün 1.3345 seviyesinden kapanan euro, aralıksız yükselişini bugün de sürdürerek 1.3383 dolar seviyesine kadar çıktı. Japonya ve Avrupa merkez bankalarının dolara ortak müdahaleye hazırlandığına yönelik haberlerle bu seviyeden biraz gerileyen parite, son işlemlerde 1.3365 seviyesinde bulunuyor. Keskin yükseliş trendinde ortak para euronun son 2 ay içinde dolar karşısındaki değer artışı, yüzde 10'a ulaşmış oldu. 
     Tokyo döviz piyasasında da 102.11 yen düzeyine inerek Mart 2001'den itibaren en düşük seviyesinden satılan dolar, iç talep yetersizliği nedeniyle ihracat ağırlıklı büyüyen Japonya ve Avrupa ekonomilerini ciddi şekilde tehdit etmeye başladı. 
     Londra döviz piyasasında İngiliz Sterlini de dolar karşısında 1.9350 ile son 12 yılın en değerli seviyesine oldukça yakın değerlerden işlem görüyor. 
     
     ORTAK MÜDAHALE GELEBİLİR Mİ 

     ''Doların değer kazanması için Avrupa ile ortak hareket etmesinin şartları oluştu'' diyen döviz kurlarından sorumlu Japonya Uluslararası Finans Merkezi Başkanı Hiroshi Watanabe, günlerdir beklenen müdahalenin yaklaştığı sinyallerini verdi. 
     Avrupa Merkez Bankası'nın AMB bugünkü para politikası toplantısının ardından konuşma yapması beklenen AMB Başkanı Jean-Claude Trichet'in ''ortak müdahale'' konusunu gündeme getirmemesi durumunda doların değer kaybetmeyi sürdürerek psikolojik öneme sahip 102 yen seviyesini de geride bırakabileceği, euronun ise 1.35 dolar hedefinde yoluna devam edebileceği belirtiliyor. 

     
</TEXT>
</DOC>
