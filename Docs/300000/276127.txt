<DOC>
<DOCNO> 276127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/asik.html </URL>
<DATE> 2004/09/30/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Ken Bigley ve... 
</HEADLINE>
<TEXT>


Irak'ta kaçırılan Ken Bigley adlı İngiliz mühendisin 2 Amerikalı arkadaşının boğazı kesildi. Ken Bigley'den haber alınamıyor... Aynen kimi şoförlerimiz gibi... Peki aradaki fark mı Londra'dan Genç Köylü yazıyor 
- Tony Blair'in "Irak'ta her şey yolunda" şeklindeki sözlerine kanarak bu ülkeye giden ve kaçırılan Ken Bigley, 10-15 gündür İngiltere'de hep birinci sayfa haberi... Bizim kaçırılan şoförler ise malum, ancak öldürülünce iç sayfalarda yer bulabiliyor... 
Ken Bigley'in sağ salim evine dönebilmesi için, ailesinin ve kamuoyunun çabasını yakından izlemek, Türk halkı için çok ama çok eğitici olurdu. Bir taraftan, ülkenin bir bireyinin başına gelen ölümcül tehlikeye karşı tüm toplumun nasıl savaşım verdiği görülebilir, diğer taraftan da, bu durumun doğmasına yol açtığı iddia edilen politikacıların kamuoyu tarafından nasıl sorgulandığından ibret alınırdı. 

Sağlık Bakanı Akdağ, "Deli dana hastalığı Türkiye'de teorik açıdan bir tehlike oluşturmuyor" demiş. Niye Biz normal insanlar değil miyiz 
Haldun Ertem 

İmren Aykut dedi ki... Çevre suçlarına hapis cezasını 2 yıl erteleyen TCK'daki değişikliğe eski Çevre Bakanı İmren Aykut ne diyor Dinliyoruz 
- Bir arıtma tesisi en fazla 6 aylık sürede kurulur. Siz buna 2 yıl derseniz bunun anlamı çok açıktır arıtma tesisini unutun Belediyelerin ihaleye çıkması falan zaman alabilir. Ancak zaten belediye atıkları büyük ölçüde evsel atıklardır. En tehlikelisi sanayi atıklarıdır. Sanayi tesisleri neden 2 yıl kapsamına alındı Bunun izahı yok... Türkiye'nin başı bugüne dek insan haklarından ağrıdı. Artık çevre konusu başımızı ağrıtacak... 

Bazı AKP milletvekilleri, Kızılcahamam kampında Diyanet'ten Sorumlu Devlet Bakanı Aydın'a, "Türkiye AB'ye girince Müslümanlığımızdan vaz mı gececeğiz " diye sormuşlar 
- Müslümanlığınızdan vazgeçmeyeceksiniz de, herkesin sizin gibi düşünüp sizin gibi davranmak zorunda olmadığını anlamaya çalışacaksınız. 
Arif Ayhan 

Yeni yayın dönemi... Attila İlhan, TRT 2'de yıllardır çok hoş ve yararlı haftalık sohbetler yapıyordu. Programı geçenlerde yayından kaldırıldı. 
10 yılı aşkın süredir her akşam üzeri güzel Türkçesi, ilginç konu ve konuklarıyla karşımıza çıkan Seynan Levent'i de izleyemeyeceğiz artık... Nurzen Amuran aynı akıbete uğradı. 
"Yeni Yayın Dönemi"nde ana ilke anlaşıldı... "Cumhuriyet, Kurtuluş Savaşı, Atatürk, laiklik, çağdaşlık" kavramları içeren programlara yer yok... TRT programları da Türkiye'nin değişen kimyasına uydurulacak tabii ki... 

Arıtmanın bedeli Yeni Türk Ceza Yasası'nda yer alan çevre kirliliğine ilişkin cezaların 2 yıl ertelenmesi konusunda Çevre Bakanlığı Müsteşar Yardımcısı Mustafa Öztürk aradı... Bilgi verdi... Dedi ki 
- Türkiye'de 3225 belediye var... 3 bin belediyenin atık su arıtma tesisi yok... Biz bu 3 bin belediyeye arıtma tesisi kurmaları için 2 yıl süre veriyoruz... Diyoruz ki, 2 yıl içinde projeni hazırla, ihaleye çık, tesisi gerçekleştir... Bu süreyi vermezseniz kimse arıtma tesisi yapmaz... 
- Ne kadar yatırım gerekiyor arıtma tesisleri için 
- Atık su ve çöp depolama tesisleri için AB normlarına göre 50 milyar euro yatırım gerekiyor. Ancak Türkiye şartlarında bu yatırım toplam 15 milyar euroya gerçekleşir. 
- Peki o parayı nereden bulacak belediyeler 
- Suyun metreküpünü 500 bin liraya kadar satan belediyeler var. Bir defa suyu en az 80 sent yani 1 milyon 200 bin liradan satmalarını öneriyoruz. Bu fiyatla atık su tesisi için kaynak oluşturabilirler... 
- Ya çöp depolama tesisi için 
- Türkiye'de çöplerin yüzde 40'ı düzenli depolanıyor. Yüzde 60'ı depolanmıyor. Örneğin Karadeniz'deki tüm belediyeler çöplerini denize boşaltıyor. Belediyeler çöp depolama tesisi için halktan ayda yaklaşık 40 milyon lira çöp bedeli toplayacaklar. Bu rakam biraz daha az, biraz daha çok olabilir... Çöp depolama tesislerinin yatırım masrafı da bu şekilde karşılanacak... 
Mustafa Öztürk, özel sektörün arıtma için 5 milyar dolar civarında yatırım yapması gerektiğini ekliyor. Belediyelerin her aşamada izleneceğini, arıtma tesisi işini savsaklayanlara etkili cezalar verileceğini ekliyor. İnşallah diyoruz... 

Dünyanın en büyük borsa endeksi Dow Jones, Türkiye'de "İslami Endeks" oluşturmuş. 
İslam, bizdeki siyasi endekste başarılı oldu, bakalım ticari endekste de başarılı olabilecek mi .. 



</TEXT>
</DOC>
