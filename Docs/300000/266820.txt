<DOC>
<DOCNO> 266820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun33.html </URL>
<DATE> 2004/08/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denktaş Ay Mama saldırısı esef verici bir olay... 
</HEADLINE>
<TEXT>

     KKTC Cumhurbaşkanı Rauf Denktaş, Ay Mama Kilisesi'ne düzenlenen bombalı saldırıyla ilgili olarak, ''Esef verici bir olay ama Rumların bu gelişi basbayağı tahriktir, maksatlıdır. Bizim insanımız tahrik edilmiştir. Halkın hissiyatına saygılı olmak gerekir'' diye konuştu. 
     Cumhurbaşkanı Denktaş, bir kabulünde gazetecilerin olayla ilgili değerlendirme istemesi üzerine şunları söyledi 
     ''Rumların bu gelişi büyük tahriktir, bunu daha önce söyledik. Bir kilisede ayin için izin istemek başka, kilisenin günüdür diye, 10 bin kişi gelecek diye tehdit altında bırakmak, bunu hak bilmek ve derhal Paşaköy'e, St. Barnabas'a da ayin için izin istemek başkadır. 
     Bizim güneyde gidebileceğimiz Hala Sultan var, buna karşın Rumlara da Dipkarpaz'da ayin için tam serbestlik tanıdık. Devletler mütekabiliyet esasına göre hareket ederler. Bir şey vereceksen eş değerde bir şey alacaksın. Bu izin verilir verilmez Rumlar Güzelyurt'a dönüştür demeye başladılar. Bu geliş basbayağı tahriktir, maksatlıdır. Bizim insanımız tahrik edilmiştir.'' Denktaş, o bölgede yüzlerce şehidin ailelerinin yaşadığını söyleyerek, 7-8 yaşında çocukların gözleri önünde öldürülen babalar-amcalar bulunduğunu, o çocukların şimdi 30-35 yaşlarına geldiğini hatırlattı. Denktaş, sözlerini şöyle sürdürdü 
     ''Bu olay esef vericidir ama evvelden ikaz ettik, büyük tahriktir, dikkatli olun dedik. Bu memlekette binlerce aile geçmişi unutmadı. Böyle birdenbire yapay dostluklarla kapıları açmak, her şeye evet demek doğru değil. Halkın hissiyatına saygılı olmak gerekir.'' 
     
     ''YILANLA TAVŞAN'' 
     Denktaş, bir başka soru üzerine de 1963-74 yılları arasındaki saldırılar için Rum yönetiminin Türk halkından özür dilemesi ve tazminat ödemesi gerektiğini vurguladı. 
     ''Kıbrıs Türkü'nü 800 bin nüfuslu Rum ile bir arada yaşatma çabalarının yılanla tavşanı bir araya getirmek'' olduğunu ifade eden Denktaş, bununla yeni bir statüko yaratılmaya çalışıldığını kaydetti. 
     Denktaş, ''Böyle bir statükoyu 3-5 yılda Rum yıktığında, Türkiye de yanımızda yok, herkes uzaktan seyirci olacak'' dedi. 
     ''Irak'ta her gün insanlar öldürülürken dünyanın sesini çıkarmadığına'' dikkat çeken ve ''Rumların Kıbrıs'ta Türkleri kesmesinin de kimseyi ilgilendirmeyeceğini'' söyleyen Denktaş, kalıcı bir anlaşmanın ancak geçmişi unutmadan mümkün olabileceğini bildirdi. 
     
</TEXT>
</DOC>
