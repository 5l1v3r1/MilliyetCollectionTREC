<DOC>
<DOCNO> 272418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur11.html </URL>
<DATE> 2004/09/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sevgilinin çantasını gaspa 16 yıl hapis 
</HEADLINE>
<TEXT>

     Neşet KARADAĞ ADANA, DHA 
ADANA'da 22 yaşındaki Fatma Aydar'ın, "Sevgilim içinde fotoğrafım bulunan çantamı gasp etti'' diye şikayet ettiği 22 yaşındaki Abdurrahman Fırat ile iki arkadaşı 16'şar yıl 8'er ay ağır hapis cezasına mahkum edildi. Sevgilisi ve arkadaşlarının ceza almasına neden olan Aydar, görme özürlü babası 47 yaşındaki Mehmet Aydar'ı bıçaklayarak öldürmek istediği için tutuklanmıştı. 
     Bir tekstil fabrikasında çalışan Fatma Aydar, geçen Haziran ayında 27 yaşındaki patronu Ferruh Onay ile akşam geç saatlerde evine giderken Aydar'ın sevgilisi Abdurrahman Fırat ve arkadaşları 19 yaşındaki Soner Kaymaz ve 21 yaşındaki Sedat Altınışık tarafından durduruldu. Fırat, sevgilisine "Bu adamla bu saatte ne geziyorsun '' diye bağırdı. Aydar, sesini çıkartmazken, Onay "Siz polis misiniz '' diyerek 3 kişiyi yanlarından kovmak istedi. Fırat ve 2 arkadaşı "Evet polisiz'' diyerek Onay'ı dövdü. Kaçarken de Fatma Aydar'ın, içinde fotoğraflar ve Ferruh Onay'a ait kuru sıkı tabanca bulunan çantasını bıçakla keserek aldı. Abdurrahman Fırat ve arkadaşları, Fatma Aydar ve Ferruh Onay'ın şikayeti üzerine yakalandı. 
     
     MEKTUP KURTARMADI 
     Adana 3'ncü Ağır Ceza Mahkemesi'nde Silahlı gasp' suçundan 20 yıl ağır hapis cezası istemiyle tutuklu yargılanan Abdurrahman Fırat ve arkadaşları, karar duruşmasında suçlamaları reddetti. Kendisini şikayet eden Fatma Aydar'ın sevgilisi olduğunu söyleyen Fırat, Aydar'ın başka bir suç nedeniyle cezaevindeyken kendisine gönderdiği aşk mektubunu mahkemeye verdi. Mahkeme üyesinin okuduğu mektupta Aydar, sevgilisi Fırat'a, babasının kendisine ve ailesine zulüm ettiğini bu nedenle onu öldürmek istediğini, Fırat'ın bir an önce cezaevinden çıkmasını istediğini yazıyordu. Fırat ise son savunmasında, "Fatma'yı bir erkekle görünce kıskandım. Kendisine bağırınca sinirlenip beni şikayet etmiş. Diğer arkadaşlarım yanımızda yoktu'' dedi. Diğer tutuklu sanıklar ise olayla ilgilerinin olmadığını öne sürdü. 
     
     'FOTOĞRAFIMI ALMIŞ' 
     Seyhan Belediyesi Bakım Yurdu'nda kalan babası Mehmet Aydar'ı geçen ay sırtından bıçaklayarak yaralamak suçundan cezaevinde tutuklu bulunduğu için duruşmaya gelemeyen Aydar, daha önceki duruşmada sevgilisi Fırat'ı bir sinir anında polise şikayet ettiğini söylemişti. 
     Sanıklardan şikayetçi olmadığını belirten Aydar, "Abdurrahman erkek arkadaşımdır. Patronum ile eve giderken kendisiyle karşılaştık. Ne işin var ' diye sordu. Ben de Sana ne ' dedim. Tartıştık. Patronum müdahale edince kavga çıktı. Çantam yere düştü. İçindeki fotoğrafımı almak için çantamı alıp kaçtı. Çantam da patronumun tabancası da vardı. Olaydan sonra çantam teslim edildi. İçinden sadece fotoğrafım alınmış. Bir kızgınlık anında oldu'' demişti. 
     Mahkeme heyeti, Aydar'ın suçladığı sevgilisi Fırat'a gönderdiği mektuba rağman 3 sanığın da gasp yaptığına kanaat getirdi. 20'şer yıl ağır hapis cezasına mahkum edilen 3 sanığın cezaları duruşmadaki iyi halleri nedeniyle 16'şar yıl 8'er ay ağır hapis cezasına indirildi. Karar üzerine şok olan Soner Kaymaz, nezarethaneye götürülürken duruşma salonunda babasını görünce, "Baba nihayet gelebildin. Cezaevinden çıktığımda bir suç makinasıyla karşılaşacaksın'' diye bağırdı. 
     
</TEXT>
</DOC>
