<DOC>
<DOCNO> 252321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun00.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BİZ BU İŞİ ÇOK SEVDİK 
</HEADLINE>
<TEXT>


Kısa bir süre önceye kadar 'sakıncalı ülkeler' arasında bulunan Türkiye, art arda düzenlediği uluslararası toplantılarla dünyaya "güven" mesajı verdi... 

Şükran Pakkan İstanbul 

İstanbul'da Kasım 2003'te meydana gelen bombalı saldırıların ardından "sakıncalı ülkeler" listesine alınan Türkiye, art arda düzenlediği uluslararası kongre, toplantı ve yarışmalarda kusursuz ev sahipliği yaparak dünyaya "güven" mesajı verdi. Son 1.5 ayda yüze yakın lider ve bakan ile siyasetçi, gazeteci ve sanatçılardan oluşan 25 bine yakın konuğunu sorunsuz ağırlayan Türkiye, milyarlarca dolar harcasa da yapamayacağı tanıtımı sağladı. 
Yapılan araştırmalar, meslek sahibi, alım gücü yüksek, kültürlü kongre turistlerinin, 5 günlük gezi süresinde normal turistlerin 4 katı yani ortalama 3 - 4 bin dolar harcama yaptığını gösterdi. 

İşte o etkinlikler 
Türkiye'nin tanıtımında tarihi fırsat 15 Mayıs'taki Eurovision Şarkı Yarışması'yla başladı. 700'ü aşkın yarışmacı ve 8 bin konuğun katıldığı yarışmanın turizme katkısı yaklaşık 10 milyon dolar oldu. Etkinliğin tanıtıma maddi katkısının da 2.5 milyar dolar olduğu tahmin ediliyor. Dünya Gazeteler Birliği WAN 57. Genel Kurulu ve 11. Editörler Forumu 30 Mayıs - 2 Haziran günleri arasında yapılırken, 88 ülkeden 1600 gazete yöneticisi İstanbul'da buluştu. 
OECD'nin İstanbul'da düzenlediği KOBİ'lerden Sorumlu Bakanlar Zirvesi, 2 - 6 Haziran arasında 64 ülkeden, 31 bakan ve yardımcısıyla 1000'i aşkın delegeyi bir araya getirdi. 
İslam Konferansı Örgütü'nün İKÖ 31. Dışişleri Bakanları Toplantısı da, 14 - 16 Haziran'da 2300 yabancı konuğun katılımıyla gerçekleşti. 
Türkiye, 28 - 29 Haziran'daki NATO Zirvesi'yle dünya gündemine bir kez daha oturdu. Zirve, 10 bine yakın delege, 45 ülkenin lideri ve 3 bini aşkın gazetecinin katılımıyla yapıldı. ABD Başkanı George W. Bush'un, Galatasaray Üniversitesi'nde yaptığı ve Boğaziçi Köprüsü'yle, Ortaköy Camii'nin fon olarak kullanıldığı konuşmanın Türkiye'nin tanıtımına katkısına da paha biçilemiyor. CHP'nin ev sahipliğinde 25- 26 Haziran'da Polat Renaissance Hotel'de düzenlenen "Sosyalist Enternasyonal Barış, Demokrasi ve İnsan Hakları Toplantısı"na 20'yi aşkın ülkeden sol partilerin lider ve önde gelen isimleri katıldı. 

'Parayla bu kadar olmazdı' 

Başaran Ulusoy TÜRSAB Başkanı "Toplantıların etkisini parasal olarak değerlendirmek mümkün değildir. Güvenlik ve mükemmellik tüm dünya tarafından görüldü." 
Dr. Hasan Fırat Kapalıçarşı Esnafçılar Derneği Başkanı "Bombalara rağmen, iş hacmimizde yüzde 30'luk artış oldu. Turist, 'Başbakanım gitti, ben neden gitmeyeyim' diyor" 
Timur Bayındır Türkiye Otelciler, İşletmeciler ve Yatırımcılar Birliği Başkanı "Tanıtımı parayla yaptırsak, bu kadar başarılı olmazdı. Dünyanın kafasına İstanbul'u soktuk. Oteller, en durgun ayında yüzde 80 doluydu." 
Handan Boyce İstanbul Kongre Ziyaretçileri Bürosu Genel Müdürü "Uluslararası arenada çok önemli referanslar edindik. Artık, kimse İstanbul'u güvenlik açısından sorgulayamaz." 

KONGRE TAKVİMİ 

2004'ün ikinci yarısında da İstanbul birçok etkinliğe ev sahipliği yapacak. Etkinlik tarihleri 
3 - 8 Temmuz 1500 katılımla, "10. Dünya Ulaştırma Kongresi"9 - 24 Temmuz 2500 katılımla, "20. Uluslararası Fotogrametri ve Uzaktan Algılama Kongresi"31 Ağustos - 4 Eylül 5 bin katılımla "Bilişim Kongresi"6 - 9 Eylül 600 katılımla "66. Döküm Sanayicileri Kongresi"23 - 25 Eylül "6. Uluslararası Atık Yönetimi Sempozyumu"24 -26 Eylül 2 bin katılımla, "8. Uluslararası Estetik Diş Hekimleri Kongresi" 19 -22 Kasım 500 katılımla "Uluslararası Otel ve Restoranlar Birliği Kongresi"23 Kasım - 6 Aralık 6 bin katılımla "Dünya Briç Olimpiyatı" 

</TEXT>
</DOC>
