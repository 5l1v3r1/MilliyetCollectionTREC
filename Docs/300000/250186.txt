<DOC>
<DOCNO> 250186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun19.html </URL>
<DATE> 2004/06/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İbrahim Aziz, Rumlar için AİHM'ye açtığı davayı kazandı 
</HEADLINE>
<TEXT>

     Kıbrıs Rum kesiminde yaşayan İbrahim Aziz, 2 yıl önce yapılan milletvekilliği seçiminde seçme-seçilme hakkının engellendiği gerekçesiyle Rum yönetimi aleyhine Avrupa İnsan Hakları Mahkemesi'nde AİHM açtığı davayı kazandı. Ancak AİHM, Rum yönetimini, Aziz'e tazminat vermeye değil, mahkeme giderleri için 3500 euro ödemeye mahkum etti. 
     Rum basınında yer alan haberlere göre, AİHM, Rum yönetiminin, ilgili sözleşmenin, seçme-seçilme özgürlüğüyle ilgili 1. Protokolün 3. maddesini ve ayrımcılığı yasaklayan 14. maddesini ihlal ettiği kararına vardı. 
     İbrahim Aziz, 27 Mayıs 2001'de Rum tarafında yapılan milletvekilliği seçimlerinde aday listesine kaydolmak istedi, ancak Rum İçişleri Bakanlığı, Aziz'in bu talebini reddetti. 
     Aziz, Rum İçişleri Bakanlığı'nın ilgili kararının feshedilmesi talebiyle 27 Nisan'da Rum Yüksek Mahkemesi'ne yaptığı başvuru da 23 Mayıs 2001 tarihinde reddedilince konuyu 25 Mayıs'ta AİHM'e götürdü. İbrahim Aziz'in başvurusu, AİHM tarafından 8 Nisan 2003 tarihinde görüşülebilir addedildi. 
     Aziz'in avukatı Sotiris Drakos, Fileleftheros gazetesine yaptığı açıklamada, ''Aziz hakkında alınan kararın insan hakları konusunda bir dönüm noktası ve Kıbrıs sorununun çözümü için yapılan görüşmelere ilişkin güçlü bir müzakere aracı olduğunu'' söyledi. 
     
</TEXT>
</DOC>
