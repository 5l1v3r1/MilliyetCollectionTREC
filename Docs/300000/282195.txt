<DOC>
<DOCNO> 282195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy13.html </URL>
<DATE> 2004/10/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
"Öğrenci affı" için yasa teklifi... 
</HEADLINE>
<TEXT>

     İstanbul Bağımsız Milletvekili Emin Şirin, ''öğrenci affı'' için yasa teklifi verdi. 
     TBMM Başkanlığı'na verilen yasa teklifi, Yükseköğretim Kanunu'na geçici maddeler eklenmesini öngörüyor. Teklif, yükseköğretim kurumlarında hazırlık ve ara sınıflar dahil bütün sınıflarda ön lisans ve lisans düzeyinde öğrenim yapan öğrencilerden 12 Eylül 1980 tarihinden 2003-2004 öğretim yılı sonuna kadar her ne sebeple olursa olsun ilişikleri kesilmiş veya kesilme durumunda gelmiş olanlara, ilişiklerinin kesilmesine sebep olan bütün dersler için devam, 2 sınav ve bütünleme hakkı verilmesini öngörüyor. Öğrencilerin bu sınavlarda başarılı olmaları halinde öğrenciliğe intibakları yapılacak. Öğrenciler, öğrencilik haklarının devamı için yürürlükteki mevzuatlara uymakla yükümlü olacak. 
     2000-2001 öğretim yılından 2004 yılı sonuna kadar lisansüstü öğrenimi görürken her ne sebeple olursa olsun kurumları ile ilişiği kesilen öğrencilere de başarısız oldukları dersler için 2 sınav hakkı, yüksek lisans öğrencileri için 1 yıl, doktora öğrencileri için de 2 yıl tez hazırlama süresi verilecek. Ayrıca, 2000-2001 öğretim yılı başlangıç tarihine kadar yabancı dil sınavına giremeyenler ve ilgili kanunun yürürlük tarihine kadar yabancı dil şartını yerine getiremeyerek kaydı silinen öğrenciler, yeniden kayıt yaptırabilecek. Doktora yeterlilik sınavına girebilmek için yabancı dil sınavında başarısız olanlara 3 sınav hakkı tanınacak. 
     Teklif ile yardımcı doçentlik kadrosunda görev yapan öğretim elemanlarının çalışma sürelerindeki sınırlama kaldırılıyor. 
     Lisansüstü öğrencilik sıfatını yeniden kazananlar, bu hakkı kazandıkları tarihten itibaren araştırma görevlisi olanlar, araştırma görevliliği kadrosuna yeniden atanacak. 
     Teklife göre, kanunun yürürlüğe girdiği tarihe kadar Yükseköğretim Kurumları Öğrenci Disiplin Yönetmeliği hükümlerine göre aldıkları disiplin cezaları, bütün sonuçları ile ortadan kalkacak. Bunların sicil dosyalarındaki cezai kayıtlar, ilginin başvurusu aranmaksızın dosyasından çıkarılacak. 
     
     ''İLK ADIM SORUNU...'' 
     Şirin, AK Parti Grup Başkanvekili Faruk Çelik ile CHP Grup Başkanvekili Haluk Koç'a gönderdiği yazıda, öğrenci affının uzun süreden beri gündemde olduğunu belirterek, ''Ancak ortada bir ilk adım sorunu var'' dedi. 
     Teklifi her iki grubun da desteklemesini ve Genel Kurul gündeminin ön sıralarına alınmasını isteyen Şirin, grupların bu konuda herhangi bir teklif vermeleri halinde kendi teklifini geri çekeceğini bildirdi. 
     
</TEXT>
</DOC>
