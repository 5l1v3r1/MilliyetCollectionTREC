<DOC>
<DOCNO> 250717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko07.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İl özel idareleri de sormadan borçlanacak 
</HEADLINE>
<TEXT>


Belediyelere ve KİT'lere Hazine izni olmadan verilen borçlanma yetkisine il özel idareleri de eklendi 

ÖNDER YILMAZ Ankara 

Belediye Yasası ile belediye başkanlarının maaşında milyarlık artışlar yapılırken kamu iktisadi kuruluşları KİT ve belediyelerden sonra il özel idarelerine de borçlanma olanağı getirildi. 
Kamu yönetimi reformu kapsamında İl Özel İdareleri Yasa Tasarısı, TBMM Genel Kurulu'nda önceki gün geç saatlere kadar görüşülerek kabul edildi. Görüşmelerde CHP grubu adına konuşan İzmir Milletvekili Oğuz Oyan, yasa ile yerel yönetimlerin borçlarına karşılık vergi gelirlerinin ipotek edilebilmesine imk n verildiğini, böylece belediye gelirlerinin özelleştirildiğini ifade etti. AKP milletvekillerinin önergesi ile il özel idarelerinin görevleri arasına, "yoksullara mikro kredi verilmesi" de eklendi. Düzenlemeye göre il özel idareleri, diğer toplum kuruluşları ile ortak iş yapabilecek ve projeler üretebilecek. 

Hazine devreden çıkıyor 
2001'den sonra Hazine aracılığıyla tek elden yürütülen borçlanma mantığı delinmeye devam etti. Hazine'den izin almadan borçlanma yetkisi verilen belediyeler, KİT ve bağlı kuruluşlarına önceki gün yapılan değişiklikle il özel idareleri de eklendi. 
Yeni düzenlemeyle il özel idareleri, görev ve hizmetlerinin gerektirdiği giderleri karşılamak için istediği kadar borçlanabilecek ve tahvil ihraç edebilecek. İl özel idarelerinin dış borçlanması, Kamu Finansmanı ve Borç Yönetiminin Düzenlenmesi Hakkındaki Yasa çerçevesinde sadece il özel idaresinin yatırım programında yer alan projelerin finansmanı için olabilecek. 
Yasaya göre kaymakamlar, valinin verdiği özel idare görevlerini yapmakla yükümlü tutulurken, bu görevlerin yapılmasından dolayı yaklaşık 450 milyon lira aylık ödenek alacaklar. İl özel idaresinin başarılı olan personelinin yüzde 10'una yılda iki kez yaklaşık 1 milyar lira ikramiye ödenecek. 

CHP'den eleştiri 
Bu oran, büyükşehirlerde 1 milyar liranın üzerinde uygulanacak. Düzenlemeye itiraz eden CHP Balıkesir Milletvekili Ali Kemal Deveciler, "Kaymakama veriyorsunuz, vali yardımcısına da verin. Bu parayı verirseniz, kaymakam kaymakamlıkta kalmak, vali yardımcıları kaymakam olmak için parti il başkanları ve siyasilerle mesleğe yakışmayan ilişkilere girebilir" dedi. 


</TEXT>
</DOC>
