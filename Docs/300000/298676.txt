<DOC>
<DOCNO> 298676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/bila.html </URL>
<DATE> 2004/12/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Söz ve öz 
</HEADLINE>
<TEXT>


Avrupa Birliği, Başbakan Erdoğan'ın Kıbrıs konusunda "söz" vermesi karşılığında Türkiye'ye müzakere tarihi vermiş oldu. 
Başbakan Erdoğan ve hükümet açısından bakıldığında, Türkiye müzakere tarihi alarak, kilitlendiği hedefe ulaşmış oldu. Brüksel Zirvesi'nde Türkiye hanesine başarı olarak kaydedilen sonuç budur. 
AB'nin Türkiye'ye müzakere tarihi vermesi, kuşkusuz tarihi önem taşıyan bir karardır. Türkiye'nin zirveden beklediği en önemli sonuç, ikinci bir karara gerek kalmaksızın günüyle, ayıyla 2005 içinde bir tarih almaktı. 
Bu hedef tutturulmuştur. 
Tabii bu sonucun alınmasının hiç kolay olmadığı da açıktır. Başbakan Erdoğan'ı masadan kalkarak Türkiye'ye dönme kararına kadar getiren çok zorlu bir müzakere hatta mücadele sonucunda bu noktaya varılmıştır. 
AB açısından bakıldığında da Türkiye ile müzakere kararı almış olması tarihi değerlerdendir. Türkiye'nin AB'ye katılması kuşku yok ki Avrupa Birliği'nin geleceği açısından sadece nicelik değil, nitelik olarak da değişim anlamı taşıyacaktır. Bu yön ileriki aşamalarda daha çok tartışılacak bir konudur. 
Söze ve öze gelince... 
0AB, Başbakan Erdoğan'dan dolayısıyla Türkiye'den, "söz" alarak tarih vermiştir. Bu söz müzakerenin başlayacağı 3 Ekim 2005 tarihine kadar Gümrük Birliği'ni Güney Kıbrıs'ı da kapsayacak şekilde yeni 10 AB üyesi ülkeye uyarlayacağıdır. AB, bu sözü almıştır. Önemi ise Türkiye'nin Güney Kıbrıs'ı, adanın tümünü temsilen Kıbrıs Cumhuriyeti olarak tanımasının ilk adımı olarak görülmesidir. 
Türkiye sözünü tutacaktır. Türkiye Başbakanı'nın verdiği sözün tutulacağından kuşku yoktur. Türkiye'den, Osmanlı adına verdiği sözleri bile tutmuş bir ülke olarak söz almanın senet almak anlamına geldiğini AB de, Rum yönetimi de elbette bilmektedir. 
Ancak, AB'nin verdiği sözler için aynı şeyi söylemek mümkün değildir. 
AB, Türkiye'yi 1999'da tam üye yaparken, Kıbrıs'ın koşul olmadığını yazılı olarak Türkiye'ye taahhüt etmiştir. Ama bu taahhüdünü tutmamış, Kıbrıs'ı Türkiye'nin önüne koşul olarak koymuştur. BM'nin ürettiği, ancak AB'nin de sahiplenip desteklediği Annan Planı'nı, Tükiye ve Kıbrıs Türkleri kabul ederken, Rum tarafının reddetmiş olmasına karşın, "söz"ünü yine tutmamıştır. Kıbrıs referandumundan sonraki aşamalarda, Türkiye'nin Kopenhag kriterlerini yerine getirdiğini ilan edip, Kıbrıs'ın koşul olmayacağını bir kez daha söylemiş olmasına karşın, Brüksel de Türkiye'nin karşısına yine Kıbrıs koşulunu getirmiştir. 
AB'nin "söz"üne sadakati budur 
İşin özü ise 3 Ekim 2005 tarihine kadar Kıbrıs sorunun masada olacağıdır. 
Türkiye'nin bu tarihte müzakereye başlaması, yine Kıbrıs koşuluna bağlanmış durumdadır. Türkiye'ye bir süre tanınmış olmaktadır. Ankara, bu süre içinde Güney Kıbrıs'ı, Kıbrıs Cumhuriyeti olarak tanımaktansa, Birleşik Kıbrıs'a ulaşacak çözümler üretmekle sorumlu taraf ilan edilmiştir. Haksızlık buradadır. 
Bu koşullarda alınan sonucu ne zafer şarhoşluğu içinde karşılamak, ne de küçümsemek doğrudur. 



</TEXT>
</DOC>
