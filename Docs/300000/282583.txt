<DOC>
<DOCNO> 282583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/dunya/axdun02.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta İslamcılar güçleniyor 
</HEADLINE>
<TEXT>


Ülke çapındaki ankete göre en sevilen siyasetçi, İran yanlısı Şii örgütü Irak İslami Devrim Yüksek Konseyi'nin lideri Abdül Aziz El Hakim 

YASEMİN ÇONGAR Washington 


Irak'ta, güvenlik sorunlarının denetlenebilmesi halinde, ocakta yapılması beklenen genel seçimler öncesinde İslamcı Şii liderlerin halk arasındaki siyasi nüfuzlarını artırdıkları belirlendi. 
Washington merkezli Uluslararası Cumhuriyetçi Enstitü IRI tarafından, toplam 2 bin Iraklı ile yüz yüze görüşülerek yapılan anket, ABD destekli geçici hükümetin halka giderek daha az güven verdiğini de ortaya koydu. Anketin dünkü "Washington Post" gazetesine yansıyan sonuçlarına göre, Irak İslami Devrim Yüksek Konseyi SCIRI adlı, İran destekli grubun lideri Abdül Aziz El Hakim, Irak'ın şu anki "en popüler siyasetçisi". Seçmen yaşındakilerin yüzde 80'i tarafından tanınan El Hakim'in parlamento üyeliği, yüzde 51'lik bir çoğunluk tarafından destekleniyor. Geçici Başbakan İyad Allawi ise, ülke çapında tanınırlığı en yüksek olan siyasetçi, ancak parlamento üyeliğine verilen destek yüzde 47'de kalıyor. 


</TEXT>
</DOC>
