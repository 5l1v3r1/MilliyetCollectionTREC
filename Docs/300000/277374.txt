<DOC>
<DOCNO> 277374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/zbirand.html </URL>
<DATE> 2004/10/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB ayaklandı, Paris'te panik var 
</HEADLINE>
<TEXT>


BRÜKSEL 

Yaşamazsanız tam anlamıyla anlayamazsınız. 
Avrupada muhafazakarlar ayaklanmış durumdalar. Gündemin en başındaki konu Türkiye'nin AB ile katılma müzakerelerinin başlaması. Komisyon raporunun yayınlanmasına çok az bir zaman kala, tüm gruplar Verheugen'in üzerine yürüyorlar. Onu suçluyorlar. Tek başına hareket ettiğini, kimseyi dinlemediğini ve Türkiye'yi desteklemek için elinden geleni yaptığını söylüyorlar. 
Verheugen'i baskı altında tutan diğer grup üye ülke hükümetleri. Onların da kamuoyu tepkileri nedeniyle başları dertte. Verheugen'in raporuna mümkün olduğu kadar koşul koymasını istiyorlar. Bu sayede muhalefetlerinin tepkisinden de kurtulabilecekler. Türkiye'nin hemen tam üye olmayacağını, birçok koşul konduğunu söyleyebilecekler. 
Dikkat ettim, Başbakan da durumun farkında. Alman Başbakanı ile Pazar günkü konuşmasından sonraki basın toplantısında, üstüne basa basa "Türkiye 17 Aralıkta tam üyeliğe girmiyor. Sadece müzakereleri başlatıyor" dedi. 

FRANSA TAM ANLAMIYLA PANİKLEMİŞ DURUMDA 
Fransa'daki durum çok daha ağır. 
Geçen hafta sonunu Paris'te geçirdim. Bir konferansa katıldım. Fransız gazetelerine baktım. Sadece Türkiye'den söz ediliyor. 
Fransız Cumhurbaşkanı Chirac'ın sonunda iç baskılara dayanamayıp "Türkiye'nin tam üyeliği 10-15 yıl sonra referanduma konulacak ve halkın fikri sorulacak." dedi. 
Chrirac'ın bu kararı almasının nedeni, hem Avrupa anayasasını Türkiye konusundan ayırabilmek ve iç politika oyunlarında ön alabilmek. Yoksa, Chirac Türkiye'nin önüne dolaylı engel çıkartmıyor. 
Üstelik, bu olayın bir başka yönünü de gözden kaçırmamalıyız. Türkiye, Avrupa Birliği ile 10 yıl müzakere yapıp anlaşmaya vardıktan ve hükümetler tarafından imzalandıktan sonra, Fransa bu anlaşmayı referandum sayesinde reddedemez. 
Ayrıca unutmamak gerekir ki, Fransanın aldığı bu karar diğer üye ülkeleri de rahatlattı. Şimdi kamuoylarına dönüp "neden rahatsız oluyorsunuz, baksanıza Fransanın referandumu var" diyebilecekler. 
İşte bütün bu baskıları giderebilmek için AB Komisyonu raporu koşullar ve ek önlemlerle dolu çıkarsa hiç şaşırmayalım. 
İstedikleri kadar koşul koysunlar, hiç önemli değil. 
İstedikleri kadar referandum yapsınlar, hiç önemli değil. 
Zira önemli olan, kesin bir tarihte müzakerelerin başlatılmasıdır. Bütün bu koşullar birkaç yıl içinde unutulup gidecektir. Geriye, başlamış müzakereler ve AB kapısına dayanmış bir Türkiye kalacaktır. 
Önemli olan golün atılmasıdır. Top isterse taçtan veya avuttan gelsin. İçeri girdi mi Hakem santrayı gösterdi mi 
İş orada bitmiş demektir. 

VERHEUGEN SÜRPRİZ YAPABİLİR Mİ Günter Verheugen'in geçen hafta Avrupa Parlamentosunda soruları ve eleştirileri yanıtlarken söylediği bir cümle hala kulaklarımda. 
Parlamenterlerin kendiyle ilgili eleştirilerinin haksız olduğunu belirttikten sonra, Türkiye hakkındaki önerisini kimseyle paylaşmadığını, kimsenin çıkacak olan raporun sonundaki tavsiye bölümünü bilmediğini söyledi ve parlamenterlerin büyük olasılıkla çarşamba günü raporu gördüklerinde sürprizle karşılacaklarını ve bugünkü eleştirilerinin haksızlığını anlayacaklarını söyledi. Ardından da "Türk hükümetinin rapordaki bazı bölümleri yutmakta güçlük çekebileceğini"ileri sürdü. 
Bu konuşmalar benim miğdemi bulandırdı. 
Verheugen ya ciddi bir uyarıda bulunuyor veya muhafazakarların istimlerini gidermeye çalışıyor. 
Berlin'de Başbakan ile konuşurken dikkat ettim, onun da dikkatini çekmiş ancak pek üstünde durmamış. Onun için önemli olan 17 Aralık'ta doruk toplantısından çıkacak olan sonuç. 
Verheugen ne demek istiyor olabilir 
Benim için bir tek cümle önemlidir. O da, Verheugen'in açık ve seçik bir şekilde, AB'nin Türkiye ile müzakerelere başlaması gerektiğini, bu konuda koşulların önemli ölçüde yerine geldiğini söylemesidir. 
Gerisi hiç önemli değildir. 
AB doruğunun 17 Aralık'ta Türkiye'ye müzakereleri başlatma tarihi verilmesine yol açacak netlikte bir tavsiyede bulunsun yeter. İç politika nedenleriyle, ister yeni tip bir müzakere yöntemi geliştirsin, ister gözetim ve denetimler sıkılaştırılsın, ister eksikliklerin listesi yapılsın. 
Hiç birinin önemi yoktur. 
İşki, müzakerelerin başlamasına yeşil ışık yaksın. 
Ayrıca unutmamamız ve korkmamamız gereken en önemli iki unsuru da gözden kaçırmayalım. 
1 Eğer yeni bir müzakere yöntemi oluşturulacaksa, bu sadece Türkiye için yapılmayacaktır. Bundan sonra adaylığını koyacak tüm ülkeleri içine alacaktır. Komisyon, sırf Türkiye'ye yönelik, sadece Türkiye'ye uygulanacak bir yöntem saptamaz. Defalarca, diğer adaylardan ayrı muamele yapılmayacağını açıkladılar. Yöntem değişikliği varsa, müzakereye başlamamış herkese olur. 
2 Müzakereler süresince Türkiye'deki uygulamaların yıllık değil de, 6'şar aylık raporlarla gözetilmesinden de korkmamalıyız. Takiyye yapacağız, uygulamaları kaytaracağız da, bundan dolayı yakalanmaktan mı korkuyoruz 
Ne olursa olsun, benim içim hala pek rahat değil. 
Verheugen'in bu laflarını sevmedim. 
Brüksel'de ulaşabildiğim yetkililer de, Komiserin kafasındakini bilmiyor. Büyük olasılıkla, son bölümü de Komisyondaki 30 komiser'e de Çarşamba sabahı dağıtacak. 
Eğer yeni birşeyler öğrenebilirsem, yarın bu köşede sizlerle paylaşırım. 
Dün Avrupa Birliği komisyonunda yaptığım temaslardan sonra Verheugen'in olumsuz bir süpriz hazırlamadığı izlenimini aldım. Sanırım sonuç çok olumlu geliyor. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
