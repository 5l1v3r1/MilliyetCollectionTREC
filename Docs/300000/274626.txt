<DOC>
<DOCNO> 274626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur07.html </URL>
<DATE> 2004/09/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Okulda klimalı sınıf ayrıcalığı 
</HEADLINE>
<TEXT>

     Nesrin COŞKUN İZMİR, DHA 
MİLLİ Eğitim Bakanlığı, okullara ödenek göndermeyip her ihtiyacın velilerin bağışlarıyla karşılanmasını zorunlu gelenek' haline getirince, ortaya ilginç uygulamalar çıktı. Bazı velilerin şartlı bağışıyla klima takılan sınıfların ayrıcalıklı öğrenciler yaratması, diğer velilerin tepkisine yol açtı. 
     Şirinyer Saadettin Emir İlköğretim Okulu'nda, bu yıl 3 ve 4'üncü sınıfa geçen öğrencilerin velileri, çocukları sıcaktan bunalmasın diye geçen yıllarda dersliklere klima taktırdı. Okulun birinci kademe 1-5'inci sınıf öğrencilerinin okuduğu binada birinci ve ikinci kattaki 6 derslik klimalı oldu. Ancak veliler, yaptıkları bağıştan çocukların mezun oluncaya kadar yararlanması için okul yönetimine derslik değiştirmeme' şartını koydu. 
     Okul yönetimi de sözünü tuttu. Klimalı sınıfların sahibi 3 ve 4'üncü sınıf öğrencileri bu koşulla dersliklerinde bırakılınca, bu yıl 1'inci sınıfa başlayan 280 öğrenciye, okulun 3'üncü katındaki klimasız derslikler kaldı. Klima ayrıcalığına tepki gösteren bazı veliler, "Tepkimiz çocuklarımızın klimasız sınıfta okumasına değil. Her ilköğretim okulunda uygulanan doğru kural, birinci sınıf çocuklarının okulun en alt katındaki dersliklerde okumalarıdır. Çünkü merdivenlerden inip çıkarken, koşuşturan büyük öğrenciler küçüklere zarar verebilir. Ama bizde uygulama farklı. Birinci sınıflar teneffüslerde üç kat inip çıkıyorlar'' dedi. 
     Bu arada klima taktıran velilere, çocuklarının klimalı sınıflarda okuyacaklarına ilişkin söz verildiğini belirten okul yöneticileri, şunları söyledi 
     "Doğru olan gerçekten 1'inci sınıf öğrencilerinin en alt kattaki dersliklerde okumasıdır. Ancak klimalı sınıflarda okuyan öğrencilerin velileri, mezuniyete kadar çocuklarının bu sınıflarda okutulmasını istedi. Haklılardı, çünkü klimaları onlar taktırmıştı. Bunların arkasından gelen öğrencilerin velileri de çocukları için sınıflarına klima taktırdı. Sorun yaşanmadı. Ama bu yıl 1'inci sınıflar en üst katta kaldı. Eğer veliler bunu sorun yaparsa, onlardan da çocuklarının sınıflarına klima taktırmalarını isteriz. O zaman tüm derslikler aynı koşullarda olacağı için 1'inci sınıfları alt kata nakledebiliriz. Ortaya ayrıcalıklı bir konum çıkıyor, ama devlet velilere çocukları için bağış yapmalarını önerip teşvik ediyor. Veli yapınca sonucu da böyle oluyor.'' 
     
</TEXT>
</DOC>
