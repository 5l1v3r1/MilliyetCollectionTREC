<DOC>
<DOCNO> 279587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko07.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda 11 YTL milyoneri 
</HEADLINE>
<TEXT>


Milli Piyango'nun yılbaşı büyük ikramiyesi 15 trilyon lira. Yılbaşına en çok 11 kişi YTL milyoneri olarak girecek 


Milli Piyango İdaresi'nin MPİ yılbaşı özel çekilişinde, büyük ikramiye olarak 15 trilyon lira vereceği ortaya çıktı. 
Büyük ikramiyeyi kazanan talihli 110 bin 294 adet cumhuriyet altını ya da tanesi 100 milyar liradan 150 adet daire alabilecek. İkramiye Hazine bonosunda değerlendirilirse günde 9 milyar 657 milyon lira faiz geliri getirecek. 
MPİ, geçen yıl 10 trilyon lira olan yılbaşı büyük ikramiyesini, bu yıl yüzde 50 oranında artırdı. 31 Aralık 2003 çekilişinde 160 trilyon liralık bilet basan MPİ, bu yılki çekilişte piyasaya sürülecek bilet tutarını da 200 trilyon liraya çıkardı. 
Yılbaşı çekilişinde 15 trilyon liranın yanı sıra 1 adet 5 trilyon lira, 1 adet 3 trilyon lira, 1 adet de 1 trilyon lira dağıtılacak. Böylece bu ikramiyelerle birlikte, yeni yılın ilk saatlerinde, 4 ile 11 kişi yeni yıla bugünkü para birimiyle trilyoner, Yeni Türk Lirası YTL ile de milyoner olarak girme şansını yakalayacak. 
Yılbaşı çekilişinde tam bilet 20 milyon liradan, yarım bilet 10 milyon liradan, çeyrek bilet de 5 milyon liradan satılacak. 


</TEXT>
</DOC>
