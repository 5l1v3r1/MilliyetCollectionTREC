<DOC>
<DOCNO> 287599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/ekonomi/aeko.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD 'üç ayaklı' emeklilik önerdi... 
</HEADLINE>
<TEXT>


TÜSİAD, sosyal güvenlik kurumu, zorunlu bireysel emeklilik hesapları ve gönüllü emeklilik sistemini kapsayan üç ayaklı bir emeklilik modeli önerdi 

EKONOMİ SERVİSİ 

Türk Sanayicileri ve İşadamları Derneği TÜSİAD , emeklilik yaşının bugün için 55 - 56 olmasını öngören, üç ayaklı bir emeklilik reformu önerdi. Konu ile ilgili bir rapor açıklayan TÜSİAD, 2020 - 2050 yılları arasında emeklilik yaşının 4 - 5 yaş yükseltilebileceğini belirtti. 
TÜSİAD'ın 'Türk Emeklilik Sisteminde Reform Mevcut Durum ve Alternatif Stratejiler' başlıklı raporu açıklandı. Kardeşi Mehmet Sabancı'nın vefatı nedeniyle Londra'ya giden TÜSİAD Başkanı Ömer Sabancı'nın konuşma metnini, TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ okudu. 
Konuşma metninde, mevcut sosyal güvenlik sisteminin yoksulluğu önlemede yetersiz kaldığını belirten Sabancı, "Emeklilik kurumlarının artan finansman açıkları, makroekonomik dengeleri ve temel ekonomik göstergeleri olumsuz etkilemekte. Sistem, rekabet gücünü azaltan, yeni kaynak ve istihdam yaratma politikalarını güçleştiren bir işleyişe sahip. Bunlara, gelecek 20 yıllık sürede nüfusun yaşlanmasından kaynaklanan klasik problemlerin yaşanmasının beklendiğini de eklemek gerekir" dedi. 
Raporda, 'sosyal güvenlik kurumu, zorunlu bireysel emeklilik hesapları ve gönüllük esasına dayalı emeklilik sistemini kapsayan üç ayaklı bir sosyal güvenlik modeli öneriliyor. 

Emeklilik yaşı 55 - 56 olmalı Dağıtım esaslı sistemlerden bireysel hesaplara dayanan fonlu sistemlere geçilmeli. Sosyal güvenlik sisteminin asıl amacı yoksullukla mücadele olmalı. Türkiye'de ortalama yaşam beklentisi 69 yıldır. Emeklilik yaşı bugün 55 - 56 olmalı. 2020 - 2050 yılları arasında emeklilik yaşı 4 - 5 yaş yükseltilebilir.2045 - 2050 yıllarına doğru ortalama yaşam beklentisinin 79'a çıkması bekleniyor. Buna uygun emekli olma yaşının da 62 - 63 olmalı.Fertlere çalışma ve emeklilikleri ile ilgili karar alma sürecinde daha fazla söz sahibi olma ve sorumluluk üstlenme imkanı verilmeli.İktidarlara aylıkların belirlenmesi, artış oranlarının tespiti, primlerin artırılması gibi emeklilerin hayat standartlarını değiştirecek müdahalelerine imkan vermemeli.Yeni emeklilik sistemi sosyal güvenlik kurumları, emeklilik sistemi ve emeklilik kurumları olmak üzere üç ayaklı bir sistem üzerine kurulmalı.Sosyal güvenlik kurumları ayağında, yeni emeklilik sisteminin emekli olan herkese asgari bir yaşam standardı sağlamalı. Halen yüzde 20 olan prim oranı 5 yıldan daha kısa süreli sigortalılar için yüzde 7'ye düşürülmeli. Emeklilik sistemi ayağında ise bireysel tasarruf ve fonlama esasına göre çalışan kurumlar bulunmalı. Bu ayakta prim oranı 2005 itibariyle 5 yıldan kısa süreli sigortalı olanlar için yüzde 8 olmalı. Sistem zorunlu olmalı.Mevcut sistemde 5 yıldan fazla süre ile sigortalı olanlara ise bir tercih hakkı verilmeli. Sistemde kalmak ile yeni sisteme geçmek arasında seçim yapmaları sağlanmalı.Emeklilik kurumları ayağında da, bireysel emeklilik şirketleri ile tamamen gönüllülük esasına göre çalışan kurumların yer almalı.Prim yükü sigortalı ile işverenler arasında eşit olarak paylaşılmalı. 

</TEXT>
</DOC>
