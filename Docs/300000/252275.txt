<DOC>
<DOCNO> 252275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur39.html </URL>
<DATE> 2004/07/01/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
İmar bankası davasında 25 sanığın yargılanmasına devam edildi. 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklardan Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Nurettin Sivlim, Yeşim Öztürk ve Tacettin Pak ile tutuksuz sanıklar Nedim Çokçok, Gülhandan Ertargın ve Nuray Özen katıldı. 
     Duruşmada tanık olarak dinlenen Müyesser Nursun Özşahin, Adabank'ta avukatlık yaptığını belirterek, 2003 Haziran sonlarına doğru İmar Bankası Yönetim Kurulu Sekreteri Gülsen Yalçın'ın kendisini arayarak, bankanın yönetim kurulu üyelerinden bazı istifalar olduğunu, bu durumun BDDK'ya bildirilmesi için kendisinden yardım istediğini anlattı. 
     Özşahin, bunun üzerine İmar Bankası'na gittiğini, bazı yönetim kurulu üyelerince verilen istifa dilekçelerini, banka adına resmi yazıyla BDDK'ya bildirdiğini ifade ederek, banka defterleri ve kayıtları hakkında bilgisinin olmadığını ileri sürdü. 
     Mahkeme Başkanı Mustafa Akın'ın, bankaya el konulduğu gün aranıp da halen bulunamayan pay defterinin tasdik edilmesi için kimden talimat aldığını sorması üzerine Özşahin, kimseden talimat almadığını, kendiliğinden bu defteri tasdik etme ihtiyacı duyduğunu söyledi. 
     Özşahin, fotokopileri tasdik ettikten sonra defteri bankanın yönetim sekreterliğine verdiğini, ancak kime teslim ettiğini hatırlamadığını savundu. 
     Duruşmada, sanık Yaşar Avni Güral, 20 sayfadan oluşan tahliye talebi dilekçesini mahkemeye sundu. 
     Bazı sanık avukatları da tahliye talebinde bulunarak, müvekkillerinin maaş ve nema alacakları üzerindeki tedbir kararının kaldırılmasını istedi. 
     Mahkeme heyeti, sanıkların tahliye taleplerini reddederek, 1 milyar liraya kadar olan maaş ve nema alacakları üzerindeki tedbirlerin kaldırılmasına, daha fazla alacağı olanlara ise 1 milyar liraya kadar ödeme yapılmasına karar verdi. 
     Duruşma, dosyadaki eksiklerin giderilmesi için ertelendi. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması talep edilen iddianamede, Murat Hakan Uzan, Bahattin Uzan, Azmi Yılmaz, Suat Gusinali, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek için teşekkül oluşturmak'' suçundan 7 ile 14 yıl arasında ağır hapis cezasına çarptırılması talep ediliyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması isteniyor. 
     
</TEXT>
</DOC>
