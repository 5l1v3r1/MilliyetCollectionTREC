<DOC>
<DOCNO> 290566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/siyaset/siy06.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adalet'ten korsan metin 
</HEADLINE>
<TEXT>


TOLGA ŞARDAN Ankara 


Ceza Muhakemeleri Usulü Kanunu CMUK Tasarısı'na yeniden eklenen adli kolluk düzenlemesi çalışmalarında, Adalet Bakanlığı'nın Alt Komsiyon'a, "korsan metin" gönderdiği ortaya çıktı. Tasarıyla ilgili çalışmalar sürerken, 18 Kasım'da Adalet Bakanı Cemil Çiçek, İçişleri Bakanı Abdülkadir Aksu ve Emniyet Genel Müdürü Gökhan Aydıner, bir araya geldi. Çiçek, Adli kolluk uygulamasının taslakta yer almadığını söyledi, Aydıner ise olduğu konusunda ısrar etti. Uygulamanın tasarıda yer aldığı ortaya çıkarken, aynı akşam bir araya gelen iki bakanlığın uzmanları ile emniyet, jandarma ve sahil güvenlik yetkilileri yeni bir düzenleme yapma kararı aldı. Ancak Adalet Bakanlığı yetkilileri, başka bir metni "uzlaşılan metin bu" diye komisyona gönderdi. Meclis'e Adalet Bakanlığı'nın "korsan metin" gönderdiğini öğrenen Aydıner, Adalet Bakanlığı'ndan yeni bir toplantı daha istedi. Dün yeniden bir araya gelen iki bakanlığın yetkilileri, konuyu yarın yapacakları toplantıda yeniden görüşme kararı aldı. 



</TEXT>
</DOC>
