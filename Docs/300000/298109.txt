<DOC>
<DOCNO> 298109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/spo04.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'un 1 yıllık karnesi 
</HEADLINE>
<TEXT>


Trabzonspor Başkanı, 15 Aralık'ta başlayan görevi sırasında birçok başarıya imza atarken, özellikle idari konularda bazı yanlışlar yaptı. Ancak takım üzerindeki şanssızlığı kırdı 


Başvuru günü 
BORDO Mavili kulübün 18 - 19 Aralık'ta yapacağı genel kurul için başkan adayları, bugün saat 11.00'e kadar başvurularını Divan Kurulu Başkanlığı'na yapabilecek. Atay Aktuğ ve Osman Abanoz, adaylıklarını açıkladı. Aktuğ'un listesinde Ömer Sarı, Muammer Saka, Bilgin Aygül, Recep Denizeri, Yüksel Şimşek, İbrahim Şahin, Sıtkı Hacisalihoğlu, Orhan Aksu, Şener Yavuz, Suat Şen, Önder Bülbüloğlu, Halil İbrahim Çelik ve Murat Bozoğlu'nun bulunduğu bildirildi. 

Ambalajın içi 
TRABZONSPOR Teknik Direktörü İhsan Derelioğlu, "Kendine güvenen ve idealleri olan bir antrenörüm. Böyle olmasaydım, önerilen görevi kabul etmezdim" dedi. Derelioğlu, "Trabzonlu antrenörler, her zaman zor günlerde görev alıyor. Bunu da doğal karşılıyorum. Süslü bir ambalajın içinden sizin beklentinize yönelik bir şey çıkmayabilir. Ama hiç dikkatinizi çekmeyen, süslü olmayan ambalajın içinden beklentilerinize karşılık bulabilirsiniz" dedi. 

BAŞARILARI 
Türkiye Kupası kazanıldı. Takım 1995 - 96'dan sonra ilk kez lig ikincisi oldu, Şampiyonlar Ligi ön eleme maçları oynadı. Küskünlükleri bulunan M.Ali Yılmaz ve İbrahim Cevahir'le ilişki kurdu. Gelir kaynaklarının artmasını sağladı.Transferde büyük hata yapılmadı. Tolga, Volkan, Adem Koçak, Celalettin sürekli forma bulan oyuncular oldu. Young ve Thijs zaman zaman oynadı. Centilmen başkan görünümü verdi, en çok ödül alan yöneticilerin başında yer aldı.Üç büyüklerin ısrarla istediği Fatih ve Gökdeniz için, "Kesinlikle satılmayacaklar" sözünü tuttu. Shakhtar Donetsk'in 5 milyon dolar önerdiği Tolga Seyhan'ı satmayacaklarını söyledi, kulübün prestijini yükseltti.Futbolculara, eski ve mevcut yöneticilere, transfer edilen oyuncuların kulüplerine, banka kredilerine olan borçlar, zamanında ödendi. Trabzonspor A.Ş'nin Borsa'ya girişi için önemli adımlar atıldı. Futbolcuların alacaklarını zamanında ödedi, hiçbir yakınma olmadı. 

YANLIŞLARI 
Ziya Doğan sonrası teknik direktör sorununu çözemedi. Fatih Tekke ve Gökdeniz'in sözleşme imzalanmasında sezon sonu beklenerek, kulüp yaklaşık 1 trilyon liraya yakın zarara uğratıldı.Yönetimde uyum sağlanamadı, Asbaşkan Nevzat Şakar ile Genel Sekreter Yusuf Ziya Yılmaz ile sürekli sorun yaşadı. Yönetim içinde despotlukla suçlandı. İbrahim Ege konusunda tutarlı davranamadı, yönetim içindeki muhaliflerin ve Ziya Doğan'ın baskısı karşısında geri adım attı. Şampiyonlar Ligi'nin eşiğinden dönüldü, kulüp maddi kayba uğradı. UEFA Kupası'na sıcak bakmadıkları söylentileri ayyuka çıktı. Bu durum, takımın performansına da etki sağladı.Transfer komitesi ağır kaldı. Özellikle Ziya Doğan bu konuyu sık sık gündeme taşıyıp, yönetimin yara almasını sağladı. 


</TEXT>
</DOC>
