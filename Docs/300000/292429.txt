<DOC>
<DOCNO> 292429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur06.html </URL>
<DATE> 2004/11/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Ereğli'yi karıştıran kadın konuştu... 
</HEADLINE>
<TEXT>

     Zonguldak'ın Ereğli İlçesi Emniyet Müdürü Ünal Şahin ile ilişkisi olduğu öne sürülen Gülay Yaman, ''Şahsıma yönelik iddialarını kanıtlayamayanlar hakkında dava açacağım'' dedi. 
     Yaman, düzenlediği basın toplantısında, ulusal gazetelerde yer alan, ''Emniyet Müdürü Şahin'in, makam odasında, kendisinin eski erkek arkadaşları oldukları gerekçesiyle E.M ile A.T.A'yi dövdüğüne'' ilişkin haberlerin asılsız olduğunu savundu. 
     Kendisine komplo kurulduğunu ileri süren Yaman, buna izin vermeyeceğini belirterek, ''Bunları kim planladıysa, hesabını ağır biçimde ödeyecektir. İddialarını kanıtlayamayanlar hakkında maddi ve manevi çok yüklü tazminat davası açacağım. Bu olayda konu mankeni olmayacağım, olursam da en pahalı manken olacağım'' dedi. 
     Dün ve bugün bazı ulusal gazetelerde yayımlanan haberlerde, Şahin'in, Gülay Yaman'ın eski erkek arkadaşları E.M. ile A.T.A'yı makam odasına çağırarak dövdüğü öne sürülmüştü. 
     
</TEXT>
</DOC>
