<DOC>
<DOCNO> 278135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur07.html </URL>
<DATE> 2004/10/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
18 yıl sonra yürüdü 
</HEADLINE>
<TEXT>

     Turan KURT ZONGULDAK, DHA 
ZONGULDAK'ın Kilimli Beldesi'nde 18 yıl önce trafik kazası sonucu bitkisel hayata giren 52 yaşındaki İlimdar Güngör, kazadan 1.5 yıl sonra gözlerini açık hayata döndü, şimdi de kimsenin yardımına ihtiyaç duymadan yürümeye başladı. Yaşam savaşı verdiği dönemde eşi tarafından terk edilen Güngör, ikinci evliliğini yapmak istediğini belirterek, "Hayatta ben de varım'' dedi. 
     1986 yılında Bağlık Mahallesi'nde meydana gelen trafik kazasınde ağır yaralanan 52 yaşındaki İlimdar Güngör, bitkisel hayata girdi. Hacettepe Üniversitesi Tıp Fakültesi Hastanesi Beyin Cerrahi Bölümü'nde tedaviye alınan Güngör'ün bitkisel hayata girdiğini belirten doktorlar, bir süre devam eden tedavi sonrasında yapacak birşey olmadığını söyleyerek, talihsiz adamı ailesine teslim etti. 
     Annesi 85 yaşındaki Nezime Güngör'ün baktığı İlimdar Güngör, 1.5 yıl sonra gözlerini açarak hayata merbaha dedi. Çalıştığı Türkiye Taşkömürü Kurumu TTK İstatistik Kısım Şefliği'nden malulen emekli olan Güngör, iki yıl sonra ise eşi tarafından terk edildi. 
     Azmi elden bırakmayan Güngör, ellerini ve kollarını hareket ettirerek başlattığı ölüme meydan okuma çabasına, tekerlekli sandalyeyle ayağa kalkarak devam etti. Yılmadan sürekli egzersiz yapan Güngör, koltuk değenekleriyle yürümeye başladı. Güngör, kazadan tam 18 yıl sonra kimsenin yardımı olmaksızın rahatlıkla yürüyüp, tüm ihtiyaçlarına giderebilecek duruma geldi. 
     Artık her sağlıklı insan gibi olduğunu belirten İlimdar Güngör, "Tarlada çalışıyor, yemeğimi rahatlıkla yiyebiliyorum. Yaşadığım kötü günlere inat, bugünkü sağlığıma kavuştum. Eşim beni hayat mücadelemde yalnız bıraktı. Çocuğumu da alıp götürdü. Geçmişimi sildim, yeniden evlenmek istiyorum'' diye konuştu. 
     
</TEXT>
</DOC>
