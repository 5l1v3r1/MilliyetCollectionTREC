<DOC>
<DOCNO> 293201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur53.html </URL>
<DATE> 2004/11/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Okul binasına boşaltma kararı... 
</HEADLINE>
<TEXT>

     Burdur'un Çeltikçi İlçesi'ndeki 75. Yıl İlköğretim Okulu'nun birinci kat kirişlerinde ve kolonlarında çatlaklar ve ayrılmalar tespit edildi. Kirişlerin güçlendirilmesi ve onarımı nedeniyle okulun boşaltılmasına karar verildi. Karar gereği, öğrenciler, bugünden itibaren başka okullara yerleştirildi. 
     AA muhabirinin aldığı bilgiye göre, Burdur Valisi Can Direkçi, ilçeyi ziyareti sırasında 75. Yıl İlköğretim Okulu binasının birinci katındaki kirişlerde ve kolonlarında çatlaklar bulunduğu fark ederek, gereken incelemenin yapılması talimatını vermişti. 
     Burdur Milli Eğitim Müdürlüğü'nün yaptırdığı denetimlerde, okulun birinci kat kirişlerinin gerektiği sağlamlıkta yapılmadığı, depreme ve çökmeye karşı dayanıksız olduğu tespit edildi. Uzmanlarca yapılan incelemede, 4 katlı binanın birinci katındaki kirişlerinde, yapım hatası nedeniyle zaman içinde çatlaklar ve ayrılmalar meydana geldiği de belirlendi. Okulun sorunlu kirişlerinde onarım ve güçlendirme yapılması gereği üzerine, Burdur Milli Eğitim Müdürlüğü, okulun boşaltılmasına karar verdi. 
     Yaklaşık iki ay sürmesi beklenen çalışmalar öncesinde, öğrenciler, aynı mahalle ve bölgedeki Emre İlköğretim Okulu ile Çeltikçi Lisesi'ne yerleştirildi. 
     Boşaltılan okula sadece görevlilerin girmesine izin verildiği, ders malzemelerinin de diğer okullara taşındığı bildirildi. 
     Bu arada, yapımının 4 yıl sürdüğü belirlenen ve 5 yıldır eğitim öğretim görülen okul binasındaki eksiklikler için, soruşturma başlatıldı. 
     
</TEXT>
</DOC>
