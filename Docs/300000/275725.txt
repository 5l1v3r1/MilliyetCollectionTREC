<DOC>
<DOCNO> 275725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur32.html </URL>
<DATE> 2004/09/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
3 yaşında çocuk geceyi ormanda tek başına geçirdi 
</HEADLINE>
<TEXT>

     Samsun'un Kavak İlçesi'nde kaybolan 3 yaşındaki çocuk, jandarma ekiplerinin başlattığı aramalar sonucu ertesi gün köyün 7 kilometre dışındaki ormanlık alanda bulundu. 
     Alınan bilgiye göre, Çalbaşı Köyü'ndeki evinin önünde oynarken kaybolan 3 yaşındaki Gökdeniz Demir'in ailesi, durumu güvenlik güçlerine bildirdi. 
     Jandarma ekiplerince başlatılan ve köylülerin de katıldığı arama çalışmaları sonucu, küçük çocuk ertesi gün köyün 7 kilometre uzağındaki ormanlık alanda bulundu. 
     Geceyi tek başına ormanlık alanda geçirdiği anlaşılan küçük Gökdeniz, Kavak Devlet Hastanesi'nde sağlık kontrolünden geçirildikten sonra ailesine teslim edildi. 
     Anne Gülhan ile baba Özcan Demir, oğullarının bulunması nedeniyle büyük mutluluk yaşadıklarını belirterek, arama çalışmalarını aralıksız sürdüren jandarma ekiplerine de teşekkür ettiler. 
     Baba Özcan Demir, oğlunun kaybolmasının ardından büyük bir endişeye kapıldığını ifade ederek, ''Oğlumu tekrar görünce yeniden dünyaya gelmiş gibi oldum'' dedi. 
     
</TEXT>
</DOC>
