<DOC>
<DOCNO> 282506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo06.html </URL>
<DATE> 2004/10/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerbahçe'de kriz kapıda... 
</HEADLINE>
<TEXT>

     Şampiyonlar Ligi’nde 2.tur umudunun tükenmesi durumunda, Daum’un sözleşmesini uzatma eğilimini ve transfer konusunu yönetim rafa kaldıracak 
     
     Sancılı dönem 

     Sezona büyük hedefler koyarak başlayan ve Şampiyonlar Ligi’nde final oynamayı bile telaffuz eden Fenerbahçe’de erken hayal kırıklığı yaşanıyor. Devler Ligi’nde üst üste kaybedilen Manchester ve Lyon maçlarından sonra ikinci tur umudu iyice azalan Sarı-Lacivertliler’i, böyle giderse sancılı bir devre arası bekliyor. İkinci tur umudunun tamamen yitirilmesi halinde, sözleşmesinin uzatılması düşünülen Daum’un durumu masaya yatırılacak. 
     
     Transfer yok 

     Şampiyonlar Ligi’nde yola devam edilememesi durumunda mali beklentiler gerçekleşmeyeceğinden, projeler aksayacak. Sportif olarak yakalanan başarı çizgisi, buna paralel olarak terse dönecek. Yönetim, ikinci tura çıkılması durumunda vaat ettiği transferleri askıya alacak. Sarı - Lacivertli camia, grupta üçüncü olarak UEFA Kupası’na devam edilmesini de başarı olarak görmüyor. Özetle Daum’u ve Fenerbahçe’yi zor bir dönem bekliyor. 

     
</TEXT>
</DOC>
