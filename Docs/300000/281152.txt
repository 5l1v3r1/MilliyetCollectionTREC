<DOC>
<DOCNO> 281152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun05.html </URL>
<DATE> 2004/10/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İsrail ordusu 4 filistinliyi öldürdü 
</HEADLINE>
<TEXT>

     İsrail ordusunun, Gazze Şeridi'ndeki bir Yahudi yerleşim birimi yakınlarına bomba yerleştirmeye çalışan 2 Filistinliyi öldürdüğü bildirildi. 
     İsrail radyosu, Gazze Şeridi'nin güneyindeki Rafiah Yam yerleşim biriminin yakınlara bomba yerleştirmeye çalışan Filistinlilerin, civardaki karakolda bulunan İsrail askerlerinin açtığı ateşte öldüğünü duyurdu. 
     Gazze Şeridi'nden İsrail topraklarına sabah saatlerinde sızan 2 Filistinli de çıkan çatışmada İsrail askerlerince öldürülmüştü. 
     
     İSRAİL'E SIZMAYA ÇALIŞAN 2 FİLİSTİNLİ ÖLDÜRÜLDÜ 
     İsrail askerleri, Gazze Şeridi'nden İsrail'e sızan 2 Filistinliyi öldürdü. 
     İsrail radyosu, İsrail topraklarına girdikten sonra ortaklaşa kullanılan bir çiftliğin yakınlarındaki ağaçlık alanda görülen Filistinlilere ateş açıldığını bildirdi. 
     Haberde, İsrail askerleriyle 1 saat kadar çatışan Filistinlilerin öldürüldüğü belirtildi. 
     İsrail ordusundan bir yetkili, öldürülen Filistinlilerin birinin, büyük ihtimalle üzerinde bulundurduğu patlayıcılar nedeniyle, çatışma sırasında havaya uçtuğunu söyledi. 
     Gazze Şeridi'ndeki Hamas militanları, öldürülenlerin örgütlerinden olduğunu ileri sürerken, Filistinli yetkililerden olaya ilişkin açıklama gelmedi. 
     
</TEXT>
</DOC>
