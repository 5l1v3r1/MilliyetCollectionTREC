<DOC>
<DOCNO> 270514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/dunya/adun.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kerkük için savaşırız' 
</HEADLINE>
<TEXT>


Barzani, Irak'taki etnik yapıyı ortaya çıkaracak olan nüfus sayımına bir ay kala, 'Kerkük Kürdistan'ın kalbidir. Bunu korumak için canımızı vermeye hazırız' dedi 

DIŞ HABERLER SERVİSİ 


Iraklı Kürt lider Mesud Barzani, Türkiye'nin defalarca dile getirilen hassasiyetlerini göz ardı ederek, Kerkük'ün Kürt kimliği için savaşmaya hazır olduklarını söyledi. 
Erbil'de AFP'ye demeç veren Kürdistan Demokratik Partisi KDP lideri Barzani, "Kerkük Kürdistan'ın kalbidir. Bu kimliği korumak için savaşmaya ve Irak Kürtlerinin elde ettiği kazanımları muhafazaya etmek için canımızı vermeye hazırız" diye konuştu. 
Bir süreden beri kamuoyu önüne çıkmayan Kürt lider, bu açıklamasını, Irak Planlama Bakanı Mehdi El Hafız'ın önümüzdeki ekimde tüm Irak'ta nüfus sayımı yapılacağını açıklamasının Kuzey Irak ve özellikle Kerkük'te yarattığı gerilim nedeniyle yaptı. 
Kürt liderler, halen Sünni ve Şii Arap, Türkmen ve Kürtlerin yaşadığı Kerkük'ün 1950'lere kadar bir Kürt kenti olduğunu ve çoğunluk nüfusun Kürtlerden oluştuğunu öne sürüyor. Kürt iddialarına göre, devrik diktatör Saddam Hüseyin dönemindeki "Araplaştırma" politikaları sonucu Kürtler Kerkük'ten çıkarıldı ve yerlerine Araplar yerleştirildi. Kürtler, Saddam'ın devrilmesinden sonra bu durumun düzeltilmesini ve arazileri elinden alınan sürgündeki Kürtlerin geri dönmesini istiyor. 
Ancak böyle bir nüfus kaydırması olmadan yapılacak nüfus sayımı sonucunda Kürtlerin Kerkük'te çoğunluk olmadığının ortaya çıkması Kürt liderlerin iddialarını zayıflatacak. 
Kerkük üzerindeki hak iddialarını tekrarlayan Mesud Barzani, "Kürtler bu kimlikten vazgeçmez. Bunu pazarlık konusu da yapmayız" ifadesini kullandı. Kerkük, Saddam rejiminin devrilmesinden bu yana Türkmenler, Kürtler ve Araplar arasında etnik çatışmalara sahne oluyor. 
Dışişleri Bakanı Abdullah Gül, önceki gün Ankara'da görüştüğü Kürt lider Neçirvan Barzani'ye, "Kerkük'ü Kürtleştirmeyin" uyarısında bulunmuştu. 


</TEXT>
</DOC>
