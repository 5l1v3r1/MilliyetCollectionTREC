<DOC>
<DOCNO> 289796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun45.html </URL>
<DATE> 2004/11/18/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Sattler "Felluce'de direnişin belini kırdık" 
</HEADLINE>
<TEXT>

     Amerikalı deniz piyadeleri komutanı Korgeneral John Sattler, Felluce'de ''direnişin belini kırdıklarını'' söyledi. 
     Felluce'den video-konferans yoluyla Pentagon'daki gazetecilere basın toplantısı yapan Sattler, ''Şu anda, direnişin belini kırdığımızı hissediyoruz'' dedi. 
     Sattler, Felluce'deki direnişçilerin komuta merkezlerinde Amerikalı yetkililerce ele geçirilen kayıtlara dayanarak bu tahminde bulunduklarını belirtti. 
     İsyancılardan arta kalanların hala kentte problem oluşturduğunu belirten Sattler, bugün bir grup isyancının deniz piyadelerine ve Irak güçlerine ateş açtığını, bir deniz piyadesiyle bir Irak askerinin öldüğünü açıkladı. 
     Felluce'nin şu anda güvenli olmadığını söyleyen Sattler, daha sonra sözünü geri alarak kentin güvenli olduğunu, şu anda şehrin daha güvenli olmasını sağlayacak arama-temizleme aşamasında olduklarını kaydetti. 
     Sattler, Amerikan askerlerinin direnişçilerin merkezlerinde çeşitli belgeler ele geçirdiklerini ve bu belgelerde bazı direnişçilerin isimlerinin yer aldığını söyledi. 
     Sattler, Felluce saldırısında şu ana kadarki Amerikan kayıplarının 51 olduğunu, 425 askerlerinin de yaralandığını bildirdi. 
     Saldırıda öldürülen isyancıların sayısını vermekten kaçınan Sattler, bununla birlikte 1200 isyancının öldüğü haberlerinin doğru sayılabileceğini belirtti. Sattler, 25-30 sivilin de aldıkları yaralardan tedavi gördüklerini kaydetti. 
     Sattler, 1025 isyancının tutsak olduğunu ve ele geçirilen 150 kişinin düşman olmadığının anlaşılması üzerine salıverildiğini söyledi. 
     
</TEXT>
</DOC>
