<DOC>
<DOCNO> 256210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/axgun01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hukuk mezunları'na Sedat Peker'den parti 
</HEADLINE>
<TEXT>


'Çete lideri' olmakla suçlanan Peker'in Marmara Üniversitesi Hukuk Fakültesi öğrencileri için beş yıldızlı bir otelde 'mezuniyet partisi' verdiği öne sürüldü 

Şükran Pakkan 

Marmara Üniversitesi Hukuk Fakültesi öğrencilerinin 2004 Yılı Mezuniyet Partisi, organize suç lideri iddiasıyla DGM'de yargılanan "Reis" lakaplı Sedat Peker'in "hamiliğinde" gerçekleşti. 
Peker'in yakın çevresine yeğenim diye tanıştırdığı fakülte öğrencilerinden Andım Korkut'un organize ettiği öğrenilen mezuniyet gecesi, kişi başı 85 dolara 5 yıldızlı Swissotel'de yapıldı. Şarkıcı Altay, Peker'in ricasıyla ücret almadan sahne aldı. İddiaya göre gecede bazı akademisyenler de hazır bulundu. 
Yaklaşık 200 öğrencinin katılımıyla 24 Haziran gecesi düzenlenen balo, 19.30'da kokteylle başladı. Ardından otelin Neuchatel Salonu'na geçen çiçeği burnunda hukukçular, sabahın ilk saatlerine kadar eğlendi. 
Altay, 2.5 saat sahnede kaldığını söylediği kutlamaya Peker'in isteğiyle gittiğini ve ücret almadığını söyledi. Altay, program bitiminde "Sedat Peker, rica ettiği için, böyle bir geceyi organize ettiği için, ben de burada sizin gibi misafirim. Çok güzel eğlendik, hepinize iyi geceler diliyorum' şeklinde bir anons yaptığını belirtti. 
Geceyi Peker'in 'mezuniyet hediyesi' olarak organize ettiğini anlatan Altay, "Fakültede, Andım isimli yeğeni sayılacak bir tanıdığı okuyor. Ona jest yapıldı, fakülteyle bir ilgisi yok" diye konuştu. 

Peker de gelecekti 
Andım Korkut ise tüm öğrencilerin 85 dolar ödeyerek kutlamaya geldiğini, Peker'in geceye sadece sanatçı gönderdiğini iddia etti. Korkut, geceye Peker'in de katılmak istemesine rağmen son anda gelemediğini söyledi. 
Davetlilere kendisine jest yapıldığı için Peker'in katkısını haber vermediğini söyleyen Korkut, geceye öğretim görevlilerinin davet edilmediğini, sadece üç - dört araştırma görevlisinin çağrıldığını kaydetti. Korkut, şöyle devam etti 
"Ben anons yaparak, 'Bu gece Sedat abime çok teşekkür ederim. Burada olamadı, size sevgilerini iletmiş' dedim. Karadenizlilikten gelen bağımız var. İki ay önce de 'Mezuniyetini görmek isterim Andımcım' demişti... Ben henüz mezun olmadım. Okuldan iznimiz yok. Şimdi bana okuldan, 'Ne alaka böyle bir şey yapıyorsun' derler. Dışarıdaki insanların Sedat abiye karşı düşüncesi farklı. Oysa, eğitimime manevi destek vermiştir." 

Hocalar şaşırdı 

Marmara Üniversitesi Hukuk Fakültesi Dekanı Prof. Dr. Merih Kemal Omağ, "Balo organize etmedik. Organizasyonu sizden duyuyorum. Bizim hiçbir ilgimiz yok. Konuyu araştıracağım, disiplin kuruluyla da görüşülebilir" dedi. 
Prof. Dr. İbrahim Kaboğlu ise, "Normalde öğrenciler, beni nezaketen de olsa davet ederler ama bu kez hiç haberim olmadı. Gerçekse bir skandal.. Çok şaşırdım" dedi. 

Acılı mönü 

Swissotel'den alınan bilgiye göre, rezervasyon Marmara Üniversitesi Hukuk Fakültesi balosu olarak Andım Korkut ismiyle yapıldı. Mönüde, kremalı soslu patetesli ton balığı, fırında somon ve mantarlı pay limonlu fesleğen ile acı aromalı barbekülü tavuk ve muzlu puding yer aldı. 


</TEXT>
</DOC>
