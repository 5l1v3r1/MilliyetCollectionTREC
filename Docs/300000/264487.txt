<DOC>
<DOCNO> 264487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur15.html </URL>
<DATE> 2004/08/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiliz belgeselcilere dayak iddiası... 
</HEADLINE>
<TEXT>

     Doğubayazıt Turizm ve Dağcılık Geliştirme Kooperatifi DTDGK Başkanı Ahmet Ertuğrul, ''İngiliz belgeselciler, büromda izin almadan çekim yapmak istediler'' dedi. 
     Ertuğrul, AA muhabirine yaptığı açıklamada, ''Nuh'un Gemisi'' konulu belgesel çekmek üzere ilçeye gelen İngiliz Channel 4 TV'nin yapımcı ve yönetmeni ile Türk rehberi dövdükleri yönündeki iddialarının asılsız olduğunu söyledi. 
     İngiliz belgeselcilerin 3 gün önce ofisine gelerek, ofiste bulunan Ermeni asıllı turistlere Ağrı Dağı ile ilgili sorular yönelterek, çekim yapmaya başladıklarını anlatan Ertuğrul, ''Büroda çekim yapmamaları yönünde kendilerini uyardım'' dedi. 
     İngilizlerin kendilerini tanıtmadıklarını ve izin almadan görüntü çekmeye başladıklarını belirten Ahmet Ertuğrul, şunları söyledi 
     ''Kim olduklarını bilmediğim kişiler, ofisime girer girmez görüntü çekmeye başladılar. Kim olduklarını ve ne amaçla çekim yaptıklarını öğrenmek istedim. Kendilerini tanıtmayan ve çekim yapmayı sürdüren bu kişiler için ofise polis çağırdım. 
     Polisler gelmeden ofisi terk etmeyen çalışan 2 İngiliz ile Türk rehberin dışarıya çıkmalarını önledim. Bu kişilere saldırmamız söz konusu değil. 22 yıldır turizmcilikle uğraştığım için turistlere nasıl davranmam gerektiğini çok iyi bilirim.'' Emniyet Müdürlüğü yetkilileri ise, turistlere yönelik bir saldırının söz konusu olmadığını belirterek, olayla ilgili kendilerine herhangi bir şikayet ulaşmadığını ifade ettiler. 
     İngiliz Chanell 4 televizyonu için ''Nuh'un Gemisi'' konulu bir belgesel çekmek için Doğubayazıt İlçesi'ne gelen Yapımcı Elliott Jeffrey Gerner, Yönetmen Andrew Lee ile yardımcılıklarını yapan Türk rehber Mehmet Aksakal, Turizm ve Dağcılık Geliştirme Kooperatifi'nde saldırıya uğradıkları iddiasında bulunmuşlardı. 
     
</TEXT>
</DOC>
