<DOC>
<DOCNO> 275549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun17.html </URL>
<DATE> 2004/09/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kaçırılan CNN çalışanı için alarm 
</HEADLINE>
<TEXT>

     İsrail'in güneyine bugün bir roket saldırısı düzenlendiği, saldırıda can kaybı ya da maddi hasar meydana gelmediği bildirildi. 
     İsrail ordu radyosunun haberine göre, Filistinli militanların fırlattığı 3 roketten birisi güneydeki Sderot kasabasında bir sokağa isabet etti. Radyonun haberinde, diğer iki roketin yakındaki 2 yerleşim birimine düştüğü kaydedildi. 
     Filistinli militan grupların şemsiye örgütü olan Halk Direniş Komiteleri, Gazze'de bir açıklama yaparak, roket saldırısını üstlendi. 
     Bu arada, CNN yapımcısı Riyad Ali'nin Filistinli militanlarca kaçırılmasına tepkiler ve Ali'nin bulunması çalışmaları sürüyor. 
     Filistin Başbakanı Ahmed Kurey, Ali'nin serbest bırakılması için yetkililerin çok çalıştığını açıkladı. Ali'nin serbest bırakılması çağrısında bulunan Kurey, bu eylemin bir suç teşkil ettiğini ve yanlış olduğunu söyledi. 
     CNN ile Filistin Gazeteciler Sendikası ve Yabancı Basın Derneği de, Ali'nin hemen serbest bırakılmasını istediler. 
     
</TEXT>
</DOC>
