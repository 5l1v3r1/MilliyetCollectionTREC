<DOC>
<DOCNO> 269705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun32.html </URL>
<DATE> 2004/09/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hollanda, terörist Nuriye Kesbir'i iade ediyor 
</HEADLINE>
<TEXT>

     Hollanda Adalet Bakanlığı, terör örgütü PKK üyesi Nuriye Kesbir'in Türkiye'ye iade edilmesine karar verdi. 
     Adalet Bakanlığı'ndan yapılan açıklamada, Adalet Bakanı Piet Hein Donner'in, Kesbir'in Türkiye'de adil şekilde yargılanacağına ilişkin Türk makamlarının verdiği güvenceye dayanarak, yüksek mahkemenin kararını onayladığı bildirildi. 
     Lahey Yüksek Mahkemesi Mayıs'ta, Nuriye Kesbir'in terörist faaliyetlerinden dolayı yargılanmak üzere Türkiye'ye iade edilmesini kararlaştırmıştı. 
     Nuriye Kesbir, 2001 yılı sonbaharında yasadışı yollardan Hollanda'ya giriş yaparken yakalanmış, Türkiye'nin iade istemine rağmen, önceki yıl Aralık ayında serbest bırakılmıştı. 
     Amsterdam Mahkemesi, Türkiye'nin, Nuriye Kesbir'in terör örgütü üyesi olarak 1993-1995 yılları arasında ölümle sonuçlanan, aralarında askeri hedeflerin de yer aldığı en az 25 terörist eyleme katıldığını bildirerek, yargılanması istemiyle yaptığı iade talebine olumsuz yanıt vermiş ve Kesbir'in serbest bırakılmasını kararlaştırmıştı. 
     Savcılık, Amsterdam Mahkemesi'nin bu kararına, Yüksek Mahkeme nezdinde itiraz etmiş, Yüksek Mahkeme de yerel mahkemenin kararını geçersiz kabul etmişti. 
     Yüksek Mahkemedeki ilk duruşmaya katılmayan Nuriye Kesbir geçen Mart ayındaki duruşmada tekrar gözaltına alınarak tutuklanmıştı. 
     Bu arada Nuriye Kesbir'e, iltica talebinin reddedilmesine ilişkin hükümetin kararına karşı açtığı davada da ret yanıtı verilmişti. 
     
</TEXT>
</DOC>
