<DOC>
<DOCNO> 288130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur16.html </URL>
<DATE> 2004/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çocukların kapkaççı olmasında ailenin rolü ne kadar 
</HEADLINE>
<TEXT>

     SON günlerde özellikle büyük kentlerde kapkaç olaylarında küçük çocukların büyük rol oynamaları, gözleri aileye çevirdi. Uzmanlar, aile ortamında gerekli sıcaklığı bulamayan, kopuk aile ilişkilerinin çocukları suça yöneltttiği uyarasında bulundu. 
     Nevşehir Rehberlik Araştırma Merkezi Müdürü Yusuf Çağlayan, çocuk gelişiminde öncelikli olarak ailenin önem taşıdığını söyledi. Çevresel boyuttaki ilişkilerin de çocukların kişiliklerinin oluşması, toplumsal gelişmelere katılabilme becerisinin kazanılması gibi nedenlerin oluşmasında önemli nitelik taşıdığını ifade eden Çağlayan, çocuk suçluların özellikle büyük kentlerde ana sorun olarak toplumun karşısına çıkmasında aile düzenindeki dejenerasyonun etkili olduğunu söyledi. Çağlayan, "Çocuk, ilk ve en yakın çevresi olan aileden oldukça yoğun bir biçimde etkilenir. Fiziksel ve psikolojik yöndeki ihtiyaçlarının yanında, aile ortamı çocuk için vazgeçilmez olan güven ve sevgi gereksinimlerini de karşılar. Bu da çocuğun suça yönelmesini engeller. Bunun yanında aile ortamını oluşturan diğer bireylerin özellikle de anne ve babanın hem evliliğin getireceği sorumlulukları karşılayabilecek kadar olgun, hem de çocuklar için birer model olabilecek yetkinlikte olması gerekir'' dedi Evlilik sonucu doğan çocukların yanında, anne ve babası belli olmayan çocukların suç işleyen çocuklar içindeki rolünün önemsenecek düzeyde olduğunu vurgulayan Çağlayan, "Evlilik dışı doğan çocuklar, özellikle geleneksel toplumlarda çok kolay kabul edilmezler. Onların toplum dışına itilmesine ve topluma karşı kin ve nefret duygularının belirgin şekilde artmasında etkendir. Böyle bir ilişkiden doğan çocuklar aynı zamanda bir günah ürünü sayıldıklarından anneleri tarafından da horlanmaktadırlar. Bu da çocuğun kişilik yapısını temelden sarsan bir olay olarak görülmektedir. Çocuğun suç niteliklerine yönlenmesinde, geniş aile, çekirdek aile farklılaşması kadar aile içindeki çocuk sayısı ve yine bununla paralel giden gelir seviyesi düşüklükleri de önemli nedenler olarak görülmektedir. Birden fazla sayıda çocuklu ailelerde suç işleme oranının en büyük çocuklarda daha fazla görülmesi ise daha çok, büyük çocuğun daha fazla ihmal edilmesi, aşırı yüklenme ile karşı karşıya kalması ailenin yükünü daha erken yaşlarda taşıması gibi faktörlere bağlanmaktadır. Ailenin dağılmasının yani boşanma ve ayrılık ya da ebeveynden birisinin ölmüş olması durumlarının suç ile ilişkisi ele alındığında da suçlu çocukların önemli bir bölümünün ölüm ya da boşanma sonucu dağılmış ailelerden geldikleri ortaya çıkmaktadır'' diye konuştu. 
     Çağlayan, ailelerin küçük yaşlardan itibaren çocuklarının yetişmelerine büyük bir önem vermeleri gerektiğini ifade ederek, çocuklarını toplumsal yaşamda sahipsiz bırakmamaları ve çocuğa hissettirmeden aile içerisinde ilgiyi kendisine yöneltmelerini ve arkadaş çevresiyle de ilişkilerini yeniden düzenlemelerinin oldukça önem taşıdığını kaydetti. 
     
</TEXT>
</DOC>
