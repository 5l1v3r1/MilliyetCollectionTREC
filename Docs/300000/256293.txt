<DOC>
<DOCNO> 256293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun25.html </URL>
<DATE> 2004/07/18/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Fransa, Şaron'un çağrısına tepki gösterdi 
</HEADLINE>
<TEXT>

     İsrail Başbakanı Ariel Şaron'un, Fransa'daki Yahudi karşıtı eylemlerin artması gerekçesiyle Fransız Musevilere göç ederek İsrail'e gelmeleri çağrısında bulunmasına, Paris'ten hemen tepki geldi. 
     Fransa Dışişleri Bakanlığı, Şaron'un açıklamasından rahatsızlık duyulduğunu bildirdi. 
     Bakanlık sözcüsü Herve Ladsous, yaptığı açıklamada, ''Derhal İsrailli yetkililerle, bu kabul edilemez ifadelerin açıklanması için temasa geçtik'' dedi. 
     Şaron, Amerikan Musevi liderlerinin Kudüs'ü ziyareti sırasında yaptığı konuşmada, ''Eğer Fransa'daki kardeşlerimizi korumam gerekiyorsa, onlara tek bir şey söyleyeceğim. Mümkün olan en kısa zamanda İsrail'e taşınmaları'' demişti. 
     Fransız hükümetinin, ırkçı şiddetle mücadele konusunda adımlar attığını da söylemesi gerektiğini kaydeden Şaron, Fransa'da Yahudi karşıtlığının arttığını gördüklerini ve bugün bu ülkedeki nüfusun yaklaşık yüzde 10'unu Müslümanların oluşturduğunu ifade etmişti. Şaron, ''Bununla da, İsrail karşıtı duygular ve propaganda temelinde Yahudi karşıtlığının farklı bir türünün ortaya çıktığı'' ifadesini kullanmıştı. 
     Ortadoğu'da gerginliğin artmasıyla birlikte son yıllarda Fransa'da, Musevi okullarına, sinagoglara ve mezarlıklara yönelik saldırılarda artış görüldüğü belirtiliyor. 
     
</TEXT>
</DOC>
