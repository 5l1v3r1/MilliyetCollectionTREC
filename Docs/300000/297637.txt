<DOC>
<DOCNO> 297637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo27.html </URL>
<DATE> 2004/12/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yıldırım Konyaspor maçında örnek bir camia olduğumuzu ispatlayalım 
</HEADLINE>
<TEXT>

     Fenerbahçe Kulübü Başkanı Aziz Yıldırım, hafta sonunda yapacakları Konyaspor maçı öncesi taraftarlarına çağrı yaparak, ''Şiddeti tribünlerden kovmak için ne kadar kararlı olduğumuzu, gelin hep birlikte, kapanış maçımızda herkese gösterelim'' dedi. 
     Galatasaray maçının ardından çarpıcı açıklamalarda bulunan Aziz Yıldırım, bugün kulübün resmi internet sitesinde sarı-lacivertli taraftarlara yönelik yaptığı açıklamada, ''Konyaspor maçında, bugüne kadar hiçbir kuralı çiğnemeye gereksinim duymadığımızı, Türk futbolu adına örnek bir camia olduğumuzu hep birlikte ispatlayalım'' diyerek, taraftarları maça çağırdı. 
     Aziz Yıldırım, açıklamasında şöyle dedi 
     ''Son zamanlarda sporla hiç bağdaşmayan kavramların ne yazık ki futbolumuzla iç içe yaşandığına bir kez daha tanık olduk. Şiddetin, Türk sporundan tamamen uzaklaştırılması adına uzun bir süredir gerek kulübümüz, gerek hükümetimiz ve federasyon bir dizi önlemler alıyor, kurallar koyuyor, ancak ne yazık ki tam anlamıyla uygulanamıyor. Bu kuralları koymak kadar, uygulamanın da ne kadar mühim olduğunu göstermek Fenerbahçe Kulübü'nün misyonudur.'' Taraftara, ''Sporda desteğin ve etik değerlere gösterilen saygının korunmasının bilinciyle şiddeti tribünlerden kovmak için ne kadar kararlı olduğumuzu, gelin hep birlikte, kapanış maçımızda herkese gösterelim'' diye seslenen Yıldırım, açıklamasını şöyle tamamladı 
     ''Fenerbahçe'nin sporcusuyla, seyircisiyle, yönetimiyle ve teknik kadrolarıyla dostluk ve kardeşlik, birlik ve beraberlik içinde olduğunu bir kez daha herkes görsün. Fenerbahçe camiası olarak üzerimize düşen görevi yine kusursuzca yerine getirelim. 
     Fenerbahçe'nin büyük taraftarı 
     18 Aralık Cumartesi günü Fenerbahçe Şükrü Saracoğlu Stadı'nda oynanacak ligin ilk yarısının kapanış maçımız olan Konyaspor karşılaşmasında stada gelerek takımımızın ligi zirvede tamamlaması için gerekli olan ortam ve motivasyonu her zamanki gibi sağlayarak destek verin. 
     Bu önemli maçta, bugüne kadar hiçbir kuralı çiğnemeye gereksinim duymadığımızı, Türk futbolu adına örnek bir camia olduğumuzu hep birlikte ispatlayalım.'' 
     
</TEXT>
</DOC>
