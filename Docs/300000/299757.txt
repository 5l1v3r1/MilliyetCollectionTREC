<DOC>
<DOCNO> 299757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/cemal.html </URL>
<DATE> 2004/12/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gece yarısı baskını 
</HEADLINE>
<TEXT>


İspanya bugün AB üyesi. Ama kolay olmadı. Önce tarih aldı, masaya da oturdu. Müzakereler için Brüksel'de açılış toplantısı da yapıldı. 
Fakat hepsi o kadar. 
Müzakereler hemen donduruldu. Resmen açıldı müzakere kapısı ama fiilen kapalı tutuldu. 
Üstelik iki yıl boyunca. 
Neden mi 
Fransa'da çiftçiler ayaklandığı için... 
Bugün Türkiye'yle uğraşan Valery Giscard d'Estaing o zamanlar Fransa cumhurbaşkanıydı. İspanya'nın adaylığına karşı ayaklanan Fransız çiftçiler onun seçim bölgesindeydi. Bu nedenle, bazı tavizleri koparıncaya kadar İspanya'yla müzakerelerin fiilen başlamasını veto etti. 
Yolun başında İspanya'nın karşılaştığı güçlükler sadece bundan ibaret değildi. On yıla yakın süren üyelik müzakerelerinde İspanya iki kez pes etti, "AB buysa, alın kafanıza çalın " diyerek masayı terk etti. Milliyetçi dalgalar kabardı ülkede... 
Dahası var 
Madrid'de bir gece vakti İspanyol Maliye Bakanlığı basıldı. Baskını düzenleyenler, bakanlığın kendilerine yanlış, tahrif edilmiş rakamlar verdiğine inanan AB Komisyonu müzakerecileri idi. İspanya hop oturup hop kalktı. 
O günleri geçenlerde Türk diplomatlarına anlatan İspanyol müzakereciler, "Kan kustuk, kızılcık şerbeti içtik aman sabırlı ve soğukkanlı olun " derler. 
Bugün İspanya AB üyesi... 1960'larda, 1970'lerde aramızda büyük fark yoktu. Ama şimdi AB sayesinde İspanya'da kişi başına milli gelir 20 bin dolar. Bize gelince ancak 4 bin... 
İngiltere bugün AB üyesi. 
Ama Fransa tarafından iki kez veto edildikten, iki kez AB kapısından döndürüldükten sonra üye olabildi. 
Kısacası 
Bizim işimiz de kolay olmayacak. Türkiye, 300 bin nüfuslu Malta değil. Büyük çoğunluğu Müslüman olan, Avrupa'ya göre yoksul ve 70 milyonluk kocaman bir ülkeyiz. Tarihsel, kültürel, toplumsal ve ekonomik nedenlerle pek sempatik değiliz Avrupa kamuoyunda. 
Ama bunu da abartmayalım. 
Fransa'da şu sıralar yapılan kamuoyu yoklamalarında yüzde 67 civarında çıkıyor Türkiye'nin AB üyeliğine karşı olanlar. Ama aynı yoklamada yüzde 64, Türkiye üyelik koşullarını yerine getirdiğinde, evet diyeceğini açıklıyor. Yine aynı araştırmada 19-29 yaş grubundaki genç Fransızların yüzde 64'ü Türkiye'ye şimdiden evet diyor. 
Bunun gibi 17 Aralık öncesi televizyona çıkıp Türkiye'nin üyeliğini savunan Cumhurbaşkanı Chirac'a yüzde 52 destek çıktı Fransız kamuoyunda. Türkiye'yle üyelik müzakerelerinin başlamasına evet diyenlerin oranına gelince, yüzde 55 civarında... 
Öte yandan, koyu Katolik İspanya'da Türkiye'ye evet diyenler yüzde 87 dolayında. Bu oran İngiltere ve İtalya'da yüzde 60'ın üzerinde seyrediyor. AB'nin yeni üyelerinden yine koyu Katolik Polonya'da da kamuoyu Türkiye'nin lehine... 
Avusturya ve Fransa'da Türkiye üyeliği için o gün geldiğinde referanduma gidilmesinin hakça olmadığı çok açık. Referandum olacaksa, bütün AB çapında tek bir referandum yapılması daha akla yatkın... 
Ama şimdinin konusu değil bu. 
Hedef konmuş durumda 
Tam üyelik 
Türkiye'nin şimdi bu hedefe kilitlenmesidir öncelikli olan. Bu bakımdan siyasal kararlılık pekiştirilir, tıkır tıkır işleyecek bir müzakere yapısı kurulursa ve sivil toplumun enerjisi çok daha sistemli biçimde seferber edilirse, Türkiye treni Brüksel istasyonuna doğru, hiç yan yollara sapmadan ve hızla yürümeye başlar. 
Hiç kuşkunuz olmasın. 
Önce biz kafaya koyalım. 
Eğer Avrupa Birliği de önümüzdeki on yıl içinde ekonomik olarak büyür ve kendini kurumsal açıdan yenilerse, Türkiye'yi çok daha kolay hazmedecek bir noktaya gelir. 
Biz eğer üyeliği gerçekten kafaya koymuşsak, Kıbrıs da çözülür, açık uçluluk da k ğıt üstünde kalır. Çözüleceğine ve kalacağına inanıyorum. 
Kalıcı koruma mı 
Bu konuda kalıcılık son anda yapılan değişiklikle farklı bir nitelik kazandı. Ayrıca, bu bakımdan en çok öne sürülen konu 'serbest dolaşım'dır. Bütün polemikler, demagojiler bunun üzerine kuruluyor. Ama haksızlık yapılıyor. Bilgisizlik de var bu konuda. 
Bakın neden 
Müzakereler diyelim 10 yıl sürdü. Arkasından geçiş dönemleri geliyor serbest dolaşımda. Polonya için 8 yıl konuldu. Bu süre içinde bir Polonyalının elini kolunu sallayarak Almanya'ya girip iş aramasına izin verilmiyor. Bize de 8 değil de, 10 yıl geçiş dönemi konulduğunu öngörelim. 
10 yıl müzakere, 10 yıl da geçiş dönemi, etti mi 20 yıl. Arkasından istenirse, 3-5 yıl da ek koruma istenebiliyor. 
Etti mi 25 yıl 
Biz 25 yılda bu memleketi adam edemeyecek miyiz Aş ve iş meselesini 25 yılda çözemeyecek miyiz Başaramayacaksak, çek kuyruğunu gitsin Bu sevdadan vazgeçelim. Ama vazgeçmeyeceğiz. Çünkü Türkiye boğayı boynuzlarından yakalayıp karşısında diz çökertecek kıvama geliyor. 
Baykuşlara kulak asmayın 



</TEXT>
</DOC>
