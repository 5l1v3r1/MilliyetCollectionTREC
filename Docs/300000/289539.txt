<DOC>
<DOCNO> 289539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko34.html </URL>
<DATE> 2004/11/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TÜPRAŞ'ın 21. kuruluş yıldönümü... 
</HEADLINE>
<TEXT>

     Türkiye Petrol Rafinerileri A.Ş'nin TÜPRAŞ 21. kuruluş yıldönümü, Batman TÜPRAŞ Rafinerisi'nde çeşitli etkinliklerle kutlandı. 
     TÜPRAŞ yemekhanesinde düzenlenen kutlama programında konuşan TÜPRAŞ Batman Rafinerisi Müdürü Yusuf Yakut, rafinerinin Batman'a büyük katkısının bulunduğunu söyledi. 
     Batman'ın 20 haneli bir köyden 300 bin nüfuslu bir kent haline gelmesinde TÜPRAŞ'ın büyük katkıları olduğunu belirten Yakut, TÜPRAŞ'ın yılda 27.6 milyon ton ham petrol işleme kapasitesine sahip olduğunu bildirdi. 
     2002 yılında yüzde 85 olarak gerçekleşen kapasite kullanım oranının 2003 yılında hedeflenen yüzde 87 seviyelerine ulaştığını anlatan Yakut, şöyle dedi 
     ''2002 yılında 557 milyon dolar olarak gerçekleşen ihracatını da, 2003'te 855 milyon dolar olarak gerçekleştirmiş, böylece hedeflerini yüzde 100 üzerinden gerçekleştirmiştir. TÜPRAŞ, 2003 yılında 18 katrilyon lira düzeyinde belirlemiş olduğu ciro hedefini, 19.3 katrilyon lira 13.8 milyar dolar olarak gerçekleştirmiş ve hedeflerinin üzerine çıkmıştır. TÜPRAŞ'ın 2003 yılı enflasyonundan arındırılmış net karı 412.85 trilyon liradır.'' 
     
     442 TRİLYON LİRALIK HASILAT 
     Yakut, Batman Rafinerisi'nde 2003 yılında 923.100 ton ham petrol işlendiğini belirterek, 2003 yılında işlenen petrolün yüzde 8'inin TPIC'e, yüzde 2'sinin Alaaddin Middle East şirketine ve yüzde 90'ının da TPAO'ya ait olduğunu söyledi. 
     Batman Rafinerisi'nin diğer rafinerilerden farkının burada tamamen yerli ham petrol üretilmesi olduğunu ifade eden Yakut, şunları söyledi 
     ''Bölgemizde üretilen petrolü işleyerek milli ekonomiye katkı sunuyoruz. Yani dışarıya para döviz ödemeden Türkiye Petrolleri ve diğer firmaların ürettiği yerli ve milli ham petrolü işleyerek 2003 yılında yaklaşık 442 trilyon liralık hasılat elde edilmiş ve devlete 193 trilyon lira vergi ve fon geliri sağlanmıştır. 2004 yılının ilk 10 ayında ise 370 trilyon liralık brüt hasılat yapılmıştır.'' Yakut, rafineri işçilerinin daha verimli olmaları için sorumluluk içinde çalışmaya devam etmeleri gerektiğini ve görevlerinin rafineriyi ileriye taşımak olduğunu sözlerine ekledi. 
     Konuşmalardan sonra, şirkette 5, 10, 15, 20, 25 ve 30 hizmet yılını dolduran personele kıdem armağanları takdim edildi. Program işçiler onuruna verilen yemekle sona erdi. 
     
</TEXT>
</DOC>
