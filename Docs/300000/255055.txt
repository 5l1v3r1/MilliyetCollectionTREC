<DOC>
<DOCNO> 255055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko11.html </URL>
<DATE> 2004/07/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ziraat Bankası İlk altı aya göre, karlılıkta bir numara olacağız... 
</HEADLINE>
<TEXT>

     Ziraat Bankası Genel Müdürü Can Akın Çağlar, geçen yıl karlılıkta ikinci sırada yer alan Banka'nın ilk altı aylık sonuçlara göre karlılıkta bir numaraya oturacağını düşündüğünü açıkladı. 
     Can Akın Çağlar, A.A muhabirinin bankanın altı aylık bilançosu, takipteki krediler ve müteahhitlerin teminat mektubu sıkıntısına ilişkin sorularını yanıtladı. 
     Banka'nın ilk 6 aylık faaliyet sonuçlarına ilişkin, ''İlk altı aylık sonuçlara göre, karlılıkta herhalde bir numaraya oturacağız'' yorumunda bulunan Çağlar, önümüzdeki günlerde yapacağı bir basın toplantısı ile ayrıntıları açıklayacağını ifade etti. 
     
     TAKİPTEKİ KREDİLER 
     Çağlar, Kamu bankalarının takipteki kredilerinin toplam kredilere oranının geçen yıl sonu itibariyle yüzde 34'ü bulduğunun hatırlatılması üzerine, bu rakamın Emlak Bankası'nın birleşme zararından kaynaklandığını belirterek, şöyle devam etti 
     ''Emlak Bankası'nın birleşme zararı 1.9 katrilyon. Hem bizde hem de Emlak Bankası'nda duble kayıt var. Emlak Bankası bizle birleştirilince, buradaki aktif pasif arasındaki menfi farkı ben alacak olarak yazdım. Geçen yıl benim karlılığım 1.5 katrilyon lira olması gerekirken, Emlak Bankası'nın bu işleminden dolayı 542 trilyon lira karşılık ayırıp zarar yazdım.'' Bunun sonucunda Ziraat Bankası'nın takipteki kredilerinin 2.2 katrilyon lira göründüğünü anlatan Çağlar, ''Ama bunun 1 katrilyon 933 trilyon lirası Emlak'tan gelen fiktif bir zarar. Bunu karşılık ayırdığım için kayıtlarımdan siliyorum. Geriye 280 trilyon civarında takipteki alacağım kalıyor, bunlarla ilgili de tüm karşılıklar ayrılmış durumda'' diye konuştu. 
     
     ''ZİRAAT TAŞIT VE KONUT KREDİSİ VERİYOR'' 
     Ziraat Bankası'nın taşıt ve konut kredilerinin açılıp açılmadığının sorulması üzerine Çağlar, kamuoyunda bu konunun yanlış anlaşıldığını söylerken, bu kredilerin açık olduğunu ifade etti. 
     Bu kredilerdeki faiz oranlarını biraz yukarı çekince ilk zamanlardaki cazibesini kaybettiğini anlatan Çağlar, diğer bankaların da faiz oranlarını yukarı çekmesiyle sistemdeki tüketici kredilerinde yavaşlama görüldüğünü vurguladı. 
     
     YURTDIŞI MÜTEAHHİTLERİNİN TEMİNAT MEKTUBU SORUNU 
     Yurtdışı müteahhitlik hizmeti verenlerin teminat mektubu sorunu konusunda ise Çağlar, burada değişik bir yol izlenmesinin söz konusu olmadığını belirtirken, ''yurtdışında iş yapan müteahhitlere teminat mektubunu, şu anki mali yapısıyla bu işi yapıp yapamayacağına bakarak veriyoruz'' dedi. 
     Teminat mektubu verirken, firmanın kredibilitesine baktıklarını anlatan Çağlar, ''Yurtdışında iş alması benim o şahıs adına mektup vermem anlamına gelmiyor'' diye konuştu. 
     Bu alandaki bazı firmaların yüzlerce trilyon nakit kredi batağına girdiğine işaret eden Çağlar, ''bunları çevirme konusunda zorlanan bir firmanın yurtdışında bir iş alması ve benim de bunun karşılığında teminat mektubu vermem bizi yaşanan onlarca kötü örneğin bir yeni örneği haline getirir'' şeklinde konuştu. 
     Bazı küçük bankalarının yurtdışında limitlerinin olmaması ve bazı bankaların bu alandaki teminat mektuplarının uzun vadeli olması nedeniyle, karlılığının düşük olması sonucu limitlerini burada kullanmak istememelerinin de müteahhitleri sıkıntıya soktuğunu kaydeden Çağlar, bu konuda ekstra bir kolaylık düşünmediklerini, zaten ellerinden geleni yaptıklarını sözlerine ekledi. 
     
</TEXT>
</DOC>
