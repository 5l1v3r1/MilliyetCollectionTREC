<DOC>
<DOCNO> 264238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/dunya/adun.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuştan imparator 
</HEADLINE>
<TEXT>


ABD Başkanı Bush'un 2 Kasım seçimlerindeki Demokrat rakibi John F. Kerry'nin İngiliz kralları 2. ve 3. Henry'nin soyundan geldiği, Korkunç İvan ve Arslan Yürekli Richard ile de kan bağı bulunduğu belirlendi 

DIŞ HABERLER SERVİSİ 


ABD'de Demokratik Parti'nin başkan adayı John F. Kerry'nin, başta İngilizler olmak üzere Avrupa'daki çoğu kraliyet ailesiyle akrabalık ilişkisi olduğu, hatta Rus Çarı Korkunç İvan ile de kan bağına sahip olduğu belirlendi. 
İngiliz aristokrat ailelerinin soy ağaçlarını araştıran Burke's Peerage adlı kuruluşun yaptığı araştırmaya göre, Kerry, İngiliz kralları II. ve III. Henry'nin soyundan geliyor. 

Bizans'la da kan bağı varmış 
Guardian gazetesine demeç veren Burke's Peerage'nın yöneticisi Harold Brooks - Baker, Kerry'nin kraliyet bağlantısının annesi Rosemary Forbes'tan geldiğini belirtti. Uzmanlar, Kerry'nin anne tarafının son derece geniş bir aile olduğunu ve bu ailede birçok baron ve baronesin bulunduğunu kaydettiler. Baker, aylar süren araştırmalar sonucunda, Kerry'nin İngiliz Kraliyet ailesinden başka, Fransız, İsveç, Norveç, Danimarka, Arnavutluk kralları, Rus, Bizans ve İran hanedanları ile kan bağı bulunduğunun belirlendiğini bildirdi. 

Arslan Yürekli'yle de akraba 
Kerry'nin kan bağı olan diğer ünlü isimler arasında Üçüncü Haçlı Seferi'ni yöneten İngiltere Kralı Arslan Yürekli Richard, Fransa Kralı Henry I ile eşi Anne ve Rus Çarı Korkunç İvan da bulunuyor. 
ABD'de mart ayı başlarında "MyFamily.com" adlı gen analiz sitesinin yaptığı araştırmada da, Kerry'nin ABD Başkanı George W. Bush ile dokuzuncu dereceden kuzen olduğu ortaya çıkmıştı. Aynı araştırmada Başkan Bush'un da Prenses Diana ve İngiltere başbakanlarından Winston Churchill'le uzak akraba olduğu belirlenmişti. 

Kraliyet ailesi kazandırıyor 
Baker, ABD'de bugüne kadar başkanlık seçimlerinde hep İngiliz Kraliyet Ailesi'yle kan bağı olan adayların galip geldiğini belirterek, 2 Kasım'daki seçimlerde de Kerry'nin zaferle çıkmasının yüksek bir ihtimal olduğunu ifade etti. 

Meydan okuyan kadını seviyor 

DIŞ HABERLER SERVİSİ 

Krallarla akraba, asil bir sülaleden geldiği saptanan John F. Kerry, Washington Post gazetesine kadınlar hakkındaki düşüncelerini anlattı. Bir kadında ne gibi özellikler aradığı şeklindeki bir soruyu yanıtlayan Kerry şunları söyledi "Öncelikle kalbinizin daha hızlı çarpmasını sağlamalı. Heyecanlandırmalı. Kadın olmasından mutlu olduğunu belli etmeli. Flört etmesini bilmeli, eğlendirici olmalı. Zeki, kendine güveni olmalı. Tabii ki, seksi ve meydan okuyan biri olmalı." Son zamanlarda en çok hangi artisti beğendiği de sorulan Demokrat Başkan adayı, "Sanıyorum Charlize Theron oldukça olağanüstü. Ayrıca Catherine Zeta Jones ve Marilyn Monroe'ya da hayranım" karşılığını verdi. 



</TEXT>
</DOC>
