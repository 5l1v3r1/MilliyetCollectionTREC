<DOC>
<DOCNO> 265595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/spo03.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşı biz yönettik 
</HEADLINE>
<TEXT>


Rumen teknik adam, 3 - 1 kazandıkları Konya maçından da iyi oynadıklarını savundu, "Sahaya iyi yerleştik. Birçok pozisyon bulduk, ne yazık ki çoğunu değerlendiremedik" dedi 

ERHAN TELLİ 


İlginç teşhis 
GALATASARAY Teknik Direktör Gheorghe Hagi, Çaykur Rizespor önünde iyi mücadele ettiklerini ve galibiyeti hak ettiklerini söyledi. Oynadıkları futbolu beğenen Rumen hoca, "Birçok pozisyon bulduk, ancak değerlendiremedik. Oyuncularımız çok çalıştı. Herhalde son 30 metrede daha dikkatli olsaydık, daha çok gol atabilirdik. Bu savaşı biz yönettik, sahaya iyi yerleştik. Topu tuttuk. İlk maçtan daha iyi oynadık, onun için memnunum" diye konuştu. 

'Keyifle gelsinler' 
DEFANSTA daha fazla dikkatli olmaları gerektiğinin de altını çizen Hagi, "İlk kaleye geldiklerinde gol atıyorlar" yorumunu yaptı. Gheorghe Hagi, maç günü broşüründe ise çarpıcı açıklamalar yaptı. Galatasaray'ın hocası, "Futbolculara yeniden futbol oynama, antrenman keyfini kazandırmam gerekiyor. Florya'ya idman yapmaya keyifle gelsinler ve çalışma azminde olsunlar. Bu keyifi almayan ve hissetmeyen Florya'ya gelmeyebilir de" dedi. 

'Birliği hissetmedim' 
SARI - Kırmızılılar'ın Florya'yı evi gibi düşünmeleri gerektiğini kaydeden genç teknik adam, "O evde yaşamak istemiyorsan mutlu olmak için ayrılmak zorundasın" ifadelerini kullandı. Başarı için birlik olunması gerektiğini kaydeden Hagi, şöyle devam etti "Galatasaray'a ilk geldiğimde teknik direktör olmayı kafama koymuştum. 2.5 sene sonra döndüğümde geride bıraktığımız birlik ve beraberliği hissetmedim. Biraz kopukluk vardı". 

Cim-Bom'dan hakem isyanı 

Saha kenarında tedavi olan Tomas'ın, oyuna girmek için beklediği sırada gelen gol Sarı - Kırmızılılar'ı çileden çıkardı. Hagi bu duruma çok sert tepki gösterdi 

Kenarda unutuldu 
TEDAVİSİ tamamlanan Tomas'ın, oyuna girmek için işaret beklediği anda Çaykur Rizespor'un Cem Baki ile golünü bulması Galatasaray'da büyük tepki çekti. Hırvat futbolcu yaklaşık bir dakika boyunca yardımcı hakem Aytekin Durmaz'ın yanında beklemek zorunda kaldı. Durmaz ile orta hakem Metin Aydoğan göz göze gelemeyince Tomas oyuna giremedi. 

Büyük öfke 
TECRÜBELİ defans oyuncusu, golü kenardan izlemek zorunda kaldı. Bu durum Teknik Direktör Gheorghe Hagi'yi çileden çıkardı. Tomas da, yardımcı hakeme sert tepki gösterdi. İlk yarının bitiş düdüğüyle birlikte Hagi, "Görmüyor mu, kör mü" şeklinde sinirli hareketler yaparak, Basın İlişkiler Sorumlusu Turgay Vardar'dan hakemi uyarmasını istedi. 




</TEXT>
</DOC>
