<DOC>
<DOCNO> 287733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko25.html </URL>
<DATE> 2004/11/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Otomobil'de iç pazar ithalata teslim... 
</HEADLINE>
<TEXT>

     Türkiye'de yılın 10 aylık bölümünde otomobil satışları yüzde 147 artışla 370 bin 466 adede yükselirken, ithal modellerin pazar payı yüzde 70 olarak gerçekleşti. 
     Otomotiv Sanayii Derneği'nden OSD yapılan açıklamaya göre, iç pazardaki toplam taşıt aracı satışları, Ekim ayında gerçekleşen 57 bin 155 adetlik satışla, 10 aylık dönemde 616 bin 417 adede yükseldi. Satışlar, Ekim ayında geçen döneme oranla yüzde 14, 10 aylık dönemde ise yüzde 126 arttı. 
     Ocak-Ekim dönemi otomobil satışları, yüzde 147 artışla 370 bin 466 adet olarak gerçekleşirken, bunun 111 bin 336'sı yerli, 259 bin 130 adedi ithal modellerden oluştu. Yerli otomobil satışlarındaki artış yüzde 124, ithal otomobil satışlarındaki artış ise yüzde 159 olarak hesaplandı. 
     Otomobilde ithalatın pazar payı, Ekim ayında yüzde 64, Ocak-Ekim döneminde yüzde 70 gibi yüksek bir oranda gerçekleşti. 
     OSD açıklamasında, Mayıs ayında zirveye ulaşan talebin, vergi artışlarının etkisi ile yüzde 30 kadar düşerek, Haziran ayından beri yatay seyrettiği kaydedildi. 
     
     ÜRETİM 715 BİN 643 ADETE YÜKSELDİ 
     OSD verilerine göre, toplam motorlu araç üretimi geçen yılın aynı dönemine göre, Ekim ayında yüzde 23 artışla 73 bin 334 adede yükseldi. 
     Motorlu araç üretimi, 10 aylık dönemde de yüzde 64 artışla 715 bin 643 adet olarak belirlendi. 10 aylık otomobil üretimi, geçen yılın aynı dönemine oranla yüzde 65 oranında artarak 373 bin 640 adet oldu. 
     Ocak-Ekim döneminde, üretim artışı minibüste yüzde 135, büyük kamyonda yüzde 90, midibüste yüzde 74, kamyonette ve küçük kamyonda yüzde 61, otobüste yüzde 22 oranında gerçekleşti. 
     Bu dönemde, traktör üretimi de, yüzde 42 artarak 34 bin 387 adet oldu. 
     
     İHRACAT 10 AYDA YÜZDE 45 ARTTI 
     Türkiye'nin 10 aylık toplam motorlu araç ihracatı yüzde 45 artarak 421 bin 430 adede ulaştı. 
     Geçen yılın aynı döneminde, sektörün toplam ihracatı 290 bin 812 adet olarak gerçekleşmişti. 
     Bu yıl, Ocak-Ekim döneminde otomobil ihracatı yüzde 47 artışla 251 bin 704'e, ticari araç ihracatı yüzde 48 artışla 161 bin 235'e yükselirken, traktör ihracatı ise yüzde 16 azalışla 8 bin 491 adete geriledi. 
     2004 yılı Ocak-Ekim dönemi sektör ihracatı, geçen yılın aynı dönemine göre yüzde 52 artışla 7 milyar 977 milyar doları buldu. 
     10 aylık dönemde, hafif araç pazarında sektörün ilk üç büyük ihracatçısı Oyak Renault 109 bin 963 adet otomobil, Ford Otosan 108 bin 646 adet hafif ticari araç, Toyota ise 96 bin 469 adet otomobil ihraç etti. 
     Açıklamada, Ekim ayının son haftasındaki ÖTV artışının 2 günlük uygulama süresi ertelemesi nedeni ile talebi öne çektiği bildirildi. 
     Bu nedenle ÖTV artışının pazarda daralma etkisini Kasım ayından itibaren göstermeye başlamasının beklendiği belirtilen açıklamada, Ekim ayında talepteki azalmaya bağlı olarak ticari araçlarda üretimin gerilediği, ihracat artışının devam ettiği kaydedildi. 
     
</TEXT>
</DOC>
