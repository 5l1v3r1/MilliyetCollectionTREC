<DOC>
<DOCNO> 266493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/sazak.html </URL>
<DATE> 2004/08/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bergama savaşı 
</HEADLINE>
<TEXT>


Ovacık altın madeni işletmesinde üretimin Danıştay kararı nedeniyle İzmir Valiliği'nce durdurulmasının yol açtığı tepkiler sürüyor. 
Çevrecilerden sonra madencilerin de eyleme geçeceğini yazmıştık. 
'Hopdediks' Bayram Çavuş'un torunu Günay Candan'ın da içinde bulunduğu Normandy Madencilik çalışanları, Ovacık'ta faaliyete yeniden başlanması yönünde valiliğe başvurdular. Ancak yargı kararları ortadayken idarenin böyle bir tasarrufta bulunması olanaklı değil. 
İzmir Barosu'ndan avukat Arif Ali Cangı baştan beri davayı takip ettiği için, 'Konusu suç olan emir de uygulanmaz, emir verilmiş olması, uygulayanı sorumluluktan kurtarmaz' şeklinde bir not geçerek, Normandy Madencilik A.Ş ve İzmir Valiliği'ni uyardı. 
Burhan Kuzu'nun torununun ise şirket tarafından kullanıldığı öne sürülüyor. 
İzmir Tabip Odası, İzmir Barosu, Maden Mühendisleri Odası dışında TEMA, 68'liler Vakfı, Çağdaş Yaşamı Destekleme Derneği gibi sivil inisiyatifleri de temsil eden 'Elele Platformu' sözcüsü Dr. Ahmet Soysal ve Dr. Zeki Gül bir açıklama gönderdiler. Çevreciler, madende çalışanların 'ekmekle vicdanları arasında sıkışan' köylüler şeklinde gösterilemeyeceğini, Bergama'da halk sağlığı ve toplumsal çıkarların kişisel kaygıların önünde tutulması gerektiğini savunuyorlar. 
Danıştay'dan önce İzmir 1. İdare Mahkemesi'nin 15 Ekim 1977 tarihli kararında, Anayasa'daki yaşam hakkının çevresel boyutu öne çıkarılarak şöyle denilmektedir 
'Çevresel Etki Değerlendirme ÇED ve bilirkişi raporlarında öngörülen olası risk faktörleriyle çalışan ve bu riskin gerçekleşmesi halinde doğrudan veya çevrenin bozulmasıyla dolaylı olarak insan yaşamını etkileyeceği kesin olan siyanürlü liç yöntemi ile altın madeni işletilmesine izin verilmesi yolundaki işlemde kamu yararına uygunluk bulunmamaktadır.' 
Normandy Madencilik A.Ş. Genel Müdürü Sabri Karahan'dan da bir mektup aldık. Karahan, Danıştay'ın sadece yürütmeyi durdurma kararı verdiğini ve karar incelendiğinde 'Türkiye'de siyanür liçi yöntemiyle altın madenciliği işletmesinin yapılmasının yasaklanmadığını' savunuyor. 
Karahan'a göre maden karşıtı grupların amacı çevreyi korumak değil, Türkiye'de altın madenciliği yapılmasını engellemek 
Ancak Normandy yöneticilerinin bu tezi fazla inanılır bulunmuyor. Çünkü Avustralyalı şirket, Ovacık'tan çıkarılan altını 'hammadde olarak' dışarıya götürüyor ve maden İsviçre'de işleniyor. Bu denetimsizlik sonucu 3 yıldır çıkarılan altının 13 değil, 30 tondan az olmadığı öne sürülüyor. 
Siyanür liçi yönteminin zararları nedeniyle Sağlık Bakanlığı'nın deneme izninin iptaline ilişkin de İzmir 3. İdare Mahkemesi'nin 16.7.2004 tarihli kararı var. 
Bu şartlarda maden nasıl açılacak 



</TEXT>
</DOC>
