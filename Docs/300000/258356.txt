<DOC>
<DOCNO> 258356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas07.html </URL>
<DATE> 2004/07/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TDK'dan ilginç istekler... 
</HEADLINE>
<TEXT>

     
     Halide Tayyar 
     

Türk dilinin temel sorunları ile uğraşan Türk Dil Kurumu TDK yöneticileri, zaman zaman internet adreslerine gelen ilginç talep ve sorularla karşılaşıyor. 
     TDK'ya başvuran bir kişi, TDK'dan sevdiği kadına hitap edeceği bir sıfat üretmesini isterken, bir öğrenci okula vereceği savunma yazısı için, bir başka kişi ise kendisini terkeden eşine yazacağı mektup için TDK'dan yardım istedi. 
     Bir kişi, yarış atlarına İngilizce isim verilmesinin önlenmesini isterken bir başka kişi de TDK'nın İnternetteki sözlüğünde, ''pancar pezik değil mi, yürek ezik değil mi'' türküsünde geçen ''pezik'' kelimesine yer verilmemesinden yakındı. 
     A.A muhabirinin edindiği bilgiye göre, İnternette açtığı ''tdk.org.tr'' sayfasında vatandaşların dille ve kelimelerin anlamlarıyla ilgili sorularını yanıtlayan TDK yetkilileri, zaman zaman da ilginç isteklerle karşılaşıyor. 
     TDK'ya bu sayfa üzerinden başvuran bir kişi, Türkçe'de yetersizlik yaşadığını belirterek TDK'dan yardım talebinde bulundu. 
     Sevdiği kadına herkes tarafından kullanılan ''aşkım, hayatım'' gibi basit tanımlamalarla hitap etmek istemediğini belirten kişi, TDK'ya gönderdiği e-mail mesajında şunları kaydetti 
     ''Ben herkesin herkese kullanabileceği bir sözcük ile sevdiğim insana seslenmenin, sevgime ve duygularıma haksızlık olacağını düşünmekteyim. Bu konuda sizden talebim, Türkçe'de yetersizlik yaşadığım, bu herkesin herkese duyamayacağı bana özel sevgiyi sıfatlama probleminin çözümlenmesi. Ben sevdiğim bayana sesleneceğim ve benim sevgimi dereceleyecek bir söz veya sıfat istiyorum. Şu an Türkçemizde olmadığını biliyorum. Bu konudaki üreticiliğinizi benim için esirgemeyeceğinizi umuyorum.'' 
     
     ''NASIL DAHA AZ CEZA ALABİLİRİM '' 
     Kopya çekerken yakalanan bir öğrenci de okula vereceği savunma yazısı için TDK'dan yardım istedi. 
     Fizik dersinden kopya çekerken yakalandığını belirten bir öğrenci de TDK yöneticilerine şöyle seslendi 
     ''Suçlu olduğumu biliyorum ama bir hata yaptım işte. Çok kötü durumdayım, ailem bilmiyor. Babam duyarsa kemiklerimi kırar. Bir hafta içinde okuldan savunmamı istediler. Size yalvarıyorum, savunmamı yazmamda bana yardımcı olun... Okuldan atılabilirim. Nasıl savunma yazayım ki, az ceza alayım Ne olur bana yardım edin. Sizi seviyorum.'' 
     
     ''EŞİM BENDEN BOŞANMAK İSTİYOR'' 
     Bir başka kişi de kendisine terk eden eşine yazacağı mektup için TDK'dan yardım talebinde bulundu. 
     Eşinin boşanmak istediğini ve kendisini terk ederek annesinin yanına gittiğini belirten kişi, TDK'ya gönderdiği mesajda, ''Ne yaptıysam geri getiremedim. Son umudum sizsiniz. Eşime beni affetmesini sağlayacak bir mektup yazmak istiyorum ama bir türlü beceremiyorum. Hiç olmazsa mektubun başlangıç kısmını siz yazar mısınız İki çocuğumla ortada kaldım, lütfen bana yardım edin'' dedi. 
     
     ''YARIŞ ATLARINA İNGİLİZCE AD VERİLMESİNİ ÖNLEYİN'' 
     TDK'ya başvuran bir kişi de TDK'dan ''Kişi Adları Sözlüğü''nden sonra bir de ''Hayvan Adları Sözlüğü'' hazırlamasını istedi. 
     Hayvan adlarında müthiş bir yabancılaşma olduğunu belirten bu kişi, yarış atlarının isimlerinin çoğunlukla yabancı olduğunu, insanların evcil hayvanlarına yabancı isimler verdiğini ifade ederek, şunları kaydetti 
     ''Sizden ricam, bir de Hayvan Adları Sözlüğü hazırlayın. Köpeklere, kedilere, kuşlara ve en önemlisi yarış atlarına Türkçe isimler teklif edin. Bence Türkiye Jokey Kulübü ile işbirliğine geçip yarış atlarımıza İngilizce ad verilmesini de önlemelisiniz.'' 
     
     ''ŞİMDİ BEN KAÇ YAŞINDAYIM '' 
     Öte yandan bir kişi de TDK'dan yaş hesaplamalarıyla ilgili tartışmaya açıklık getirmesini ve kendi yaşını hesaplamasında yardım etmesini istedi. 
     2 Ekim 2003 tarihinde tam 25 yaşında olduğunu, doğumundan buyana tam 25 yıl geçtiğini belirten kişi, ancak ertesi gün 26'dan gün aldığını ve artık 25 yaş ile alakası kalmadığını ifade etti. Bu kişi de TDK'ya gönderdiği mesajda, sorusuna şöyle yanıt istedi 
     ''26 yaşın-da-yım derken 'de, da' eki yer belirttiğine göre ve ben 25 yaşını bitirmiş olduğuma göre 25'in içinde olmam mümkün değil. Kısacası ben diyorum ki, ben 26 yaşındayım. Size sorum, TDK benim yaşım hakkında ne diyor Cevabınızı dört gözle bekliyorum.'' 
     
     ''PANCAR PEZİK DEĞİL Mİ '' 
     TDK'ya başvuran bir kişi, Sezen Aksu'nun bir şarkısında geçen ''füsunkar'' kelimesinin anlamını sorarken, iki ayrı kişi de sonu ''bici'' ve ''lebi'' ile biten kelimelerin kendilerine bildirilmesini talep etti. 
     Bir başkası ise TDK'nın İnternetteki sözlüğünde köşe anlamına gelen ''büküç'' kelimesi ile ''Pancar pezik değil mi, yürek ezik değil mi'' türküsünde geçen ''pezik'' kelimesine yer verilmemesinden yakındı. 
     Bir diğer kişi de bir arkadaşının kendisine ''eksantirik'' dediğini belirterek bu kelimenin kötü bir anlama gelip gelmediğini sordu. TDK'dan kelimenin anlamını kendisine bildirmelerini isteyen bu kişi de ''Kötü bir şey demekse, arkadaşım hakkında dava açacağım'' dedi. 
     Öte yandan TDK'ya gelen sorular arasında, ''Kim 500 Milyar İster'' yarışmasında sorulan ''Çarmık'' kelimesinin doğru cevabı, ''erkek hemşire'' tabirinin doğru olup olmadığı, K harfinin alfabedeki okunuşunun ''ke'' mi yoksa ''ka'' mı olduğu, ''Liboş'' kelimesinin ''li boş'' şeklinde bitişik bir sözcük mü olduğu, ''talimat'' kelimesinin tekil mi, yoksa çoğul mu olduğuna ilişkin sorular da yer alıyor. 
     
</TEXT>
</DOC>
