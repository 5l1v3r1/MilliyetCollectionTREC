<DOC>
<DOCNO> 278580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/guncel/gun02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar da artık türban takamaz 
</HEADLINE>
<TEXT>


Almanya'nın Hessen eyaletinde alınan kararla, diğer eyaletlerdeki gibi yalnız öğretmenlere değil, tüm kamu çalışanlarına türban yasağı geldi 

FRANKFURT Milliyet 

Almanya'nın Hessen Eyalet Meclisi, kamu hizmetinde çalışan kadınların türban takmalarını yasaklayan yasa tasarısını kabul etti. 
Hessen Saarland, Baden - Württemberg ve Aşağı Saksonya'dan sonra Almanya'da türbanı yasaklayan dördüncü eyalet oldu. Ancak Hessen Eyalet Meclisi'nin kararı, diğer eyaletlerde kabul edilen yasalardan farklı. Sadece öğretmenleri değil, tüm kamu çalışanlarını kapsıyor. Ayrıca diğer dinlere ait sembollerin taşınmasına da izin veriyor. 

'Anayasaya aykırı' 
Hıristiyan Demokrat Birlik Partisi CDU milletvekillerinin oylarıyla kabul edilen yasaya, Sosyal Demokrat Parti SPD , Yeşiller ve Hür Demokrat Parti FDP ise anayasaya aykırı olduğu gerekçesiyle onay vermedi. CDU Meclis Grup Başkanı Franz Josef Jung, "Türban dini değil, demokratik hukuk devletinin temel değerlerini hedef alan siyasi bir sembol. Bu yüzden devlet hiçbir memurunda türbanı tolere edemez" dedi. Jung, bu kararla anayasaya bağlılıklarını yerine getirdiklerini de söyledi. 

'İslamcılara koz verildi' 
Muhalefet, yasağın Anayasa Mahkemesi'nden döneceği görüşünde. SPD Grup Başkanı Jüngen Walter yasağın, vergi beyannamelerini kontrol eden ya da kimlik çıkartan memurları da kapsamasının gereksiz olduğunu belirtti. 
Hıristiyanlığa ait sembollerin yasak kapsamı dışında tutulmasının anayasaya aykırı olduğunu vurgulayan Walter, "Yasa, Müslüman kadınları anayasa düşmanı ilan ediyor. Amaçları partinin aşırı muhafazak r kanadına mesaj vermek" dedi. FDP Milletvekili Ruth Wagner ise "Yasanın kısa sürede mahkemede tartışılacağı çok açık" diye konuştu. 
Yeşiller de CDU'yu, dinlerarası uçurumu derinleştirmek, entegrasyonu baltalamak ve radikal İslamcıların eline koz vermekle suçladı. 


</TEXT>
</DOC>
