<DOC>
<DOCNO> 251929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy06.html </URL>
<DATE> 2004/06/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
TCK değişiyor... 
</HEADLINE>
<TEXT>

     TBMM Adalet Komisyonu'nda, Türk Ceza Kanunu'nda TCK değişiklik öngören tasarının görüşmelerine başlandı. Adalet Bakanı Cemil Çiçek, yargı alanında yapılacak önemli açılımların ve atılımların omurgasını Türk Ceza Kanunu'nda yapılacak değişikliğin oluşturduğunu bildirdi. 
     TBMM Adalet Komisyonu, Türk Ceza Kanunu'nda değişiklik yapan tasarının görüşmeleri için AK Parti Zonguldak Milletvekili Köksal Toptan başkanlığında toplandı. 
     Adalet Bakanı Çiçek, komisyonda yaptığı sunuş konuşmasında, tasarının oluşumuna katkıda bulunan herkese teşekkür etti. TCK'nın temel yasa niteliği taşıması nedeniyle herkesi ilgilendirdiğini belirten Çiçek, ''Belki Anayasa'dan sonra bir hukuk devletinde en önemli yasa ceza kanunudur. Anayasa'da yazılı hak ve özgürlüklerin kullanılıp kullanılmaması ya da o özgürlüklerin ne anlama geldiği ceza kanununa bağlıdır. Bir ülkede demokrasinin varlığını ya da yokluğunu, demokrasinin standardını tahmin edebilmek, değerlendirme yapabilmek için o ülkenin anayasası ve ceza kanununa bakmak yeterlidir. Ne kadar demokrasi vardır ya da yoktur un en önemli ölçüsü bir yandan anayasa bir yandan ceza kanunudur'' dedi. 
     Ceza yasalarının bunun ötesinde toplumda huzuru, barışı, hukuk devletinin tesisini sağladığını bildiren Çiçek, toplumda kişilerin ilişkilerini güven içinde sürdürmelerinin, ekonomik istikrar başta olmak üzere toplumun her kesiminde, devlet faaliyetlerinin her alanında istikrarın sağlanmasının da ceza yasalarına bağlı olduğunu söyledi. 
     
     ''ZİHİNSEL DEĞİŞİM'' 
     İçinden geçilen dönemde Türkiye'de birçok alanda ''Sessiz ve derinden bir zihinsel değişim'' yaşadığını kaydeden Bakan Çiçek, şunları söyledi 
     ''Yargı reformunun temelinde Ceza Kanunu Tasarısı'nın yasalaşması var. Bu zihinsel değişim ceza kanunlarımıza yansımıyorsa bundan beklenen faydayı sağlamak mümkün değil. Yargı reformu bu değişimin merkezindedir. Yargı alanında yapılacak önemli açılımların, atılımların omurgasını Ceza Kanunu teşkil etmektedir. 
     Bölge adliye mahkemelerinin hayata geçirilmesi Ceza Kanunu'nun bir an evvel yasalaşmasına bağlıdır. Çağdaş hukuk usulü ve ceza infaz sistemindeki değişiklikler de Ceza Kanunu ile alakalıdır. Bunun bir an evvel yasalaşması şartıyla bu yasalar da bir an evvel yürürlüğe girecektir.'' 
     
     TÖRE CİNAYETLERİ 
     Avrupa Birliği açısından da TCK tasarısının yasalaşmasının önem taşıdığını belirten Çiçek, yürürlükteki yasadaki bazı hükümlerin Türkiye'yi belli noktalarda tartışılır hale getirdiğini bildirdi. Bazı konuların tartışılmasının biraz da iç talepten kaynaklandığını belirten Çiçek, bu tartışmalı konulara ''Töre cinayetleri''ni örnek verdi. Bakan Çiçek, ''Kabul edilmeyen ancak kültür yansıması veya alışkanlık, bir kötü gelenek'' olarak gündeme gelen töre cinayetleri ile bağlantısı olan hükümlerin değiştirilmesi ile ilgili talebin karşılanmasının da tasarının yasalaşmasına bağlı olduğunu söyledi. 
     Toplumda ortaya çıkan ihtiyaçları karşılamak için zaman zaman işkencenin önlenmesi gibi bazı konularda TCK'da değişiklikler yapıldığına dikkat çeken Çiçek, tasarının yasalaşması durumunda ihtiyaçların bütünlük içinde karşılanabileceğini bildirdi. 
     
     ''O ZAMAN, HİÇ OLMAZ'' 
     Bakan Çiçek, tasarının eksiklikleri olabileceğini, bir temel yasada herkesin bulunduğu noktaya, siyasi kanaatine, beklentisine göre her zaman itirazlarla karşılaşmanın mümkün olduğunu da kaydetti. ''70 milyonun tamamını memnun edecek bir temel yasayı çıkarmak tabiatıyla zordur'' diyen Çiçek, tasarı ile ilgili olarak ortaya çıkabilecek eksikliklerin görüşmeler sırasında giderilmesine çalışılacağını ifade etti. 
     Bu tür düzenlemeler söz konusu olduğunda genellikle ''Konu önemlidir ama yeteri kadar zaman yoktur'' denildiğini ifade eden bakan Çiçek, ''O zaman, hiç olmaz. Yeteri kadar zaman ifadesinin ucu açıktır. 1985'den beri bu tartışmalar ülkenin gündemindedir. Bir 20 yıl versek sonunda yine Yeterince zaman yoktur denilecek. Yeteri kadar zaman verilsin ama ucu açık olmasın.'' Adalet Bakanı Çiçek'in sunuş konuşmasından sonra tasarının tümü üzerindeki görüşmelere başlandı. 
     
</TEXT>
</DOC>
