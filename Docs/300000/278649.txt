<DOC>
<DOCNO> 278649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/tamer.html </URL>
<DATE> 2004/10/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Mazgal ve rögar kapağına AB standardı 
</HEADLINE>
<TEXT>


Önceki akşam eve bir gittim ki, kızımın öfkesi burnunda. Yağmura teslim olan güzel İstanbul'umuzda işe gidemediğinden çok, mahsur kaldığı evimizde TV başında izlediği dehşet verici sel görüntülerine sinirlenmiş. Suların içinde yüzen arabalar, Alibeyköy sakinlerini 50 gün arayla 2 kez evlerinden - barklarından eden, önümüzdeki günlerde de bir üçüncüsünün tekrarlanmayacağının garantisi olmayan, "her yoğun yağmurla geliyorum" diyen sel felaketi... 
Genelde çok mantıklıdır kızım, ama bu kez karşıma dikilmiş "Ben Brüksel'e yazacağım, bizi AB'ye almasınlar. Çabuk bana bir adres bul " diyor. Hoppalaaaa... Gün boyu İstanbul'un sorunlarıyla boğuşarak yazımı zamanında ulaştırıp, yorgun - argın eve dönmüşüm. Kızımda hiç alışık olmadığım bu celallenme de neyin nesi TV kanalları arasında dolaşıp bana halkın perişanlığını izlettiriyor. Yağmura yenik düşen mahallelerde perişan haldeki insanlar, neredeyse ağız birliği etmişlercesine "Bu halimizle Avrupa bizi alır mı AB'ye girmek istiyorsak, önce yağmurda İstanbul'u sel götürmesinin önüne geçilsin" diye haykırıyorlar. 

Tebeşir tozu bile... 
Hiç merak etmeyin, AB ile müzakereler sürecinde mazgal ve rögarların eni - boyu - yüksekliğinin kaç santim olacağı bile yazılı olarak belirlenecek. Tıpkı AB ülkelerinde olduğu gibi. Almanya'nın ücra köyünde mazgalın ölçüleri neyse, Alibeyköy'de de hatta Şırnak'ın köyünde de aynı olacak. 
Şehirleşmeden yolların standartlarına, çeşmeden akan suyun sertlik derecesinden okullarda tebeşirden çıkacak tozun öğrenci sağlığına zarar vermeyecek düzeye indirilmesine müzakere sürecinde aklınıza gelebilecek her konuda mevzuat ve kanunlarımız, başka bir deyişle müktesebatımız AB'ye uyumlaştırılacak. 

Yeni can simidi AB 
Dün sabah e - postama düşen mesajları da görünce anladım ki, toplumumuzun yeni can simidi Avrupa Birliği. Bundan böyle ülkemizdeki her türlü haksızlık, çarpıklık, AB çıpasına endekslenerek eleştirilecek. Örneğin 20 yıllık gazeteci olduğunu belirten Ferhat Tunç'tan gelen e - postada çok haklı bir isyan var. Özgür Gündem gazetesinde 19 Ocak 2004'te yazdığı Leyla Zana ile ilgili bir yazısı nedeniyle "Adliyenin manevi şahsiyetini neşren tahkir ve tezyif ettiği" gerekçesiyle mahkemeye verilmiş. Bu arada Leyla Zana serbest bırakıldığı halde kendisinin yargılanmakta olduğundan yakınan Tunç, yazıda belirttiği eleştirilerinin, AB'nin İlerleme Raporu'nda da yer aldığına dikkat çekiyor. 

Müktesebat ve ben 
Tunç'un mesajını okurken, 9. Cumhurbaşkanı Süleyman Demirel'e hakaretten 16 ay paraya çevrilemeyen hapis cezasına çarptırılmam geldi aklıma. Genç meslektaşlarım herhalde artık "Balık baştan kokar" dedikleri için 16 ay hapisle cezalandırılmazlar, ama ben "sabıkalı" olarak kalacağım. 
Demirel'e karşı verdiğim mücadelede aldığım sabıka kaydını, şeref madalyası olarak kabul edebilirim etmesine de, hiç değilse yeniden hapis cezasına çarptırılırsam, 2 cezamı birden çekmek üzere hapse girmekten kurtulsam bu AB müktesebatına uyum sayesinde 
Gördüğünüz gibi AB üyeliği, toplumun her kesiminin yaşam standartlarına "değiyor". Üstelik de IMF gibi acıtmıyor. Tam tersine üye ülkelerin yaşam düzeyini yükseltiyor. Ancak bu süreç sadece bizi yönetenlerden değil, bizlerden de keyfiliği bırakıp kurallara uymamızı talep ediyor. Trafikteki halimizi düşünün Halkın işi de zor. 



</TEXT>
</DOC>
