<DOC>
<DOCNO> 268945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/ymese.html </URL>
<DATE> 2004/09/04/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Salladık, yıkamadık 
</HEADLINE>
<TEXT>



Kim ne derse desin, seyircisiz maç hiç çekilmiyor Seyirci olmayınca ne heyecan oluyor, ne de coşku. Bu tablo sahadaki takımları da olumsuz etkiliyor. Maçın bitiş düdüğü ile birlikte sevinen, hatıra fotoğrafı çektiren Gürcistan'dı. Konuk ekip savunma ağırlıklı bir futbol ortaya koydu, etten duvar oluşturdu. Oynamaktan çok oynatmamayı düşündü. Bu tabloda Ümit Milli Takımı'mız 90 dakika süreyle oyunu rakip alana yıktı, savunmayı salladı, ama yıkamadı. Galibiyet için herşeyi yaptık. Çok adamla baskı uyguladık. Ancak etten duvar ören Gürcistan başarılı bir savunma ortaya koyunca gruba beraberlikle başladık. Semih, Umut, Sabri ve Fahri'nin rakip kaleye yüklenişleri savunmada kaybolup gitti. 
Gürcistan maçın başlama vuruşu ile birlikte hep zamana oynadı, yere düşen kalkmadı, hep sakatlığa sığındılar. Maç boyunca bir korner kullandılar. Sadece bir şut attılar. Buna karşın hedefleri olan puanı alıp evlerinin yolunu tutarken, millilere de üzülmek kaldı. 
Sakatlıklar ve duraklamalar nedeniyle orta hakem maçı dört dakika uzattı. Ne var ki, kronometre ikinci dakikayı gösterdiği sırada bitiş düdüğü hem oyuncularımızı hem de teknik kadromuzu çileden çıkarttı. 
Oyunun tamamını rakip alanda geçiren Ümit Milli Takımımız'ın en büyük eksiği bizce ofansta çoğalamamasıydı. Bu da rakip savunmanın ekmeğine yağ sürdü. Savunma oyuncularımız yeteri kadar hücuma destek veremedi. Bu maçın Ümitlerimiz'e iyi bir ders olacağını, Yunanistan karşısında hatalarından arınmış bir takım izleyeceğimizi umuyorum. Aksi halde Avrupa Şampiyonası umutlarımız çok erken tükenebilir. 


</TEXT>
</DOC>
