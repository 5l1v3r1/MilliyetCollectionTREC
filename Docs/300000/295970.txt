<DOC>
<DOCNO> 295970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo46.html </URL>
<DATE> 2004/12/08/ </DATE>
<TIME> 23.58 </TIME>
<AUTHOR>  </AUTHOR>
<HEADLINE>
Fenerbahçe maçı sonrası notlar... 
</HEADLINE>
<TEXT>

     Avrupa Şampiyonlar Ligi'nde mücadele ettiği D grubunu, son maçında Manchester United'i 3-0 yenerek 9 puanla 3. sırada tamamlayan Fenerbahçe, ''Devler Ligi''nde en başarılı sezonunu yaşadı. 
     Şampiyonlar Ligi'nde ilk kez yer aldığı 1996-97 sezonunda C grubunu 7 puanla 3. sırada tamamlayan, 2001-2002 sezonunda ise F grubunda pek varlık gösteremeyerek grup maçlarını puansız son sırada bitiren sarı-lacivertliler, bu sezon aldıkları 9 puanla en başarılı performanslarını ortaya koydu. 
     Önceki iki sezonda yaptığı 12 Şampiyonlar Ligi maçında toplam 2 galibiyet elde eden Fenerbahçe, bu sezon 3 galibiyete imza atarak 18 maçlık Şampiyonlar Ligi serüveninde 5. galibiyetine ulaştı. 
     Bu akşamki galibiyetle, deplasmandaki 6-2'lik yenilginin rövanşını alan sarı-lacivertliler, güçlü İngiliz ekibini deplasmanda ve kendi sahasında yenen ilk Türk takımı oldu. 
     Sarı-lacivertliler, Şampiyonlar Ligi'nde son 2 maçını gol yemeden tamamlayarak başarılı bir performans sergiledi. 
     
     TUNCAY AYAKTA ALKIŞLANDI 
     Maçta 3 gole de imzasını atan Tuncay, uzatma dakikalarında oyundan alınırken taraftarlarca ayakta alkışlandı. 
     Tribünleri dolduran taraftarlar, yıldız futbolcu yedek kulübesine giderken uzun süre alkışla tempo tuttu. 
     
</TEXT>
</DOC>
