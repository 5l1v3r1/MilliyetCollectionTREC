<DOC>
<DOCNO> 273690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo25.html </URL>
<DATE> 2004/09/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Beşiktaşlı Berkant İyiyim, neden oynatılmıyorum bilmiyorum 
</HEADLINE>
<TEXT>

     Beşiktaş'ın sezon başında Galatasaray'dan transfer ettiği Berkant Göktan, forma şansı bulamamaktan yakındı. 
     Berkant, yaptığı açıklamada, oynamadığı zaman üzüldüğünü belirterek, ''Antrenmanlarda hırslıyım ve çok iyi çalışıyorum. Şans bekliyorum. Neden oynamadığımı ben de bilmiyorum. Hatam varsa gelsinler söylesinler, ben de düzelteyim'' diye konuştu. 
     Neden oynamadığını teknik direktör Vicente Del Bosque'ye de sorduğunu ifade eden Berkant, '' Şansı bekleyeceksin, çalış diyor. Ben oynamak istiyorum. İyi antrenman yapan futbolcu dışarıda kalmamalı'' dedi. 
     Berkant, bu sezon Birinci Süper Lig'de sadece Denizlispor ile oynanan 3. hafta maçında son 29 dakika sahada kalırken, diğer maçlarda şans bulamadı. Tecrübeli futbolcu, ligdeki diğer 5 maçın sadece 1'inde 18 kişilik maç kadrosuna alınırken, 4 maçta ise kadroya giremedi. 
     
</TEXT>
</DOC>
