<DOC>
<DOCNO> 286187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur57.html </URL>
<DATE> 2004/11/04/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Ankara Üniversitesi'nde taşlı sopalı kavga... 
</HEADLINE>
<TEXT>

     Ankara Üniversitesi AÜ Dil ve Tarih Coğrafya Fakültesi'nde DTCF karşıt görüşlere mensup öğrenci grupları arasında kavga çıktı. 
     Olay, bir grup öğrencinin orucunu açtığı kantine karşıt görüşteki öğrencilerin gelmesi ile başladı. 
     Öğrencilerin ifadelerine göre, kantinde birbirlerine sözle sataşan öğrenci gruplarından biri diğerine biber gazı sıktı. Bunun üzerine okul avlusunda toplanan diğer grubun öğrencileri kantin tarafına taş attı. Karşılıklı taşlaşma sırasında fakültenin camları kırıldı, bazı eşyalar zarar gördü. 
     Kavga, Altındağ İlçe Emniyet Müdürlüğü ekipleri ve Çevik Kuvvet polislerinin grupların arasına girmesiyle sona erdi. 
     Polisin, okul içinde farklı yerlerde topladığı gruplar, bir süre slogan attı. 
     Bu arada Siyasal Bilgiler Fakültesi ve Gazi Üniversitesi'nden gelen karşıt görüşlü iki öğrenci grubu da yandaşlarının yanına giderek olaylara müdahale etmek istedi. Fakülte önünde önlem alan Çevik Kuvvet ekipleri, söz konusu grupları ayrı yerlerde tutarak, okula girmelerine engel oldu. 
     Fakülteye gelen Ülkü Ocakları Genel Başkanı Alişan Satılmış, sükunet çağrısında bulunarak, ''Küresel güçler Türkiye üzerinde etnik çatışma çıkarmak istiyor. Biz, bunlara alet olanlarla değil, 'ağa babalarıyla' uğraşırız. Zamanı gelince gereken cevabı veririz'' diye konuştu. 
     Çevik Kuvvet polislerinin kontrolünde okul dışına çıkan karşıt gruptaki öğrenciler, sloganlar atarak Mithatpaşa Caddesi üzerinden Sakarya Caddesini takiben Yüksel Caddesi'ne yürüdü. 
     Yüksel Caddesi'ndeki İnsan Hakları Anıtı önünde toplanan grup, adına yapılan basın açıklamasında, fakülte içinde, Ramazan ayı bahane edilerek ve biber gazı kullanılarak saldırıda bulunulduğu iddia edildi. 
     Gruptakiler, basın açıklamasının ardından dağıldı. 
     
</TEXT>
</DOC>
