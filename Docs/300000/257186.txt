<DOC>
<DOCNO> 257186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur33.html </URL>
<DATE> 2004/07/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bursalılar'a "hazır kıyma" uyarısı... 
</HEADLINE>
<TEXT>

     Bursa Barosu Tüketici Hakları Komisyonu üyesi Okan Dursun, tüketicilerden içeriğini belirten etiketi bulunmayan kıyma ve kıymadan hazırlanmış et karışımlarını satın almamalarını istedi. 
     Dursun, Bursa Barosu'nda Baro Başkanı Asude Şenol ve Komisyon Başkanı Atilla Atik ile birlikte ''Hazır Kıyma ve Türevleri Satışı ve 4822 Sayılı Yasa ile Getirilen Yenilikler'' konulu basın toplantısı düzenledi. 
     Okan Dursun, Sağlık Bakanlığı Temel Sağlık Hizmetleri Genel Müdürlüğü'nün insan sağlığının korunmasına yönelik olarak perakende satış yerlerinde hazır kıyma satışıyla ilgili olarak yaptığı çalışma sonucu, marketlerde ve kasaplarda gelişi güzel hazır kıyma satışının yasaklandığını kaydetti. 
     Kıymanın iç sıcaklığının, soğutulmuş ise 2 derecede, derin dondurulmuş ise eksi 18 dereceye düşürülerek ambalajlı olarak tüketime sunulması gerektiğini belirten Dursun, ''Ette, soğuk zinciri kırıldığında bakteriler hızla ürediği için kıyma sadece bir kez dondurulabilir. Ayrıca, bundan böyle, kırpıntı etten, mekanik olarak sıyrılmış etten ve kemik sıyrıntılarından kıyma hazırlanamayacak'' dedi. 
     Dursun, taze et, hazırlanmış taze et ve hazırlanmış et karışımlarının elde edildiği türler ile hazırlanmış et karışımlarında etiket zorunluluğu getirildiğini anlatarak, şöyle devam etti 
     ''Tüketiciler, içeriğini belirten etiketi bulunmayan kıyma ve kıymadan hazırlanmış et karışımlarını satın almasınlar. Böylece ülke ekonomisine büyük zarar veren kayıt dışı ekonomiyi engellemiş, birey, aile ve toplum hayatını korumuş, titiz, güvenilir, kurallara uyan işletmeleri desteklemiş oluruz. Bu konulardaki şikayetler, ilçe hakem heyetlerine yapılabileceği gibi tüketici dernekleri kanalı ile de hak arama mücadelesi verilebilir.'' 
     
</TEXT>
</DOC>
