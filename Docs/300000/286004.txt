<DOC>
<DOCNO> 286004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun24.html </URL>
<DATE> 2004/11/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İsrail Gazze Tümen Komutanı istifa etti 
</HEADLINE>
<TEXT>

     İsrail Ordusu Gazze Tümen Komutanı Tuğgeneral Smuel Zakai'nin görevinden istifa ettiği bildirildi. 
     Yaklaşık 8 ay önce bu görevi üstlenen Zakai'ye, İsrail'in Gazze'deki geniş çaplı operasyonla ilgili, komuta kademesindeki bazı anlaşmazlıkları basına sızdırdığı gerekçesiyle soruşturma açılmıştı. 
     İsrail askeri radyosundaki haberde, Zakai'nin yalan makinesi testlerinden de geçirildiği belirtilerek, Zakai'nin yapılan sorgulamaya kızdığı ve üst komutanların kendisine güvenmediği bir ortamda çalışmayı istemediği kaydedildi. 
     İsrail basınında yer alan haberlere göre, Zakai'nin istifasında en önemli nedenler arasında, Cebaliye Mülteci Kampı'nda yürütülen askeri operasyonlarda, hükümetle ordu arasındaki görüş ayrılıklarının basına sızması etkili oldu. 
     Bazı kaynaklar ise General Zakai'nin, Güney Bölge Komutanı Tümgeneral Dan Harel ile de görüş ayrılıkları bulunduğunu belirtiyor. İstifada, en son Refah Mülteci Kampı'nda bir yüzbaşı tarafından 13 yaşındaki Filistinli kız çocuğunun üzerine 15 kurşun boşaltılarak öldürülmesi olayında, söz konusu subayın ordudan uzaklaştırılması tartışmaların da etkili olduğu kaydediliyor. 
     Yine de Zakai'nin istifası sürpriz olarak karşılanırken, ordudan tümüyle ayrılıp ayrılmadığı konusu henüz netleşmedi. Zakai'nin yerine geçici olarak yardımcısı Albay David Menahem getirildi. 
     Zakai, geçmiş yıllarda Güney Lübnan'da Golani Tugay Komutanlığı da yapmıştı. 
     
</TEXT>
</DOC>
