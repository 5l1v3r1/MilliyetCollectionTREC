<DOC>
<DOCNO> 252357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/spo02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En mutlu sambacı 
</HEADLINE>
<TEXT>


Fenerbahçe, son transferi Fabiano'yu dün İstanbul'a getirdi. Brezilyalı yıldız, ülkesinden beş oyuncu bulunması nedeniyle yabancılık çekmeyeceği için sevinçli olduğunu söyledi 

YUSUF KOBAL 


Valizlerini kaybetti 
SARI-Lacivertli yönetimin, büyük bir gizlilik içinde yürüttüğü transfer girişimi sonunda renklerine bağladığı Fabiano Lima Rodriguez dün İstanbul'a geldi. Brezilyalı oyuncu, kendisi ile protokol imzalayan Dış İlişkiler Sorumlusu Hakan Bilal Kutlualp ile birlikte Atatürk Havalimanı'na inerken, valizlerini kaybettiği için bir süre beklemek zorunda kaldı. Fabiano ve Kutlualp'i havaalanında idari işler sorumlusu Volkan Ballı karşıladı. 

Bugün imza atacak 
FENERBAHÇE gibi büyük bir kulübe transfer olmaktan dolayı gurur duyduğunu belirten Fabiano, "Yabancılık çekeceğimi sanmıyorum. Takımda Alex, Luciano ve Nobre gibi vatandaşlarım var. Bildiğim kadarıyla ülkemden iki arkadaşım daha forma giyiyor. Çok mutluyum" dedi. Fabiano, ayağının tozuyla akşamki idmana çıktı ve Daum ile takım arkadaşlarıyla tanıştı. Sambacı bu sabah sağlık kontrolünden geçtikten sonra bir yıllık kiralık sözleşmesine imza atacak. 

Fener'e kötü haber 

Hitzfeld istemedi 
BAYERN Münih'in eski teknik direktörü Ottmar Hitzfeld, Almanya Milli Takımı için aldığı antrenörlük teklifini geri çevirdi. Almanya Futbol Federasyonu, ünlü hocanın "Milli takıma 2006 Dünya Şampiyonası'na kadar yeterli düzeyde yardımcı olabilecek durumda değilim" dediğini açıkladı. 

Gözler Daum'da 
FEDERASYON Başkanı Gerhard Mayer - Vorfelder, Hitzfeld'in kararına üzüldüğünü, ancak buna saygı duyduğunu söyledi. Ülkede yapılan anketlerde Hitzfeld'in ardından en çok oyu Daum toplamıştı. Almanya Federasyonu'nun, bu gelişmeler üzerine Christoph Daum'un kapısını çalabileceği öğrenildi. 

Daum göz açtırmıyor 

Futbolcular bunaldı 
BUNALTICI sıcağa rağmen Fenerbahçe dün de hız kesmedi. Teknik Direktör Daum, sabahki çalışmada oyuncularına 1 saat 10 dakika süren tempolu koşu yaptırdı. Saha görevlileri, aşırı sıcak havada yapılan koşu sırasında oyuncuları hortumla ıslatarak bir nebze de olsa serinletmeye çalıştı. 

Alex katılmadı 
ANTRENMANA Alex ve Hooijdonk'un yanı sıra izinli olan Olcan da katılmadı. Tedavisi süren Kemal takımdan ayrı hafif koşu yaptı. Daum, basına kapalı olarak gerçekleştirilen akşamki antrenmanı da oldukça uzun tuttu. Yaklaşık bir saat 50 dakika süren çalışma çift kaleyle noktalandı. 

Yıldırım iddialı 

FENERBAHÇE Başkanı Aziz Yıldırım, yeni sezonda kulübü daha büyük başarıların beklediğini söyledi. Yıldırım, "Dünya kulübü olmanın sadece bir söylemden ibaret olmadığını artık gösterme zamanının geldiğini düşünüyorum. 100. yılımızda tüm şubelerimizle şampiyon olacağız" dedi. 

Podyuma çıktılar 

Fenerbahçeli futbolcular, 2004 - 2005 sezonunda giyecekleri formaları ünlü mankenlerle aynı podyumu paylaşarak tanıttı. Faruk Ilgaz Tesisleri'ndeki tanıtımda Tuncay, Luciano, Volkan, Mahmut Hanefi, Semih ve Serkan mankenlik yaptı. 



</TEXT>
</DOC>
