<DOC>
<DOCNO> 296358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur52.html </URL>
<DATE> 2004/12/09/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
ABD'li general bacağından vuruldu 
</HEADLINE>
<TEXT>

     ABD'nin Ankara'daki Savunma İşbirliği Ofisi'nde görevli Hava Tümgeneral Peter U. Sutton bacağından vurularak, hafif yaralandı. 
     Edinilen bilgiye göre, Tümgeneral Sutton, Esenboğa Havalimanı'nda arabaya binerken beraberindeki güvenlik görevlisinin silahının kazayla patlaması sonucu bacağından vuruldu. 
     İlk müdahalesi DHMİ sağlık biriminde yapılan Tümgeneral Sutton, buradan Güven Hastanesi'ne sevk edildi. Tümgeneral Sutton'un tedavisinin ardından hastaneden taburcu edildiği öğrenildi. 
     Hastane yetkilileri, ABD büyükelçiliği yetkilileriyle birlikte hastane aciline saat 17.15'de gelen Tümgeneral Sutton'un, ortopedi uzmanlarınca tedaviye alındığını belirttiler. Ayak bileğinin birkaç santimetre yukarısından yaralanan Sutton'un yarasının hafif sıyrık şeklinde olduğu bildirildi. 
     Sutton'un, genel sağlık durumunun iyi olduğu ve yürümesine engel bir durumun bulunmadığını kaydeden yetkililer, Tümgeneral'in 45 dakikalık operasyonun ardından hastaneden ayrılırken aracına yürüyerek gittiğini ifade etti. 
     Hava Tümgeneral Sutton, 21 Ağustos tarihinde ABD'nin Ankara'daki Savunma İşbirliği Ofisi'ne atanmıştı. 
     
</TEXT>
</DOC>
