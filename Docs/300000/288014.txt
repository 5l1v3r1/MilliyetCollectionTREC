<DOC>
<DOCNO> 288014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun54.html </URL>
<DATE> 2004/11/11/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Arafat için BM'de "Devlet Başkanı" prosedürü... 
</HEADLINE>
<TEXT>

     Filistin Devlet Başkanı Yaser Arafat'ın vefatı üzerine bütün Birleşmiş Milletler BM bayrakları yarıya indirildi. 
     BM Genel Sekreteri'nin sözcüsü Fred Eckhard, Arafat'ı ''devlet başkanı'' olarak kabul eden BM'nin, Arafat için hayatını kaybeden bütün devlet başkanlarına uygulanan prosedürü uyguladığını ifade ederek, Arafat'ın vefatı üzerine bütün BM bayraklarının yarıya indirildiğini söyledi. 
     BM Genel Sekreteri Kofi Annan da, Arafat'ın Filistinliler'e bıraktığı mirasın uluslararası toplumla işbirliği ve uyum içinde çalışarak İsrail ile barış içinde bir Filistin devletinin kurulması yönünde çalışmak olduğunu belirtti. 
     Annan, BM'ye gelişinde gazetecilere yaptığı açıklamada, ''İsrailliler, Filistinliler ve bu iki halkın bütün dünyadaki dostları, Filistinliler'in kendi kaderlerini tayin haklarının barışçıl bir şekilde gerçekleşmesi yönünde şimdi daha fazla gayret göstermelidir'' dedi. 
     Kofi Annan, Arafat'ın ölümünden dolayı Filistin halkına ve Arafat'ın eşi Suha ile kızı Zahwa'ya taziyelerini bildirdi. 
     Bu arada, BM Genel Sekreteri Annan'ın mevcut programında değişiklik yapamayacağı için Arafat'ın Kahire'de düzenlenecek cenaze törenine katılamayacağı, Ortadoğu Özel Temsilcisi ve Barış Süreci Koordinatörü Terje Roed Larsen'in Annan'ı temsilen katılacağı açıklandı. 
     Annan'ın katılımı ile BM Genel Kurul'unda bugün TSİ 21.30'da Arafat için özel bir anma programı yapılacağı belirtilirken, BM Güvenlik Konseyi Kasım ayı başkanı ABD'nin BM Daimi Temsilcisi Büyükelçi John Danforth da yaptığı açıklamada, Arafat'ın vefatının Filistin tarihi için çok önemli bir olay olduğunu ifade etti. 
     Güvenlik Konseyi'nin diğer üyelerinin ise Arafat'ın ölümünden duydukları üzüntüleri dile getirerek, Filistin halkının gelecekte demokratik ve komşularıyla barış içinde bir bağımsız Filistin devletinin kurulması yönünde uluslararası toplumla uyum içinde çalışmasını umduklarını dile getirdikleri kaydedildi. 
     
</TEXT>
</DOC>
