<DOC>
<DOCNO> 280689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy03.html </URL>
<DATE> 2005/03/15/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Öğrenci affı bugün Meclis'te 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmesi istemiyle TBMM'ye iade ettiği Öğrenci Affı Yasası, bugün Meclis'te görüşülecek. 
     Cumhurbaşkanı Sezer'in TBMM'ye iade ettiği yasa, Milli Eğitim Komisyonu'nda aynen kabul edilmişti. 
     Milli Eğitim Komisyonu Başkanı Tayyar Altıkulaç, ''buradan tüm öğrencilere söz veriyorum. Eğer bir kez daha af önerisi gelirse ben buna karşı çıkanların bayrağını çekeceğim'' dedi. 
     Komisyon Başkanı Altıkulaç, Cumhurbaşkanı Sezer'in yasaya yalnızca şekil yönünden itiraz ettiğini belirterek, ''Sayın Cumhurbaşkanı'nın yasaya içerik yönünden bir itirazı bulunmamaktadır. Bu nedenle bana göre komisyon olarak konuşacağımız bir şey yok. Genel Kurul'da bir usul tartışması açılacak ve onun sonucuna göre de oylama yapılacaktır'' dedi. 
     
     Öğrenci affını öngören yasanın içeriği 
     Düzenlemeyle, 29 haziran 2000 tarihinden sonra her ne sebeple olursa olsun üniversitelerden ilişiği kesilen öğrencilere ek sınav hakkı tanınıyor. 
     CHP'nin destek vermediği yasa teklifi, lisans öğrencilerine bir öğrenim yılı devam ve üç sınav hakkı tanınmasını öngörüyor. Yüksek lisans öğrencilerine de iki sınav ile bir yıl tez hazırlama süresi veriliyor. 
     Doktora öğrencilerinin de yararlanacağı düzenleme yasalaştığı takdirde, üniversiteye geri dönmek isteyenler iki ay içinde ilgili üniversiteye başvuracak. 
     
</TEXT>
</DOC>
