<DOC>
<DOCNO> 283476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy19.html </URL>
<DATE> 2004/10/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal AKP zengin partisine dönüşüyor 
</HEADLINE>
<TEXT>

     CHP Genel Başkanı Deniz Baykal, AKP'nin giderek zenginleri kollayan, himaye eden bir partiye dönüştüğünü söyledi. Baykal, "Bu tabloyu iftar çadırlarında zavallı yoksul kadınların yanında çorba içerek kapatma imkanı da yoktur" dedi. 
     Baykal, partisinin grup toplantısında yaptığı konuşmada, geniş halk kesimlerinin ve işsizlerin ekonomik sıkıntılarının giderek attığına dikkat çekti. 2001 yılından itibaren izlenen politikaların yükünün çalışanların sırtına yüklendiği, Türkiye'deki işsiz sayısının 8-9 milyona ulaştığına işaret eden Baykal, toplam vergilerin önemli bölümünün KDV, ÖTV gibi dolaylı vergilerden toplandığını belirtti. Baykal, bunun zengin-yoksul ayrımı yapmadan vergi toplamak anlamına geleceğini belirterek, "Son dört yılda reel ücretler dörtte bir oranında gerilemiştir ve devlet fakirden topladığı vergiyi yüksek reel faizlerle zengin kesimlere transfer etmektedir" dedi. 
     AKP iktidarının bilinçli olarak yoksul kesimlere kaybettiren ekonomi ve maliye politikasını sistemli, kararlı bir biçimde uyguladığını savunan Baykal, "Bunun sonuçları, iftar çadırlarında giderek artan yoksul sayısında kendisini göstermektedir" dedi. Baykal, giderek "yoksuldan daha çok alan2 bir uygulamanın söz konusu olduğunu savunarak, bunun bir parçası olarak bütçede servet vergilerinin düşürüldüğünü kaydetti. 
     Baykal, şöyle konuştu 
     "Bir yandan vergiler düşürülüyor, öbür taraftan Türkiye'nin daha çok alacağı vergi, dolaylı vergi niteliğinde yoksul kesimlerden, orta kesimlerden alınıyor. 
     Giderek bir zengin partisi haline AKP dönüşmektedir. 
     Zenginleri kollayan, zenginleri himaye eden bir parti uygulaması içine resmen girmiştir. Bakmasını bilen gözler, değerlendirmesini bilenler bu tabloyu açıkça görmektedir. Bu tabloyu, iftar çadırlarında zavallı yoksul kadınların yanında çorba içerek kapatma imkanı da yoktur" 
     
     SSK'NIN DEVRİ 
     Konuşmasında SSK hastanelerinin Sağlık Bakanlığı'na devri konusuna da değinen Baykal, SSK'ya el koymanın hukuki sorunları olduğunu anlattı. 
     Türkiye'de sağlık hizmetlerinden yararlananları 7 gruba ayıran Baykal, bunları şöyle sıraladı 
     "1. Sınıf Milletvekilleri, 2. Sınıf Çalışan memurlar, 3. Sınıf Emekli sandığı emeklileri, 4. Sınıf SSK'lar, 5. 
     Sınıf Bağ-Kur'lular, 6.Sınıf Yeşil kart sahipleri, 7.Sınıf Hiçbir sağlık hizmetinden yararlanmayan Allah'a 
     emanet olanlar" 
     
     "TÜRKİYE GİRDABIN İÇİNE ÇEKİLMEK İSTENİYOR" 
     İlerleme Raporu'nun açıklanmasının ardından hükümetin yaptığı yanlışları da anlatan Baykal, raporun niteliğinin doğru olarak değerlendirilmesi gerektiğinin altını çizdi. 
     Raporun ardından yaşanan azınlık tartışmalarına değinen Baykal, bu tartışmaların ciddi hiçbir temelinin bulunmadığını vurgulayarak, şöyle dedi 
     "Türkiye'nin bir girdabın içine çekilmek isteniyor olması dikkatlerden kaçmıyor. AB ile ilgili ilişkilerimizin Türkiye'nin demokratikleşmesine, insan haklarının yaygınlaşmasına, hukuk devleti anlayışının kökleşmesine katkı yapması bekleyişi hepimizin üzerindedir. AB'ye yönelik umutlarımızın, bekleyişimizin altında demokratikleşme, insan hakları, hukukun üstünlüğü konularında olumlu gelişmelerin ortaya çıkması bekleyişi umudu elbette vardır. Ama bunun ötesine doğru geçilecek dayatmaların Türkiye'de çok ciddi sıkıntalar yaratacağını hepbirlikte söylemeliyiz. Hükümet maalesef bu gelişmeler karşısında, sessiz, aciz sütre gerisine çekilmiş, mevziye yatmış bir konumda görünüyor." 
     
     "ALEVİLER VE SÜNNİLER 'BİZ BU TOPLUMUZ YÜZÜYÜZ' DİYOR" 
     Türkiye'de Aleviler'in de Kürtler'in de kendilerini azınlık olarak görmediklerini anlatan Baykal, Aleviler'in, "Biz toplumun yüzüyüz" dediklerini belirterek, Sünni vatanaşların da bu gerçeği dile getirdiklerini söyledi. Buna karşın bazı çevrelerde, ısrarla bu kesimlere "azınlık" bilinci oluşturulmaya çalışıldığını vurglayan Baykal, yapay ayrım yaratmanın demokrasi kültürüyle bağdaşmadığını vurguladı. 
     
     AB VE DEP'LİLERE İNCE MESAJ 
     Ad vermeden parti kurma girişiminde bulunan eski DEP milletvekilleri ve AB'ye mesaj gönderen Baykal, şu değerlendirmede bulundu 
     "Şimdi solculuk demokratlık 'Senin aslın ne, hangi etnik kökendensin, hangi etnik kimliğe sahipsin, sen kendini nasıl algılıyorsun, sen bilinçsiz proleter bir insansın' demeye getiriyorlar. Yok böyle birşey. Mezhebi, inancı, dini, ekonomik sorunların önüne geçirmeye çalışıyorlar, buna kesinlikle 'Hayır' diyoruz. Alevi'si, Kürdü de Sünni'si de hepsi ekonomik ve sosyal sorunların çözümünde birliktedir. 
     Biz bir ırk, kafatası, kan devleti değiliz. Olmayacağız da. 
     Bunları aşmış insanlar ve toplum olarak kimse bize etnik kimliğimizi dayatamayacaktır. Tekrar kabile anlayışına sürüklemek gibi bir anlayış içinde olunamaz" diye konuştu. 
     Baykal, konuşmasında Avrupa soluna da eleştirilerde bulunarak, "Biz, Sünnisi Alevi'siyle elele vererek çözeceğiz" 
     
</TEXT>
</DOC>
