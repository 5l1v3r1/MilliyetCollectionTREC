<DOC>
<DOCNO> 299061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/bila.html </URL>
<DATE> 2004/12/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Mağlup ordu değiliz 
</HEADLINE>
<TEXT>

Rumlarla Gümrük Birliği protokolünün hemen imzalanması talebine, "Mağlup komutanla konuştuğunuzu mu sanıyorsunuz " diye tepki gösteren Gül, 17 Aralık sonrası ve Kıbrıs hakkında 3 çarpıcı açıklama yaptı 

Brüksel'deki müzakerelerin krize dönüştüğü noktalarda Türk heyetinin kararlı ve zaman zaman sert tutumunun AB yönetimine geri adım attırmakta etkili olduğu anlaşılıyor. 
Türk heyetinin, AB yönetiminin Rum talepleri doğrultusunda ısrarcı olduğu noktalarda Türkiye'ye dönme kararı almasına kadar varan tartışmalar içinde muhataplarına söyledikleri kayda değer önemde... 
Örneğin Dışişleri Bakanı Abdullah Gül'ün, kriz anında Hollanda Başbakanı Balkenende ve Dışişleri Bakanı Bot'a verdiği şu yanıt gibi "Bu zirve başarısızlıkla sonuçlanırsa, medeniyetler çatışmasının tohumlarını atmış olursunuz. İlişkiler kopma noktasına gelirse, karşınızda negatif bir Türkiye bulursunuz ki, negatif bir Türkiye'nin siyasi ve ekonomik güç olarak ne anlama geleceğini düşünmenizi tavsiye ederim.' 

Basına açık imza ısrarı 
Başbakan Erdoğan ve Dışişleri Bakanı Gül'ü sert tutum almaya iten en önemli etken ise, AB yönetiminin, Kıbrıs Rum Yönetimi'ni de kapsayacak şekilde protokolün Brüksel'de imzalanmasını istemeleri. Erdoğan ve Gül'e, "Kayıtsız şartsız imzalayın" baskısı yaparken, "Protokolü basına açık bir törenle imzalayın" diye ısrar etmeleri. 
Bu baskı Erdoğan ve Gül'ün tepkisine neden oluyor. Gül, şöyle karşı çıkıyor 'Siz, mağlup bir ordunun komutanıyla mı konuştuğunuzu zannediyorsunuz Kıbrıs'la ilgili sorunu Birleşmiş Milletler taşıyamadı, siz AB olarak hiç taşıyamazsınız. Rumların ellerinde bir yetki, bir hak var vetoyu kastediyor , istiyorlarsa kullanabilirler." 

Tanıyanlar şaşırdı 
Erdoğan ve Gül o kadar kararlı bir tavır sergiliyorlar ki, Gül arayı düzeltmek için otele gelmek isteyen bir büyük ülkenin dışişleri bakanına, "Gerek yok, gelmeyin" diyor. En yakın arkadaşlarıyla bile yapmadığı bir münakaşa-müzakere üslubu kullanması, tanıyanları şaşırtıyor. Bu tutum Başbakan Erdoğan ve Gül'ün Türkiye'ye döneriz sözlerinin blöf olmadığı şeklinde değerlendiriliyor. 

1 - Tecrübem olsa Kıbrıs çözülürdü Bakan Gül'le, CNN Türk'teki Ankara Kulisi programımızdan sonra Sedat Ergin ve Murat Yetkin'le sohbet olanağı bulduk. Gül, Kıbrıs sorununun Brüksel'den önce çözülmesi için çabaladıklarını, ancak Rumların referandumda hayır diyerek sorunu sürdürdüğünü vurguladıktan sonra, Başbakan olduğu dönemle ilgili şu değerlendirmeyi yaptı 

Lahey'de bu işi bitirirdim 
"İki ay daha tecrübeli olsaydım, Lahey'de bu işi bitirirdim. Sayın Denktaş her zaman karşı görüşlerini söylüyor ama sağ olsun, Türkiye'nin oluşturduğu nihai karara mutlaka uyuyor. Kendisiyle son ana kadar hayır demeyeceği konusunda mutabakata varmıştık. Mümtaz Soysal Hoca, 'Hayır demeye gidiyoruz' deyince iş bitti." 10-11 Mart 2003'te Lahey'de bir araya gelen Denktaş ile Papadopulos, Annan Planı'nın referanduma götürülmesi önerisini reddetmişti. 

2 - Sorunun nedeni liderlik eksikliği Bakan Gül, Türkiye'nin AB'den müzakere tarihi almasında, Annan Planı'yla ilgili referandumda KKTC'nin evet demiş olmasının büyük payı olduğunu düşünüyor. Değerlendirmesi şöyle "Referandumda Kıbrıs Türkleri evet demeseydi, AB'den bu tarihi almamız hayal bile edilemezdi. Sayın Denktaş referandumun yolunu açtı." 

Büyük bir iş yaptık 
Gül, AB zirvesinde çıkan kararla Türkiye'nin ne kadar büyük iş yaptığının h l farkında olunmadığını da belirterek, şu yorumu yaptı "Ne kadar büyük iş yaptığımızın h l kimse farkında değil. Kıbrıs'taki Türk de. Biz politikamızın hem Kıbrıslı Türkler hem de Türkiye için doğru olduğuna inanıyoruz. Ben eskiden Kıbrıs'la ilgili sorunu başka nedenlere bağlardım ama gördüm ki, siyasi liderlik eksikliğinden kaynaklanıyor." 

3 - İstikrarımız artık kesintiye uğramaz Gül, Türkiye'nin AB'den tarih almakla AB yapısına dahil bir ülke konumuna geldiğini ve bunun Türkiye'nin istikrarı, kalkınması için önemli bir değer taşıdığını vurguladı. Gül, Türkiye için uzun süreli istikrar döneminin başladığını, demokrasinin, istikrarının artık kesintiye uğramasının söz konusu olmayacağını belirtti. 200 yıllık tarihine bakıldığında Türkiye'de istikrarlı dönemlerin 20 yılı geçmediğine işaret etti. Kesintiler döneminin kapandığını vurgulayarak, askeri müdahalelerin tarihte kalacağını ima etti. "Çünkü bundan sonra bu tür müdahaleleri doğuran nedenler ortaya çıkmayacak" dedi. Gül, 17 Aralık'tan sonra Türkiye'ye bakışın değişeceğini, bunun Arap ülkelerinin Brüksel zirvesine gösterdikleri ilgiden de belli olduğunu vurguladı. 



</TEXT>
</DOC>
