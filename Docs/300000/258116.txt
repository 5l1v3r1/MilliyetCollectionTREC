<DOC>
<DOCNO> 258116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/ekonomi/aeko.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'i kaygılandıran tablo 
</HEADLINE>
<TEXT>


Merkez Bankası Başkanı Serdengeçti'nin cari açıktan daha önem verdiği iç talep ikinci üç ayda da hız kesmedi. Beyaz eşya ve otomobil satışlarındaki patlama ekonomistleri de tedirgin ediyor 

TARIK YILMAZ 

Merkez Bankası Başkanı Süreyya Serdengeçti'yi 11.3 milyar dolara ulaşan yıllık cari açıktan daha fazla endişelendiren iç talep, alınan önlemlere karşın yılın ikinci çeyreğinde de hızlı artışını sürdürdü. İlk altı ayda otomobil satışlarının 3.7 kat, beyaz eşya satışlarının da iki kat artması ekonomistlerin de tedirginliğinin en önemli nedeni. 
Serdengeçti'nin önceki gün Ege Sanayici ve İşadamları Derneği'nin toplantısında yaptığı konuşmada, cari açıktan dolayı "kriz geliyor" yorumlarına karşın iç talepteki artışa daha fazla dikkat edilmesi gerektiğinin altını çizmesi, bu konudaki endişelerin ilk yarıda gelen rakamlarla birlikte arttığını gösteriyor. 

Enflasyonu da olumsuz etkiler 
İlk çeyrek yüzde 10.1 büyüyen gayri safi yurtiçi hasılaya GSYİH 6.5 puanlık katkı yapan dayanıklı tüketim harcamaları, ikinci çeyrekte de hız kesmedi. Yeni iş kapıları açmamasına karşın hızlı büyümeyi tetikleyen iç talepteki artış, kontrol altında tutulamazsa yeni bir krize neden olacağı için hem Serdengeçti'yi hem ekonomi çevrelerini tedirgin ediyor. Talep patlamasının enflasyon hedefini tehlikeye sokma olasılığı da ekonomistler arasında endişe yaratıyor. 
Ekonomistler, otomobil ve beyaz eşya satışlarındaki patlamanın ikinci çeyrekte de sürdüğünü, yılın kalanında bu iki kalemin kontrol altına alınmaması halinde herkesin daha fazla tetikte olacağını belirtiyor. Hükümetin, talebi kontrol altına alacağı önlemleri devreye sokması gerektiğine işaret eden ekonomistler, bunun enflasyona, faizlere risk primi olarak yansıyacağına işaret ediyor. 

Otomobil satışları 3.7, beyaz eşya iki kat arttı Rakamlar da iç talepteki hızlı artışı doğruluyor. Beyaz Eşya Sanayicileri Derneği verilerine göre, ilk üç ayda 950 bin adet beyaz eşya satılırken ikinci çeyrekte bu rakam 1 milyon 342 bine yükseldi. Geçen yılın ilk yarısına göre satışlar ikiye katlandı. 
Hurda indiriminin 4.5 milyardan 2.5 milyar liraya düşürülmesi, bireysel kredi faizlerinin yükseltilmesi ve binek olarak kullanılan ticari araçların ÖTV'si artırılmasına karşın otomobil satışları ilk yarıda 3.7 kat artarak 235 bine çıktı. Taşıt kredileri de ikinci çeyrekte düşmemesi bu trendin doğruluğunu destekliyor. Ayrıca otomobil satışlarının yüzde 74'ünün ithal olması döviz çıkışı yarattığı için tedirgin eden bir diğer gelişme. 



</TEXT>
</DOC>
