<DOC>
<DOCNO> 274257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko14.html </URL>
<DATE> 2004/09/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
OPET Devlet pompa fiyatını indirmezse, akaryakıtta indirim hayal 
</HEADLINE>
<TEXT>

     Opet Yönetim Kurulu Başkanı Fikret Öztürk, ''Devlet, pompa fiyatlarını indirmediği takdirde akaryakıtta indirim beklemek hayal olur'' dedi. 
     Opet tarafından ultra euro diesel ürünün satışa sunulmasıyla ilgili düzenlenen basın toplantısında konuşan Öztürk, 95 ve 98 oktanlı benzini, fiyat serbestisine kadar aynı fiyattan satmayı amaçladıklarını söyledi. 
     Fikret Öztürk, belediyelerden tank ruhsatının uzun bir prosedürden sonra alınabildiğine işaret ederek, ruhsatlar alındıkça bütün istasyonlarda Avrupa'nın 1 Ocak 2005'ten itibaren standart olarak kullanacağı ve maksimum 50 ppm kükürt içeren yeni ürünü bulundurmak istediklerini kaydetti. 
     Türkiye'deki akaryakıt sektöründe yasal düzenlemeyle 2005 yılının başından itibaren fiyat serbestisi başlayacağına dikkati çeken Öztürk, ''Sektörde asıl o zaman rekabet başlayacak. Opet'in de bu kapsamda Türk ve uluslararası firmalarla kıyasıya rekabeti devam edecektir'' dedi. 
     Öztürk, bir gazetecinin, fiyat serbestisinin tüketici fiyatlarını ne kadar indireceği sorusuna, indirimin hemen başlamasının mümkün olmadığını ifade ederek, ''Şu anda da indirilebilir ama pompa fiyatları yüksek. Zaten satılan akaryakıt fiyatının yüzde 70'ini vergiler oluşturuyor. Devlet, pompa fiyatlarını indirmediği takdirde akaryakıtta indirim beklemek hayal olur'' yanıtını verdi. 
     Piyasaya sunulan ''ultra euro diesel''in diğer motorinlere göre daha pahalı olmasına rağmen aynı fiyattan satılacağını belirten Öztürk, ''Biz fiyatlar serbest oluncaya kadar, hükümet ek vergi koymazsa ton başına 15-20 dolar olan farkı sonuna kadar karşılarız'' dedi. 
     
     YENİ ÜRÜNÜN TAMAMI İTHAL EDİLECEK 
     Opet Genel Müdürü Yavuz Erkut ise, piyasaya sundukları yeni ürünün içerdiği 50 ppm kükürt ile TSE standartlarına göre 140 kat, piyasada bulunanlara göre 7 kat daha az kükürtdioksit emisyonu sağladığını bildirdi. 
     Çevreci olan ve motorlardaki korozyonu azaltan yeni ürünün eski ve yeni teknoloji dizel motorların tümünde kullanılabileceğini belirten Erkut, ürünün tamamının ithalat yoluyla karşılanacağını bildirdi. Erkut, dün itibarıyla İzmit, İzmir ile Mersin limanlarındaki depolardan istasyonlara sevkin başladığını, yeni ürünün kısa sürede 220 istasyonda tüketicilere sunulacağını kaydetti. 
     Opet Yönetim Kurulu Üyesi Nurten Öztürk de birkaç ay önce başlatılan ''yeşil yol'' projesine ilişkin sorular üzerine, bugüne kadar 106 istasyonda peyzaj çalışmalarının sona erdiğini, istasyon çevresinde 1-1.5 kilometrelik alan içinde en az 2 sıra ağaç dikimini kapsayan projede, 80 puanın altında kalan istasyonlarda ağaçlandırma yapmadıklarını, bunları hiçbir teknik ve ödül programlarından yararlandırmadıklarını söyledi. 
     
</TEXT>
</DOC>
