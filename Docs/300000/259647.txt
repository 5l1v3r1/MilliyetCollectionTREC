<DOC>
<DOCNO> 259647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/gun07.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan kaçan kaçana 
</HEADLINE>
<TEXT>


Osman Öcalan ile Nizamettin Taş'ın ardından Kani Yılmaz ve 10 arkadaşı da örgütten ayrıldı 

DİYARBAKIR DHA 

Terör örgütü PKK KONGRA - GEL'de Osman Öcalan ve Nizammetin Taş'ın ardından Kani Yılmaz ve 10 arkadaşı da bir açıklamayla örgütten ayrıldıkların duyurdu. 
Yılmaz ve arkadaşlarının 29 Temmuz'da "Kurdishmedia" adlı internet sitesinde yayımlanan açıklamasında "Öcalan, Taş ve diğer arkadaşlar haklı gerekçelerle ayrıldıklarında dahi, örgütte kalmayı ve düşüncelerimizi örgüt birliği içinde kalarak savunmayı tercih ettik. Hakkımızda aylardır sürdürülen yalan ve yıpratmalara bir hak olarak cevap verebileceğimizi sandık" denildi. Açıklamada, örgüt yönetiminin taraf tuttuğu ve açıkça görülen başarısızlığın ortağı olmak istenmediği ifadelerine de yer verildi. 
Bu arada örgütün birçok eylemine katılan ve Kandil Dağı'ndaki son kongrede örgütün meclis üyeliğine seçilen Gulan kod adlı kadın terörist boğularak öldürüldü. Örgüt içi infaz haberi PKK'dan ayrılanların kurduğu "Nasname" adlı internet sitesinde yer aldı. Bitlis nüfusuna kayıtlı olan ve 1993'te Şam'da Abdullah Öcalan'ın yanında kaldıktan sonra Diyarbakır, Bitlis ve Batman kırsalında uzun süre faaliyet gösteren "Gulan"ın, Osman Öcalan ve Taş'tan yana tavır alıp Zübeyir Aydar'a karşı olduğu için infaz edilmiş olabileceği kaydedildi. 


</TEXT>
</DOC>
