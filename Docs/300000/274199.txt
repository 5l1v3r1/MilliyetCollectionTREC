<DOC>
<DOCNO> 274199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun04.html </URL>
<DATE> 2004/09/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Powell "İran'a operasyon yok" 
</HEADLINE>
<TEXT>

     BM 59'uncu dönem toplantıları için New York'ta bulunan ABD Dışişleri Bakanı Colin Powell, ülkesinin şu anda İran'a yönelik bir operasyon düzenlemesinin söz konusu olmadığını söyledi. 
     Powell gazetecilere yaptığı açıklamada, ''benim şu anda İran'a yönelik herhangi bir taarruz planından haberim yok'' diye konuşurken, yine de böyle bir seçeneğin resmi olarak gözardı edilmediği mesajını verdi. 
     Amerikan Dışişleri Bakanı, ''her ulus kendi seçeneklerini saklı tutar, ancak şu anda bu sorunu çözmek için diplomasi ve siyaset çerçevesinde çalıştığımızı düşünüyorum'' dedi. 
     İran'ın nükleer silaha ulaşmasını engellemek için diplomatik ve siyasi çabalardan bahsettiklerini ifade eden Powell, ''şu anda operasyondan söz etmiyoruz, ancak tüm seçenekler tabii ki masada'' diye uyarıda bulundu. 
     
     Müşerref'ten uyarı 
     Pakistan Devlet Başkanı Pervez Müşerref, İslam ve Batı Dünyası arasında 'demir perde' oluşması ihtimali uyarısında bulundu. 
     Müşerref, 59'uncu Dönem BM Genel Kurulu'nda yaptığı konuşmada, ''kaybedecek zaman yok. Müslümanları ilgilendiren uluslararası sorunlarda adalet sağlanmalı. Batı ve İslam Dünyası arasında demir perde oluşmadan önce harekete geçilmeli'' dedi. 
     Pakistan Devlet Başkanı Müşerref, sanayi ülkelerine, mali ve teknik yardım yaparak, İslam rönesansına destek verme çağrısında da bulundu. 
     
     Saakaşvili ''Gürcü topraklarında yabancı üs bulundurmayacağız'' 
     Gürcistan Cumhurbaşkanı Saakaşvili, 59'uncu BM Genel Kurul toplantısında yaptığı konuşmada, Gürcü topraklarında yabancı üslerin konuşlanmasına izin vermeyeceklerini belirterek, ülkesindeki Rus askeri üslerinin Sovyetler Birliği döneminden kaldığını kaydetti. 
     Konuşmasında, Güney Osetya ve Abhazya'da yaşanan sorunlara aşamalı olarak çözüm üretme gayretinde olacaklarını ifade eden Saakaşvili, bu bölgelere, geniş özerklik statüsü vermek istediklerini, bundan önce aralarında karşılıklı güvenin tesis edilmesine çalışacaklarını ifade etti. 
     
</TEXT>
</DOC>
