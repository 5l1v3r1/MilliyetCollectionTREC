<DOC>
<DOCNO> 272737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur23.html </URL>
<DATE> 2004/09/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Meslek Yüksekokulu diye gittiler, okul yerine "düğün salonu" buldular .. 
</HEADLINE>
<TEXT>

     Öğrenci Seçme Sınavı'nda ÖSS kazandıkları Pamukkale Üniversitesi PAÜ Bozkurt Meslek Yüksekokulu'na kayıt için gelen öğrenciler, okul yerine düğün salonu binasıyla karşılaştı. 
     PAÜ Rektörü Prof. Dr. Hasan Kazdağlı ise okulun, bu yıl ÖSYM Kılavuzu ve Yükseköğrenim Programı'na alınmaması için başvuru yaptıklarını ancak, uyarılarının dikkate alınmaması nedeniyle bu sonucun ortaya çıktığı belirtti. 
     PAÜ Bozkurt Meslek Yüksekokulu Büro Yönetimi ve Sekreterlik Bölümü'nü kazanan Gözde Orga 19 , kayıt için annesi Hatice Orga ile Denizli'ye geldi. 
     Orga, PAÜ Rektörlüğü'ndeki merkezde kaydını yaptırdıktan sonra, okulunun ve kalacağı yurdun nerede olduğunu sordu ÖSYM'den gönderilen belgede kayıt yaptıracağı okulun Bozkurt İlçesi'nde olduğu belirtilmesine karşın, Honaz İlçesi'ndeki meslek yüksekokulu bünyesinde eğitim verildiğini öğrendi. 
     Bunun üzerine Honaz İlçesi'ne giden anne-kız, okulun adresi olarak gösterilen binaya ulaştıklarında ise binadaki ''Belediye Düğün ve Toplantı Salonu'' yazısı ile karşılaştı. 
     Gözde Orga, AA muhabirine, henüz üniversiteye başlamadan hayal kırıklığına uğradığını ifade ederek, ''Ne okulumu bulabildim, ne de kalmaya hak kazandığım öğrenci yurdunu. Okul olarak düğün salonu görünüyor. Bozkurt Öğrenci Yurdu ise okul taşındığından birkaç yıldır kapalıymış. Zaten açık olsa bile, her gün 50 kilometrelik mesafeye gidip gelmek mümkün değil'' dedi. 
     Bir programı seçip kayıt yaptırdığı için sıkıntı yaşadığını ifade eden öğrenci, kaydını sildirip gelecek yıl yeniden sınava girmeyi düşündüğünü ancak, bu kez puanını düşeceği için şansının azalacağını söyledi. 
     
     180 KİŞİ KAYIT HAKKI KAZANDI 
     Öte yandan, PAÜ Bozkurt Meslek Yüksek Okulu'nu 180 öğrencinin kazandığı, bu öğrencilerin tamamının Honaz Belediyesi'nin üniversiteye devrettiği düğün salonu binasında okuyacağı bildirildi. 
     Ancak, buranın kullanılır hale gelebilmesi için tadilat yapılması gerektiği ifade edildi. 
     ÖSYM Okullar Kılavuzu'nda yer alan PAÜ Bozkurt Meslek Yüksekokulu bünyesinde bilgisayarlı muhasebe, büro yönetimi ve sekreterlik, pazarlama, düz muhasebe ve bu okulların gece bölümleri bulunuyor 
     
     REKTÖRÜN AÇIKLAMASI 
     PAÜ Rektörü Prof. Dr. Hasan Kazdağlı, yaptığı açıklamada, ''Bozkurt'taki okula bir türlü yeterli kayıt alınamadığını, 600 kapasiteli yurdun ise sayı 200'ün altında kaldığı için rantabl olmadığını'' ifade etti. 
     Prof. Dr. Kazdağlı, şunları kaydetti 
     ''Bozkurt Meslek Yüksek Okulu'nun, bu yıl ÖSYM Kılavuzu ve Yüksek Öğrenim Programları Listesi'ne alınmaması için başvuru yaptık. Ancak bu uyarımız ÖSYM tarafından dikkate alınmayınca, bu sonuç ortaya çıktı. Biz de okul listeden çıkarılmayınca, öğrencileri mağdur etmeme düşüncesiyle daha yakın olan bir yere alalım istedik. Burası bir düğün salonundan öte, bir bölümü zaten 3 yıl okul olarak kullanılmış bir bina. Şimdi de tamamen bize devredildi. Üst katı konferans ve toplantı salonu, alt kısmı ise derslikler şeklinde dizayn edilecek. Buradaki okula öğretim görevlisi bulma şansımız da daha fazla. Ayrıca, Honaz Meslek Yüksekokulu olarak, daha yüksek puanlı bir okulun öğrencisi oluyorlar.'' Prof. Dr. Kazdağlı, ''sorunu bildiklerini, ekip olarak çözümüne kilitlendiklerini'' belirterek, ''Özellikle il dışından gelen öğrenciler mağdur edilmeyecek'' dedi. 
     
     BOZKURT'TAKİ OKULUN GEÇMİŞİ 
     Bozkurt İlçesi'nde, 1997 yılında PAÜ Eğitim Fakültesi'nin Beden Eğitimi ve Spor bölümü açıldı. Öğrencilerin barınma problemlerinin çözümü için 1998 yılında yurt inşaatına başlandı. 
     Bu arada, bölüm Denizli'ye taşınırken 600 öğrenci kapasiteli yurt binası 2002 yılında bitirildi. 
     Beden Eğitimi ve Spor Bölümü'nün taşınması nedeniyle 5 trilyon liraya malolan yurdun atıl kalmaması için bu kez ilçede meslek yüksekokulu açılması kararı alındı. Yeterli sayıda kayıt başvurusu olmayınca, okul adını taşıdığı ilçe yerine, Honaz Meslek Yüksekokulu bünyesinde eğitim vermeye başladı. 
     
</TEXT>
</DOC>
