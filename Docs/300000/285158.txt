<DOC>
<DOCNO> 285158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo27.html </URL>
<DATE> 2004/11/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fatih Tekke Kaybedilmiş yıllarım olmasaydı, Rooney'den iyi yerde olurdum 
</HEADLINE>
<TEXT>

     Trabzonspor'un milli futbolcusu Fatih Tekke, futbolda erken yaşta parlayamamasını, altyapıdan A Takıma çıktığında serbest oynatılmamasına bağlarken, ''Kaybedilmiş yıllarım olmasaydı, Rooney'den bile daha iyi yerde olurdum'' dedi. 
     Futbol Federasyonu'nun resmi yayın organı ''TamSaha'''nın ilk sayısında röportajı yayınlanan Fatih, Trabzonspor'da A Takıma çıktığında, daha önceki gibi forvet arkasında serbest oynatılmadığını belirterek, ''Bu dönemde önce kendime güvenim yoktu. Bir de o dönemde hem milli takım, hem de altyapıda forvet arkası serbest oynuyordum. Trabzonspor'da ise ön liberoda oynatıldım, adam markajı verildi. Bu da beni çok üzüyordu. Bu anlarda kimseye saygısızlık etmedim, ancak haksızlığa uğradığımı düşünüyorum'' diye konuştu. 
     Hedefinin Avrupa'da iyi bir takımda oynamak olduğunu ve bunun için kapasitesinin bulunduğunu bildiğini anlatan Fatih Tekke, bunu o dünyanın insanlarına göstermek istediğini söyledi. 
     Fatih, Arsenal, Barcelona ve Real Madrid düzeyinde bir takımda oynamak istediğini ifade ederken, 27 yaşında olduğunu ve kaybedilmiş yıllarının hatırlatılması üzerine, sözlerini şöyle sürdürdü 
     ''Genç yaşlarda piyasaya çıkmış olsaydım, bugün Rooney'in bile ötesine giderdim. Vallahi giderdim. Ama kapasitemi yıllar geçtikten sonra ancak anlayabildim. Artık sadece tek şey istiyorum. Bir dönemler, o başlangıç yıllarında tam 2.5 yıl sabahlara kadar ağlamıştım. Şimdi döktüğüm o gözyaşlarının karşılığını istiyorum. Türkiye'de zirveye yerleşerek, dünya futboluna kendimi kabul ettirerek. Bunları yapmaya kararlıyım ve yapacağımı biliyorum.'' 
     
     ''MİLLİ TAKIMDA HENÜZ RAHAT DEĞİLİM'' 

     Futbol hayatında en iyi dönemini Altay'da geçirdiğini ifade eden Fatih Tekke, ''Şimdi Trabzonspor'da da iyi oynuyorum, faydalıyım, gol atıyorum, attırıyorum. Ancak Milli Takım'da şu ana kadar rahat değildim, belki bundan sonra olacak'' dedi. 
     Fatih, milli takımda kendisine daha fazla güvenilmesinin gerektiğini vurgulayarak, kulübündeki rahatlığı, şimdilerde yeni yeni milli takımda bulmaya başladığını söyledi. 
     Milli takımda 9 numaralı formanın baskısını yaşadığını da itiraf eden Fatih, ''İdam sehpasına çıkarılmış gibiydim. Gol atmamış olsaydım, asılacaktım. Maalesef Türkiye'nin gerçeği bu. Ama herkes rahat olsun, ben biraz rahatlayınca herkes seyretmekten çok daha fazla zevk alacak'' diye konuştu. 
     Fatih, yaşadığı sakatlıkların da futbolunu etkilediğini, parmak sinirlerinde zedelelenmeler olduğunu, örneğin topa sağ ayak içiyle vuramadığını da sözlerine ekledi. 
     
</TEXT>
</DOC>
