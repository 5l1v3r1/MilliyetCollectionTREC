<DOC>
<DOCNO> 265689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko17.html </URL>
<DATE> 2004/08/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ÖİB Başkanı Telekom özelleştirmesi için yoğun çaba sarfediyoruz 
</HEADLINE>
<TEXT>

     Özelleştirme İdaresi Başkanı ÖİB Metin Kilci, 2004 yılı içerisinde Telekom ihalesinin açılabilmesi için çaba sarf ettiklerini bildirdi. 
     ÖİB Başkanı Kilci, Ankara Sanayi Odası ASO Yönetim Kurulu toplantısına katıldı. Kilci ve ASO Başkanı Zafer Çağlayan, toplantıya bir süre ara vererek, gazetecilere özelleştirmeye ilişkin açıklamalarda bulundular. 
     Kilci, Eylül ayında Telekom için ihale ilanına çıkılacağının hatırlatılması üzerine, Telekom'da gerçek ihale sürecinin başlatılması için herhangi bir tarih ifade etmediklerini vurgularken, ''Ama yoğun bir şekilde 2004 yılı içerisinde Telekom ihalesinin açılabilmesi için çaba sarf ediyoruz'' dedi. 
     Bir gazetecinin kendisinin göreve geldiği tarihten bu yana özelleştirmede danışman firmalara ne kadar para ödendiğine ilişkin sorusuna da yanıt veren Kilci, 17 yılda toplam 56 milyon dolar harcandığını, bunun yaklaşık 2.5 milyon dolarlık kısmının 2003'te, 1 milyon doların biraz üstünde bir kısmının da 2004 yılında danışmanlık hizmetleri için harcandığını bildirdi. 
     Özelleştirmenin hedeflerine ulaşıp ulaşamadıklarına ilişkin bir başka soru üzerine de Kilci, ''Özelleştirmenin rakamsal bir hedefi, hiç bir zaman söz konusu olmadı. Biz 2003 yılı ve 2004 yılı başında özelleştirme programı ve ihale takvimini açıkladık. 2003 yılında öngördüğümüz özelleştirme takvimine yüzde 95 oranında bağlı kaldık. 2004 için açıklanan süreç de, öngörüldüğü şekilde devam ediyor'' dedi. 
     Kilci, toplantıda özelleştirme programı ve özelleştirmede karşılaşılan sorunlara ilişkin, ASO Yönetim Kurulu ile görüş alış verişinde bulunup, onların bu konuda yaklaşımlarını öğrendiğini kaydetti. 

     
</TEXT>
</DOC>
