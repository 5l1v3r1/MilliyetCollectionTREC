<DOC>
<DOCNO> 264858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tankı kim getirdi 
</HEADLINE>
<TEXT>


55 yolculu Bosfor Ekspresi'nin Halkalı yakınlarında çarptığı su tankının 1 kilometre sürüklenerek raylara bırakıldığı ortaya çıktı 

ŞÜKRAN ÖZÇAKMAK, ŞAKİR AYDIN İstanbul 

Budapeşte - İstanbul seferini yapan 55 yolculu Bosfor Ekspresi'nin önceki gün Halkalı yakınlarında çarptığı su tankının 1 kilometre sürüklenerek raylara bırakıldığı belirlendi. Devlet Demiryolları, Küçükçekmece Cumhuriyet Savcılığı'na "sabotaj" ihtimaline karşı kazanın araştırılması için önceki gün başvurdu. TCDD İstanbul 1. Bölge Müdürü Üzeyir Ülker de, sansasyonel bir kazanın ortaya çıkarılmak istendiğini savundu. 
Sabotaj iddialarına rağmen, Devlet Demiryolları'nın telgrafla yaptığı başvuruyla ilgili Küçükçekmece Cumhuriyet Savcılığı'nın, henüz bir çalışması yok. TCDD'nin başvurusu savcılık kalemine ulaşmış ancak bilgi almak için başvurduğumuz savcılar, konudan haberleri olmadığını söyledi. Jandarma ve polisin ise olay yerinin kimin bölgesinde olduğu hakkında karara varamadığı öğrenildi. 

Çekilerek getirilmiş 
Kazanın olduğu yerdeki tek insan, ineklerini otlatan bir çoban. O da kaza günü 'yağmur yağar' diye gelmemiş. Bosfor Ekspresi'nin su tankına çarptığı yer, Ispartakule ile Halkalı Tren İstasyonu arasında, Altınşehir semtine yakın bir bölgede. Su tankı, rayların hemen yanında duruyor. Yol tarafında da, bir parça halat var. Yerdeki izler, Küçükçekmece Gölü tarafından geliyor. İzler takip edildiğinde yaklaşık bir kilometre ilerideki İSKİ'ye ait su deposu inşaatına ulaşılıyor. Tankerin buradan alınıp, büyük bir ihtimalle traktörle çekilerek raylara getirildiği sanılıyor. 

2 ihtimal var 
Bu durum 2 ihtimali akla getiriyor. Birincisi ve kuvvetli ihtimal, su tankeri sabotaj amacıyla raylara kadar sürüklendi. İkinci ihtimal ise, tanker hırsızlar ya da kullanım hakkı sahibi tarafından başka bir yere taşınmak istendi, rayların üzerinden geçirilemeyince de olduğu yere bırakıldı. Bu durumda, "Kazaya neden olacağı biline biline bir kısmı rayların üzerine gelen tanker neden geri çekilmedi " sorusu akla geliyor. Tek ihtimal, tankeri çeken halat ya da benzeri malzemenin kopmuş olması. TCDD İstanbul 1. Bölge Müdürü Üzeyir Ülker, sabotaj ihtimalinin güçlü olduğunu belirterek, "En önemli trenimiz geçtiği vakit, boş su tankı rayların 10 santim yakınına kadar getirilmiş. Sansasyonel bir kaza ortaya çıkarılmak isteniyor" iddiasında bulundu. 


</TEXT>
</DOC>
