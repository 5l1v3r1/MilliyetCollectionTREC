<DOC>
<DOCNO> 288665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/siyaset/asiy.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye veto yok 
</HEADLINE>
<TEXT>


Yunanistan Başbakanı Karamanlis'in, Güney Kıbrıs ziyaretinde, "Türkiye'nin AB'ye giden yolunu Kıbrıs ve Yunanistan engellemesin" mesajını verdiği öğrenildi 

Yorgo Kırbaki 


Yunanistan Başbakanı Kostas Karamanlis'in 2 günlük Güney Kıbrıs ziyaretinde Rum Yönetimi lideri Tasos Papadopulos, daha önce çok sık tekrarladığı "veto" kelimesini ağzına almadı. 
Rum kaynaklardan edinilen bilgilere göre Karamanlis, görüşmesinde "Bir şeyi temenni etmiyorum. O da, Türkiye'nin AB'na giden yolunu, Kıbrıs ve Yunanistan'ın engellemesi" diyerek, Rum politikacılara 17 Aralık için çıtayı fazla yükseltmemeleri mesajı gönderdi. Karamanlis, şu ifadeleri kullandı "Kıbrıs bağımsız bir devlettir ve kendi kararlarını kendisi verir. Yunanistan da Kıbrıs helenizmini her zaman destekleyecektir. Ancak, Yunanistan, Türkiye'nin Avrupa'ya üyelik yoluna engel olmayacaktır." 
Karamanlis, Rum liderlere AB'de 'uç ve ısrarcı görüşlere yer bulunmadığını' belirterek, AB'nin 'meselelerin uzlaşmayla halledilmesi platformu' olduğunu anımsattı. 
Rum Temsilciler Meclisi'nde de konuşan Karamanlis, Avrupai bir Türkiye'nin herkesin yararına olacağını vurguladı. Karamanlis, "Ancak Türkiye'nin Avrupa yolu öncelikle kendisine bağlı bir şeydir. Bu Türkiye'nin içte atacağı adımların yanı sıra dışta da atacağı adımlara ve özellikle Kıbrıs Cumhuriyeti'ne karşı davranışına bağlıdır" ifadesini kullandı. 
Karamanlis'in ziyaretiyle Rum Yönetimi'nin de talepleri için yüksek tuttuğu çıtayı alçalttığı görüldü. 
Rum Yönetimi de, Türkiye'nin "Kıbrıs Cumhuriyeti"ni direkt tanımasının bu aşamada mümkün olamayacağını anlayınca dolaylı tanınma yollarını araştırmaya başladı. Papadopulos, "Kıbrıs'ın Türkiye - AB ilişkilerine bakışını ve görüşlerimizi anlatmak için Türkiye'ye diyalog çağrısında bulunduk. Cevap bekliyoruz" dedi. 



</TEXT>
</DOC>
