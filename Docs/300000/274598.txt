<DOC>
<DOCNO> 274598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo01.html </URL>
<DATE> 2004/09/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Süren ve Cansun'dan Canaydın'a öneri Eski açığı yık 
</HEADLINE>
<TEXT>

     Seyrantepe Projesi’ne onay veren Faruk Süren ve Mehmet Cansun, Canaydın'a, Ali Sami Yen’e de portatif tribün yap dedi 
     
     Stat masaya yatırıldı 
     Galatasaray’da iç barışın sağlandığı lisedeki toplantıda, üç başkanın kulübün sorunları hakkında karşılıklı fikir alış verişinde bulunduğu öğrenildi. Özhan Canaydın’ın Seyrantepe Projesi ile ilgili detayları Faruk Süren ve Mehmet Cansun’a ilettiği ve onların fikrini aldığı öğrenildi. İki eski başkanın ise Canaydın’a yeni bir öneri getirdiği ve şu an hasarlı olduğu için kullanılmayan eski açığı yıkarak, portatif tribün yapmasını teklif ettiği bildirildi. 
     
     Tapuya 69 trilyon lira 
     Toplantıda Canaydın’ın Seyrantepe’yle ilgili en ince detayları Süren ve Cansun’a anlattığı kaydedildi. Başkan’ın verdiği bilgiye göre, Galatasaray, bir bankanın yapı kooperatif şirketi ile anlaşmak üzere. Anlaşmaya göre kulüp banka aracılığı ile devlete 69 trilyon lira ödeyerek, arsanın tapusunu alacak. 380 bin metrekarelik arsanın 200 bin metrekaresi kooperatife devredilecek. Geri kalan bölüm Cim Bom’un olacak. Bu bölümün kullanım alanı 180 bin metrekare. 
     
     Projeye onay verdiler 
     60 bin metrekare ise başka bir müteahhite verilecek. 120 bin metrekarelik alana yeni stat, spor kompleksleri ve ticaret merkezi inşa edilecek. Galatasaray, ayrıca müteahhit tarafından yapılacak villaların yüzde 30’una sahip olacak. Bu villaların satışından da yaklaşık 120 milyon dolar gelir elde edilecek. Projenin çok karlı olacağını söyleyen Süren ve Cansun, inşaat sürecinde Ali Sami Yen’in kapasitesinin genişletilmesini önerdi. 
     
</TEXT>
</DOC>
