<DOC>
<DOCNO> 263411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy04.html </URL>
<DATE> 2004/08/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baykal, Hacı Bektaş Veli Anma törenlerine katılmıyor... 
</HEADLINE>
<TEXT>

     CHP Genel Başkanı Deniz Baykal, 16-18 Ağustos tarihlerinde Nevşehir'in Hacı Bektaş ilçesinde gerçekleştirilecek şenliklere katılmayacak. 
     CHP'den yapılan yazılı açıklamada, Baykal'ın, Hacı Bektaş Veli Anma Kültür ve Sanat Etkinlikleri'nde kendisine konuşma hakkı tanınmayacağı gerekçesiyle şenliğe katılmayacağı bildirildi. 
     Tören ve şenliklere her yıl coşkuyla katılan Alevi ve Bektaşi dernekleri ile bunların üst kuruluşu Alevi ve Bektaşi Dernekleri Federasyonu'nda söz hakkının kısıtlandığı ve bu nedenle temsilcilerinin törene katılmayacağı hatırlatılarak, şöyle denildi 
     ''Türkiye'nin saygın ve seçkin ozanları ile sanatçılarının da tertip komitesinin bugüne kadar alışılmadık, farklı ve yanlı tutumunu protesto ederek, şenliklere katılmayacağı bildirildi. Böylece bu yıl yapılacak Uluslararası Hacı Bektaş Veli'yi Anma Törenleri ve Kültür Sanat Etkinlikleri, tartışmalı, huzursuz, Hacı Bektaş Veli'nin birlik anlayışına uymayan bir kutlamaya dönüştü. 
     Bu nedenle, ana muhalefet partisi olmadığı dönemlerde bile törenlere katılarak konuşma hakkını kullanan CHP Genel Başkanı Deniz Baykal, tartışmalı hale gelen şenliğe katılmama kararı aldı.'' 
     
</TEXT>
</DOC>
