<DOC>
<DOCNO> 298899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko06.html </URL>
<DATE> 2004/12/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Karadeniz'de hamsi bereketi... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de bu sezon avlanan 300 bin tonu aşkın hamsinin, hem balıkçının hem de vatandaşın yüzünü güldürdüğünü söyledi. 
     Kalafat, AA muhabirine yaptığı açıklamada, Karadeniz'de Ekim ayı sonlarına doğru başlayan hamsi avının bereketli bir şekilde sürdüğünü belirtti. 
     Hamsi avının bugünlerde Giresun ve Sinop açıklarında yapıldığını ifade eden Kalafat, ''Karadeniz'de bu sezon 2 ayı aşkın bir zamanda 300 bin tonu aşkın hamsi avlandı. Bu rakam geçen sezon gerçekleşen hamsi avının üç katından daha fazladır. Karadeniz'de bu sezon avlanan 300 bin tonu aşkın hamsi, hem balıkçının hem de vatandaşın yüzünü güldürüyor'' dedi. 
     Havaların iyi gitmesi halinde Karadeniz'de hamsi avının 2 ay daha süreceğini kaydeden Kalafat, ''Hamsi soğuk ve sert havaları seviyor. Bölgede hafta içi yağan kar, hamsiye yaradı. Hava şartlarının uygun olması ve hamsi avının böyle devam etmesi halinde Karadeniz'de bu sezon son 25 yılın en fazla hamsi avı gerçekleşir'' diye konuştu. 
     Kalafat, bu sezon avlanan 300 bin ton hamsinin 150 bin tonunun yurdun dört bir tarafında taze olarak tüketildiğini de belirterek, şöyle devam etti 
     ''Kalan 150 bin tonu ise bölgedeki ufak çaplı balık unu ve yağı fabrikalarında işlendi. Türkiye'de tek balık fabrikası Çanakkale'de var. Karadenizli balıkçılar olarak Doğu Karadeniz'in orta noktasında yer alan Giresun'a balık fabrikası kurulmasını istiyoruz. Buraya balık fabrikası kurulduğu takdirde nakliyede kolaylık yaşanır, balıkçının kazancı artar ve ülke ekonomisine balıkçılıktan daha fazla girdi sağlanır.'' 
     
</TEXT>
</DOC>
