<DOC>
<DOCNO> 267101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/sazak.html </URL>
<DATE> 2004/08/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB - kadın sempozyumu 
</HEADLINE>
<TEXT>


Boğaziçi Üniversitesi'nde 13 Eylül'de 'Türkiye ve AB'de Kadınlar Ortak bir Anlayışa Doğru' konulu bir sempozyum yapılacak. 
Ka - Der Kadın Adayları Destekleme ve Eğitme Derneği ile Eczacıbaşı Topluluğu'nun ortak girişimi olan toplantı için İstanbul Üniversitesi Siyasal Bilgiler Fakültesi Siyaset Bilimi Anabilim Dalı Başkanı Fatmagül Berktay'ın editörlüğünde bir rapor hazırlandı. Bu tür çalışmalarda genellikle Türkiye'deki kadının sorunları öne çıkarılır. Berktay'ın yönetimindeki araştırmaya katılan İnci Kerestecioğlu, Sevgi Uçan Çubukçu, Zeynep Kıvılcım Forsman ve Özlem Terzi 'kadının konumunu' AB karşılaştırmalı bir rapor haline getirmişler. 
Böylece Doğulu ya da Müslüman kadın profilinin 'öteki' yargısı dışında irdelenmesine ve Türkiye'nin de gelecekte içinde yer alacağı 'Avrupalılık kimliği'nin felsefesini oluşturan 'farklılık içinde birlik' çerçevesinde kadın sorunları tartışmaya açılacak. 
Sempozyumun Avrupa Kadın Lobisi Başkanı Lydia Riviere Zijdel, İsveç Eşit Fırsatlar Ombudsmanı Claes Borgström gibi önemli konukları olacak. 
Türkiye'den Ayşe Bilge Dicleli, Feride Acar, Selma Acuner gibi kadın hakları savunucuları katılacaklar. 
Dün sempozyumla ilgili bilgilendirme toplantısına çağrılıydık 
Eylüldeki sempozyum düşüncesine, Eczacıbaşı'nın TÜSİAD'ın Berlin Bürosu açılışı sırasında Alman işadamı Dr. Henkel ile söyleşisi esin kaynağı oluşturmuş. Türkiye'nin AB üyeliğine mesafeli çevrelerin her fırsatta öne sürdüğü 'kadının konumu' Alman işadamı tarafından da vurgulanmış ve Dr.Henkel, Eczacıbaşı'na 'Türkiye'nin katılımı konusunda eşimi ikna edemiyorum çünkü sizde kadın horlanıyor, toplumsal yaşamın eşit aktörü değil' görüşünü dile getirmiş. 
13 Eylül'deki sempozyum Türkiye'den AB'ye iletilecek mesajlar kadar, Türk Ceza Yasası'ndaki kimi değişikliklerin tartışılması açısından da önem taşıyacak. 
Örneğin TCK'nın Meclis'te görüşülmesi sırasında daha önce tasarıdan çıkarılan 'zina'nın AKP Grubu'nun önerisiyle 'suç' olarak tanımlanacağı haberleri çıkıyor. 
Oysa, 'töre - namus cinayetleri' hala kanayan bir yara olarak duruyor. Ka - Der tarafından Başbakan Erdoğan'a bir mektupla TCK'da 'kadınlar lehine yapılacak' değişiklikler bildirildi. Bekaret testlerinin yasaklanmasından, 15 - 18 yaş arası gençlerin rızaya dayalı cinsel ilişkilerine getirilen yaptırımların kaldırılmasına, cinsel ayrımcılığa kadar bir dizi düzenleme isteniyor. 
Kadınların siyasal yaşama katılımı konusunda Türkiye dünyada en alt sıralarda. Eşitlik kavramının ötesinde artık 'olumlu eylemlilik' gibi aktif süreçlerden söz ediliyor. 
Eczacıbaşı'nın deyişiyle, Türkiye AB yolunda ilerlerken, kadınların 'uzun yürüyüşü' de her alanda yeni kazanımlarla sürecek. 



</TEXT>
</DOC>
