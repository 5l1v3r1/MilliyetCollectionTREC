<DOC>
<DOCNO> 253638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo24.html </URL>
<DATE> 2004/07/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Pancu Beşiktaş'ta mutluyum, tek düşüncem iyi futbol oynamak... 
</HEADLINE>
<TEXT>

     Beşiktaş'ın Rumen futbolcusu Daniel Gabriel Pancu, basında yazıldığı gibi siyah-beyazlı bir kulüple problem yaşamadığını ve Beşiktaş'ta çok mutlu olduğunu söyledi. 
     Pancu, Beşiktaş'ın resmi internet sitesinde yaptığı açıklamada, siyah-beyazlı kulüpten ayrılmak istediği yönündeki haberlerle ilgili olarak, ''Böyle bir şey sözkonusu bile değil. Ben Beşiktaş'ta çok mutluyum. İnsanın mutlu olduğu bir yerden gitmek istemesi gibi bir olay olamaz. Zaten yöneticilerimizle görüştüm ve hakkımda çıkarılan söylentilerin doğru olmadığını söyledim'' diye konuştu. 
     Kafasında sadece iyi futbol oynamak olduğunu vurgulayan Pancu, ''Hedefim, Beşiktaş'a ilk geldiğim sezonda oynadığım futbolu yeniden sergilemek. O sezon olduğu gibi yine Şampiyonluk sevincini tatmak için elimden geleni yapacağım'' dedi. 
     Siyah-beyazlı taraftarlara hayran olduğunu belirten Pancu, ''Yapılan transferlerle çok geniş ve kaliteli bir kadromuz oldu. Yaşanacak rekabetin takımımıza fayda getireceğine inanıyorum. Bizim takım olarak amacımız, şampiyon olup taraftarımıza hak ettikleri mutluluğu yaşatmaktır'' şeklinde konuştu. 
     Pancu, Beşiktaş formasını uzun yıllar taşımak istediğini ifade ederek sözlerini tamamladı. 
     
</TEXT>
</DOC>
