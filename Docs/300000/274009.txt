<DOC>
<DOCNO> 274009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo17.html </URL>
<DATE> 2004/09/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Seyircisiz maça 500 polis... 
</HEADLINE>
<TEXT>

     Bursaspor'un, cezası nedeniyle 26 Eylül pazar günü seyircisiz yapacağı Karagümrük Kyoto maçında, 500 polisin görev yapacağı bildirildi. 
     Bursa İl Spor Güvenlik Kurulu, Bursaspor-Karagümrük Kyoto maçında alınacak önlemlerini belirlemek amacıyla Bursa Emniyet Müdür Yardımcısı Naci Kuru başkanlığında toplandı. 
     Bursaspor Kulübü Yönetim Kurulu Üyesi Haluk Özkıyıcı ve taraftar derneklerinin yöneticilerinin de hazır bulunduğu toplantıda, İçişleri Bakanlığı'nın ''Spor müsabakalarında alınacak güvenlik tedbirleri'' konulu genelgesinin aynı biçimde uygulanmasına karar verildi. 
     Toplantıda ayrıca, maçın seyircisiz yapılacak olmasından dolayı, daha önceki karşılaşmalarda 1000 civarında olan Atatürk Stadı ve çevresinde görevli polis memuru sayısının 500'e düşürülmesi kararlaştırıldı. 
     Bursa Emniyet Müdür Yardımcısı Naci Kuru, 7 Mayıs'ta Resmi Gazete'de yayınlanan ''Spor Müsabakalarında Şiddet ve Düzensizliğin Önlenmesi''ne dair yasanın, taşkınlık yapan taraftarlara ağır cezalar verilmesini öngördüğünü belirterek, ''Bu kanuna ve spor ruhuna zarar verenler tespit edilerek, cezalandırılması sağlanacaktır'' dedi. 
     Bursaspor Kulübü Yönetim Kurulu Üyesi Haluk Özkıyıcı ise yeşil-beyazlı takımın, yeni sezonda ilk 2 maçını, aldığı ceza nedeniyle dış sahada yapmak zorunda kaldığını ifade ederek, ''Pazar günkü karşılaşmayı da seyircisiz yapacağız. Aldığımız cezalar nedeniyle hem maddi hem de manevi kaybımız oluyor. Bir daha böyle olaylar yaşamak istemiyoruz'' diye konuştu. 
     
</TEXT>
</DOC>
