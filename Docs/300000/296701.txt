<DOC>
<DOCNO> 296701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/axdun01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan eylüle kadar çözüm hedefliyor 
</HEADLINE>
<TEXT>


BM Genel Sekreteri'nin, Annan Planı ile benzer içerikteki belgesi Rumların tepkisini çekmesin diye 'Annan Planı' adını taşımayacak 

SEFA KARAHASAN Lefkoşa 


BM Genel Sekreteri Kofi Annan'ın önümüzdeki ilkbahar başında, Kıbrıs sorununa çözüm bulunması amacıyla yeni bir belgeyle, bir kez daha devreye gireceği ve müzakere sürecini eylül sonunda tamamlayacağı bildirildi. 
Annan'ın BM Güvenlik Konseyi'nden Kıbrıs Özel Temsilcisi ile ekibi için 576 bin dolarlık 806 milyar lira bir tahsisat istemesini "yeni girişiminin ilk işareti" olarak yorumlayan Rum "Politis" gazetesi, diplomatik kaynaklara dayandırdığı haberinde, yeni belgenin "Annan Planı" olarak adlandırılmayacağını bildirdi. 
Annan Planı'nın, Kıbrıs Rumları arasında olumsuz bir çağrışım yarattığını, arabuluculuk görevinde Kıbrıs Rumları tarafından "istenmeyen kişi" ilan edilen Annan'ın eski Kıbrıs Temsilcisi Alvaro De Soto'nun olmayacağını, ancak yeni belgenin içerik bakımından daha önceki planların devamı niteliğinde "5. Annan Planı" şeklinde tanımlanabileceğini belirten gazete, yeni belgeye ilişkin müzakerelerin ise uzun sürmeyeceğini ve Güney Kıbrıs'taki iktidar partisi AKEL'in talep ettiği gibi "güvenlik", "yerleşikler", "çözümün uygulanması" ve "çözümün ekonomik boyutu" gibi başlıklar altında yapılacağını yazdı. 
Ancak Rum lideri Tasos Papadopulos, Kıbrıs konusunda hiçbir hareket görmediğini söyledi. Annan'ın özel temsilcilik için ödenek istemesinin rutin bir uygulama olduğunu kaydeden Rum lider, gazetecilere, "Bunu bilmediğiniz için üzgünüm. Kendi yazdıklarınıza inanıyor ve sürekli bir şeyler üretiyorsunuz" diye dokundurmada bulundu. 

Yakovu Biz hazırız 
Buna karşılık Dışişleri Bakanı Yorgo Yakovu, Rum Yönetimi'nin BM tarafından yeni girişim başlatılmasına hazır olduğunu söyledi. Yakovu, "Annan'ın talebinin Lefkoşa için sürpriz olmadığını" söyleyerek, 2005 yılı içinde yeni girişim olanaklarının yüksek olduğunu belirtti. 


</TEXT>
</DOC>
