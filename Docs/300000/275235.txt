<DOC>
<DOCNO> 275235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun03.html </URL>
<DATE> 2004/09/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İskenceci asker Lynndie England, divan-ı harpte yargılanacak 
</HEADLINE>
<TEXT>

     Irak'ta Ebu Garib cezaevindeki skandalın başrol oyuncusu Amerikalı kadın asker Lynndie England'ın divan-ı harpte yargılanmasına karar verildi. 
     AFP'nin haberine göre, England'ın avukatlarından Rhidian Orr, Amerikan makamlarının, mahkumlara kötü davranmakla suçlanan müvekkilinin askeri mahkemede yargılanmasına karar verdiklerini söyledi. Avukat, England'ı savunan tüm avukatlara askeri makamların kararının iletildiğini belirtti. 
     Bu konudaki resmi açıklamanın bugün Kuzey Carolina'daki Fort Bragg askeri üssünde yapılacağını ifade eden Orr, duruşmanın da 15 Ocak'ta bu askeri üste başlayacağını kaydetti. 
     Amerikan Kara Kuvvetleri'nin yedek askeri England, Ebu Garib cezaevinde bir askeri polis birliğinde görev yaparken Nisan sonunda ortaya çıkan fotoğraflarla Amerikan ve uluslararası medyanın gündemine oturmuştu. 
     Cezaevindeki Iraklı tutuklulara kötü muamele ve işkence yapılırken çekilen ve çoğunlukla cinsel içerikli fotoğraflarda England başrolde görünüyordu. 
     Genç kadının kendisine yönelik 19 suçlamadan suçlu bulunması durumunda 38 yıl hapis cezasına çarptırılabileceği belirtiliyor. 
     
</TEXT>
</DOC>
