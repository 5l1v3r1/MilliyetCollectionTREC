<DOC>
<DOCNO> 261959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yasam/yas01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Estetikte hangi ünlünün 'neresi' son moda 
</HEADLINE>
<TEXT>


Türk estetik cerrahlarına göre kadınlar Akkaya burnu, Şallı dudağı, erkekler Brad Pitt burnu, Banderas kalçası peşinde... 

GÜLAY FIRAT İstanbul 

Avrupa ve Amerika'da çılgın insanlar, beğendikleri isimlere benzemek için çekinmeden bıçak altına yatıyor. Türkiye'de ise, 'şöhretler sentez'i gözde. 
Plastik cerrahların kapılarını aşındıran 20 - 40 yaşlarındaki estetik meraklıları, yanlarında beğendikleri sanatçının resmini de götürmeyi ihmal etmiyor. Plastik ve Estetik Cerrahi Uzmanı Operatör Doktor Nuri Battal, Türkiye'de estetiğe ilginin son aylarda daha da arttığını belirtiyor. Battal, "Her toplumun estetik anlayışı farklı, ama insanlar artık televizyonda en çok gördüğünü istiyor. Hastaya birine benzemeleri için yüz şekillerinin ve vücutlarının alt yapısının da müsait olması gerektiğini söylüyorum" dedi. 

Ücretler de 'uygun ' 
Bir sanatçıya tıpatıp benzetme arzusunun 'Bady Dismorfik Sendromu' adlı bir hastalığın neden olduğunu anlatan Plastik Cerrah Doç. Dr. Cemal Şenyuva da, bu tür hastaların psikolojik tedaviye ihtiyacı olduğunu söylüyor. 
Şenyuva, "Şu sıra en çok Deniz Akkaya'nın burnu, Ebru Şallı'nın dudakları ve çenesi, Ebru Gündeş'in göğüsleri, Hande Ataizi'nin çenesi, burnu ve elmacık kemikleri isteniyor. Erkekler, kesinlikle Hollywood yıldızlarına benzemek istiyor. Genç işadamları Brad Pitt'in burnu, göz şekli ve dudakları, Antonio Banderas'ın çene ve kalçası, George Clooney'in çenesini istiyor" diye konuştu. 
Plastik Cerrah Meryem Gülümser ise, kadınların daha çok göğüs ve kalça ameliyatı, erkeklerinse daha çok burun ameliyatı talep ettiğini anlatıyor. 
Estetik ameliyatların fiyatları hastane ve doktorun özelliklerine göre değişiyor. Buna karşın şu an piyasada burun, silikon, çene, ağız, göz, bacak estetiği için ortalama fiyat 1 ile 3 milyar lira arasında değişiyor. 


</TEXT>
</DOC>
