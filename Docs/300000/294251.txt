<DOC>
<DOCNO> 294251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas04.html </URL>
<DATE> 2004/12/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Üzüm posası kolesterolü düşürüyor 
</HEADLINE>
<TEXT>

     İbrahim ÖZÇEKİÇ DHA 

ERCİYES Üniversitesi Mühendislik Fakültesi Gıda Mühendisliği Bölümü Öğretim Üyesi Dr. Osman Sağdıç, şarap, sirke ve pekmez yapımı sırasında atık olarak ortaya çıkan üzüm posasının kolesterolü düşürdüğünü, kalp ve damar hastalıklarını önlemede etkili olduğunu, hücrelerin yaşlanmasını geciktirerek tümör oluşumunu engellediğini söyledi. 
     Dr. Osman Sağdıç, üzüm çekirdeği, üzüm sapı ve üzüm kabuğundan oluşan üzüm posası konusunda yaptıkları araştırmadan sevindirici sonuçlar çıktığını söyledi. 
     Türkiye'nin 3.6 milyon tonluk üretimle dünyanın 6'ncı büyük üzüm üreticisi konumunda olduğunu ve dünya ihtiyacının yüzde 6'sını karşıladığını belirten Sağdıç, üreticiler tarafından atılan üzüm posasının aslında tam bir sağlık deposu olduğunu söyledi. Üzüm posasının, zararlı kolesterol olarak bilinen LDL'yi düşürdüğünü ifade eden Sağdıç faydalarını şöyle sıraladı 
     "Kalp- damar hastalıklarını önlemede etkili olduğu kanıtlanmıştır. Üzüm posasındaki antioksidanlar sayesinde hücrelerin yaşlanması gecikmekte, tümör oluşumu engellenmekte ve antikansorejen bir etki göstermektedir.'' Dr. Osman Sağdıç, şarap, sirke ve pekmez yapımının ardından atık olarak ortaya çıkan üzüm posasının insan sağlığı için yeni bir alternatif olarak değerlendirilmesi gerektiğini söyledi. 
     
</TEXT>
</DOC>
