<DOC>
<DOCNO> 285982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun02.html </URL>
<DATE> 2004/11/04/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bush'a kutlama mesajları kadar tepki de yağıyor... 
</HEADLINE>
<TEXT>

     George Bush'un ABD Başkanlığına yeniden seçilmesine dünyadan gelen kutlama mesajları ve tepkiler sürüyor. 
     Avustralya Başbakanı John Howard, Bush'un tekrar başkan seçilmesini, terörizmle mücadele davası için bir zafer olarak nitelendirdi. 
     ABD'nin terörizmle mücadelede kilit önem taşıyan müttefiklerinden biri olan Pakistan'da Enformasyon Bakanı Şeyh Raşid Ahmet, Filistinliler ve Keşmirliler dahil olmak üzere tüm dünya Müslümanlarının, Bush'un ikinci dönem başkanlığında daha iyi politikalarla karşılaşmasını umduğunu söyledi. 
     Japonya Başbakanı Junichiro Koizumi de Bush'un yeniden ABD başkanı seçilmesinin, iki ülke arasındaki ilişkileri daha da yakınlaştırmasını umduğunu kaydetti. 
     Güney Kore hükümeti, Kuzey Kore ile yaşanan nükleer silah anlaşmazlığının barışçı bir çözüme kavuşturulması için Bush yönetimiyle yakın işbirliği içinde çalışacaklarını bildirirken, Bush'un ''şeytan eksenine'' dahil ettiği Kuzey Kore, ABD seçimleriyle ilgili henüz bir açıklamada bulunmadı. 
     Çin Devlet Başkanı Hu Jintao, Washington yönetimiyle işbirliği içinde yapıcı ilişkiler kurmayı umduklarını dile getirdi ve her iki ülkenin, dünyada gelişim ve barış için olumlu rol oynadığını belirtti. 
     Tayvan Dışişleri Bakanlığı Sözcüsü Michel Lu, ülkesinin terörizmle savaş, kitle imha silahlarının yayılmasının önlenmesi ve barış konularında ABD ile işbirliği yapmaya her zamanki gibi hazır olduğunu bildirdi. 
     Filipinler Devlet Başkanı Gloria Macapagal Arroyo, Bush'u kutlayarak, ortak siyasi görüşlerinin, dünyanın birçok bölgesinde barışı sağlamak olduğunu ifade etti. 
     Endonezya Dışişleri Bakanlığı sözcüsü Marty Natalegawa da, ABD ve ülkesinin terörizme kurban verdiğini hatırlatarak, terörizmle mücadelede Bush ile yakın işbirliği içinde çalışma sözü verdi. 
     
</TEXT>
</DOC>
