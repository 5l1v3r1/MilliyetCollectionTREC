<DOC>
<DOCNO> 285334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun03.html </URL>
<DATE> 2004/11/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
'Fahrenheit 9 11' ABD'de şifreli TV'lerde... 
</HEADLINE>
<TEXT>

     Ünlü Amerikalı muhalif yönetmen Michael Moore'un bütün dünyada büyük ilgi uyandıran ve temel olarak Başkan Bush ile Irak savaşını eleştiren belgeseli ''Fahrenheit 9 11'', ABD başkanlık seçimlerine bir gün kala, şifreli Amerikan kanallarında izlenebilecek. 
     Bush karşıtı Moore'un, bu yıl Cannes Film Festivali'nden büyük ödül ''Altın Palmiye'' ile dönen ve Amerikan sinemalarında 119 milyon dolarlık gişe hasılatı yapan 122 dakikalık belgeseli, 9.95 dolar karşılığında, şifreli kanal aboneleri tarafından seyredilebilecek. 
     Bush karşıtı kampanya yürüten 50 yaşındaki yönetmen, daha önce yaptığı açıklamada, Florida ve Ohio eyaletlerinde seçim sandıklarını yüzlerce kamera ile izleyeceğini belirtmişti. 
     Moore, yürüttüğü kampanya kapsamında, Amerikan halkından sandık başına gitmelerini ve demokrat aday Kerry'ye oy vermelerini istiyor. 
     Geçen yıl da ''Benim Cici Silahım'' adlı belgeseliyle Oscar kazanan ve ödül töreninde söylediği ''Senden utanıyorum bay Bush, senden utanıyorum'' sözleriyle gündeme bomba gibi düşen ünlü yönetmen, Bush'a karşı yürüttüğü kampanya kapsamında, ABD Başkanı'na hitaben internet sitesinde yayınladığı açık mektupta, ''Neden arkadaşlarınla sen beni haklamak için 6 belgeseli finanse ederken, Kerry'ye karşı sadece 1 film finanse ediyorsunuz Senin rakibin ben değil, Kerry'dir'' diye yazdı. 
     
</TEXT>
</DOC>
