<DOC>
<DOCNO> 281771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/guclu.html </URL>
<DATE> 2004/10/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bursa'nın ayva kebabı 
</HEADLINE>
<TEXT>


Milliyet Business, yakında Bursa'da da yayımlanacak. Bu vesileyle önceki akşam Bursa'daydık. En son ne zaman gittiniz bilmiyorum. Ama en kısa zamanda bir kez daha gitmelisiniz. Çünkü, her yönüyle müthiş keyifli bir kent. 
İskender kebabı ve kestane şekeri hayaliyle gidip ayva kebabı ve incir tatlısına talim etmeseydik, toplantı ekonomik çerçevenin dışına çıkmayacaktı. Ama işin içene ayva kebabı girince sohbet bir hayli renklendi. 
Bursa, sanayide, tekstilde, turizmde, tarımda ve eğitimde Türkiye'nin en önde gelen kentlerinden biri. Otomotiv sektörü ve yan sanayinin can damarı orası. Kış turizminden kaplıca turizmine kadar ne ararsanız var. Tekstil deyince akla ilk gelen isim yine yine Bursa. Tarımın ve hayvancılığın amiral gemilerinden biri de aynı şekilde Bursa ve çevresi. Uludağ Üniversitesi de on binlerce öğrencisi ve eğitim kalitesiyle AB'ye çoktan uyum sağlayan kurumların başında geliyor. 
Eskiden İstanbul'a uzaktı. Şimdi hızlı feribotla Yalova'ya oradan da Bursa'ya 2 saatte varmak mümkün. Ama nedense hala kabuklarını kırıp içlerine kapanıklıktan kurtulamadılar. 
Üretmekten, konuşmaya ve böbürlenmeye vakit bulamıyorlar ki seslerini çok az duyuyoruz. Sormasanız konuşmuyorlar. Zorlamasanız mütevazılıklarından taviz vermiyorlar. 
Mutfak kültürüne gelince O da en az diğer alanlar kadar zengin. Ama bizim mönüye ayva kebabı nasıl girdi bir türlü anlayamadık. Çünkü Bursalıların pek çoğu da Çelik Palas usulü ayva kebabını ilk kez tattığını söyledi. 
Önceki hafta Diyarbakır'daydık. Orda da ayva kebabı vardı. Ama o çok daha farklıydı. Bursa'daki ayvanın içi oyulmuş içine minik et parçaları konulmuştu. Yanında da patates püresi vardı. Diyarbakır'daki ise daha farklıydı. Adana kebabının etli ve ayvalısı gibiydi. Ayva kebabı Bursa'nın mı, Diyarbakır'ın mı derken Vali Oğuz Kaan Köksal, daha önce görev yaptığı illerden Gaziantep'te de ayva kebabının olduğunu belirterek, konuya yeni bir boyut kazandırdı. 

İkinci bir üniversite 
Niye ayva kebabına bu kadar yer ayırdım. Birincisi, Diyarbakır'da yediğim gerçekten nefisti. İkincisi bu yıl ayva ağaçları, üründen kırılıyor. Yani bütün kış bol bol ayva yiyeceğiz. Tatlısı da, kompostosu da çok güzel oluyor. Herhalde daha pek çok yemek çeşidi vardır... 
Bursa gerek ekonomik altyapısı, gerekse sosyal altyapısıyla ikinci, hatta üçüncü bir üniversiteyi rahatlıkla kaldırır. Ankara, İstanbul ve İzmir'de olduğu gibi Bursa Ticaret Odası'nın da bu konuda girişimleri varmış. Ayrıca ciddi anlamda zenginleri de var. Vakıf üniversiteleri de kurulabilir. Ama diğer konularda olduğu gibi bu konuda da tutukluklarını üzerlerinden atamıyorlar. 
Milliyet'in Bursa'ya yönelik bu açılımı, eminim kente farklı bir hava kazandıracaktır. Zaten var olan değerlerini daha bir vitrine çıkartacaktır. Bursa yerelliği, hatta ulusallığı çoktan geride bıraktı. Üniversitesinden orta ölçekli şirketlerine kadar hemen hepsinin bir ayağı zaten dünyanın bir başka ucunda. Onlar AB'ye çoktan girdiler. Ama bunu bir türlü anlatamıyorlar. 
Özetin özeti Zaman yaratın ve bir hafta sonunuzu Bursa'ya ayırın. Mutlu döneceğiniz kesin. Ama ayva kebabı mı yersiniz yoksa iskender kebabı mı, bakın ona karışmam... 



</TEXT>
</DOC>
