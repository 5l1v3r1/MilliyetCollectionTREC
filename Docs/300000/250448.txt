<DOC>
<DOCNO> 250448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/yasam/axyas01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatın izi 'cep'ten çıktı 
</HEADLINE>
<TEXT>


1.5 yıl önce kaybolan avukatı arayan polis, ipucunu gözaltına alınan Söylemez Kardeşler'den Emir'in cep telefonunda buldu 

Erdal Kılınç 

İstanbul Beyoğlu'ndaki bürosundan 1.5 yıl önce esrarengiz şekilde kaybolan, uyuşturucu davalarının tanınmış avukatı ve emekli polis müdürü Yüksel Afyonoğlu'nun eşi Nihat Afyonoğlu ile ilgili ilk ipucu bulundu. 10 silah ve 5 el bombasıyla yakalanarak gözaltına alınan Söylemez Kardeşler'den Emir Söylemez'in üzerinde çıkan bir cep telefonu, kayıp avukatın izinin bulunmasıyla ilgili umutları artırdı. 
Olay şöyle gelişti... Geçtiğimiz pazartesi günü işadamlarından baskı yoluyla haraç alınmasına yönelik operasyon yapan polis İstanbul, Ankara, Diyarbakır, Muş ve Edirne'de aralarında Dr. Mehmet Sena, M. Faysal, Emir, Faruk, M. Arif Söylemez'in de bulunduğu toplam 32 kişiyi gözaltına aldı. 
Polis, avukat Nihat Afyonoğlu'nun kaybolduğu gün bürosunun bulunduğu bölgede yapılan telefon görüşmelerini izlemeye almış ve numaraları 0555 ile başlayan iki hattan, avukatlık bürosu yakınında 19 kez uzun uzun görüşmeler yaptığını belirlemişti. 

6 ay suskun kaldı 
Sahte kimliklerle alındığı belirlenen ve numaraları 0555'le başlayan 2 telefondan biri avukatın kaybolmasının ardından bir daha kullanılmamıştı. Ancak o telefonun yaklaşık 6 ay önce tekrar faaliyete geçtiği tespit edildi. Faaliyete geçen bu telefon son operasyonda gözaltına alınan Emir Söylemez'in üzerinde çıktı. 
Afyonoğlu'nun bir müvekkiliyle aralarındaki problemi çözmek için başka suçlardan yargılanmaları devam eden Söylemez Kardeşler'den yardım istediği öne sürülürken, olaydan sonra parayla ilgili anlaşmazlığa düştükleri gerekçesiyle Söylemez Kardeşler'ce kaçırılıp öldürüldüğü de iddia ediliyor. 


</TEXT>
</DOC>
