<DOC>
<DOCNO> 252933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/axspo02.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mister Hagi 
</HEADLINE>
<TEXT>


Rumen teknik adam, gördüğü saygıdan bazen mahcup olduğunu söyledi, "Yaşlı isimler tecrübe demektir. Bu da avantajımız" dedi. Cim-Bom'un çalıştırıcısı, Daum ve Del Bosque ile aralarında uçurum olmadığını da belirtti 

BÜNYAMİN OSMAN 


'Saha içinden geldim' 
GALATASARAY Teknik Direktörü Gheorghe Hagi, Daum ve Bosque gibi ustalara meydan okudu. İki kariyerli hocaya karşı mücadele vermekten korkmadığını söyleyen Rumen çalıştırıcı, "Onlarla aramda uçurum görmüyorum. Ben de saha içinden geldiğim için deneyimliyim. Teknik açıdan eksik sayılmam. Zaten ne olup, ne olmayacağı lige yansır. Kısacası ne istediğimi ve ne yapacağımı biliyorum" diye konuştu. 

'Zor durumdayız diyemem' 
CİM-BOM'UN kadrosundan tam memnun olduğunu söyleyemeyeceğini ancak yönetimden söz aldığını vurgulayan Hagi, "Rakiplerimize göre gerideyiz. Ancak Conceiçao ile Saidou geldikten sonra çok zor durumdayız dememek lazım. Üzerine basa basa vurgulamak gerekirse, zor bir yarışa gireceğiz ve bu sezon şampiyonluğun bizim için ayrı bir anlamı var" dedi. 

'Baskı yapmam' 
RUMEN hoca, takımdaki yaşlı futbolcuların tecrübe yönünden avantaj bile olabileceğini vurguladı. Eski takım arkadaşlarıyla hiçbir problem olmadığını hatta fazlasıyla saygı gördüğünü ifade eden Galatasaray Teknik Direktörü şöyle devam etti "Benim onlara bir baskı yapmaya ihtiyacım yok. Hepsi ne yaptıklarının bilincinde. Hatta saygılarından "Mister" diye seslenmeleri beni mahcup ediyor." 

Canaydın'ın hayali Rivaldo 

Girişimler başladı 
CONCEİÇAO'YU almasının ardından Gallardo ve Roque Junior için temaslarda bulunan Galatasaray'da Başkan Özhan Canaydın'ın gönlündeki ismin Rivaldo olduğu öğrenildi. Milan'dan ülkesine dönen sambacıyı, Sarı - Kırmızılı renklere kazandırmak isteyen Canaydın'ın girişimlere başladığı ifade edildi. 

Bir taşla iki kuş 
100. yılda taraftarına şampiyonluk yaşatmak isteyen Özhan Canaydın'ın, Rivaldo ile hem tribünlere hava kazandırmak, hem de kombine bilet satışlarını artırmak amacını güttüğü belirtildi. Sambacı konusunda yöneticilerle de görüşen başkanın Rivaldo'yu transfer etmek için büyük çaba harcadığı ifade edildi. 

Cim-Bom ter attı 7-1 

İki farklı kadro 
HOLLANDA'DA yeni sezon hazırlıklarını sürdüren Galatasaray, ilk hazırlık maçını amatör Vatanspor ile oynadı, karşılaşmayı 7-1 kazandı. Hakan Şükür 2 , Hasan Şaş 2 ve Arif'in golleri, Cim - Bom'un ilk yarıyı 5-0 önde kapamasını sağladı. Aslan, ikinci devreye farklı bir kadroyla çıktı. Vatanspor, Hıdır'ın penaltısıyla tek gol bulurken, Sarı - Kırmızılılar da Necati ve Ümit Karan'ın golleri skoru 7-1'e taşıdı. 

Maçın karnesi 
HAKEMLER Thorsten Kienhöfer, Reiner Werthmann, Markus Höbel 
VATANSPOR Savaş 5 - Tekin 4 , Hakan 4 , Fatih 4 , Ayhan 4 - Doğan 4 Hüseyin Dk.53 4 , Abed 3 , Hıdır 4 , Şenol 3 - Murat 3 Mesut Dk.60 4 , Ahmet 3 Fatih Güç Dk.60 4 
GALATASARAY Aykut 7 , İbrahim 6 Suat Usta Dk.46 6 , Petre 6 Bülent Dk.46 6 , Orhan 7 Uğur Dk.46 6 , Hakan Ünsal 6 Ergün Dk.46 6 , Arda 6 Sabri Dk.46 6 , Saidou 7 Conceiçao Dk.46 6 , Cihan 6 Volkan Dk.46 7 , Hasan Şaş 8 Mülayim Dk.46 6 - Arif 7 Necati Dk.46 7 , Hakan Şükür 8 Ümit Karan Dk.46 6 
GOLLER Hakan Şükür Dk.10 ve 45 , Arif Dk.14 , Hasan Şaş Dk.30 ve 40 , Hıdır Dk.58 Pen. , Necati Dk.61 , Ümit Karan Dk.89 
SARI KARTLAR İbrahim, Volkan, Suat 

NOTLAR 

Sabri 10 gün yok 
SABRİ, Vatanspor karşısında 80. dakikada sakatlandı ve oyundan çıktı. Sağ ayak bileğinde burkulma meydana gelen futbolcunun röntgeni çekildi. Kulüp doktoru Murat Çevik, Sabri'nin sağ bilek yan bağlarında esneme ve ödem tespit ettiklerini, genç oyuncunun 10 gün sahalardan uzak kalacağını açıkladı. 

Conceiçao ilk kez 
CİM - BOM'UN yeni transferi Conceiçao, idmanlarda çift kalede bile yer almadı ama dünkü karşılaşmanın ikinci yarısında oynadı. Brezilyalı futbolcu 2 numaralı formayı giyerken, diğer yenilerin forma numaraları ise şöyle Saidou 16 , Arda 26 , Mülayim 27 , Uğur 22 , İbrahim 17 . 

Güvenlik gecikmesi 
10 bin kişilik Ruhr Stadı'nda yaklaşık 7 bin Türk taraftar geldi. Saha içine giren gurbetçiler nedeniyle güvenlik güçleri yetersiz kaldı ve bu nedenle maç tam 35 dakika geç başladı. Müsabaka biletleri 10 Euro'dan satıldı. Karşılaşmanın tüm geliri ise Mülheim Galatasaraylılar Derneği'nin alt yapı çalışmalarına verildi. 



</TEXT>
</DOC>
