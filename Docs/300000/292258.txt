<DOC>
<DOCNO> 292258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/yozer.html </URL>
<DATE> 2004/11/26/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Yetersizlik 
</HEADLINE>
<TEXT>



19. dakikada atılan gole şöyle bir bakın. Dikkatle incelerseniz, sahadaki Beşiktaş takımının ne denli sıradan ve amatör bir takım olduğunu daha yakından görürsünüz. İnanın bu golü halı sahada yerseniz, kavga çıkar. Koca sahada tek topla gol yemek ancak bir takımın inanılmaz zaaflarından doğar. Dün de bu zaaflar Beşiktaş'ta fazlasıyla vardı. 
Del Bosque ilk yarının ortalarında İbrahim'i çıkardı. İki golde de katkısı bulunan İbrahim'in çıkmasına hiç sözüm yok. Peki Juanfran. Ya Carew. Fatih Sonkaya, kaleci Ramazan, Ali Güneş, İbrahim Akın'a ne demeli. Al birini vur ötekine. Sadece Okan ile Ahmet biraz çırpındı. Hepsi o. Ağır sahada ayakta durmak zor. Ama bu kadar mı bir takımın fizik gücü düşük olur. İkili mücadelerde hiçbir şekilde ayakta duramayan, her sert darbede yere düşen, 10 metre önünde duran arkadaşına ayağının içiyle pas veremeyen Beşiktaşlı futbolcuların Bükreş'e neden geldiği hiç belli değildi. Takımı ateşleyecek, omuzlayacak, maçın sonucunu değiştirecek, rakibi korkutacak tek oyuncu yok. 

Hak etmedi 
Del Bosque'nin sahaya çıkardığı yetersiz kadro buzlu sahada sonucu değiştirecek her türlü aktiveteden uzaktı. Ancak ikinci yarının sonlarına doğru Oprita'nın kırmızı kart görmesinden sonra biraz hareket, bereket geldi. O da Bükreşlilerin tamamen kendi sahasına çekilmesinden kaynaklandı. Yoksa Beşiktaş o ana kadar rakip alana hiç girmemiş, hatta o bölgede nefes bile almamıştı. Pancu'nun kaçırdığı iki gol belki sonucu değiştirebilirdi. İbrahim'in golünden sonra ise hiç zaman kalmadı. Ancak bu maç zaten Beşiktaş'ın hakkı değildi. 
Peki Steaua hak etti mi Hayır. Aksine kötü bir takım. Beşiktaş önüne korkarak çıktılar. Hücuma bile iki kişiyle kalkıyorlar. Ve o iki kişiyle dört kişi arasında gol buldular. Üstelik biri ortalarken diğeri bekliyordu. Ama işi bitirdiler. Üç puanı aldılar. Daha doğrusu güzel bir ikramı kabul ettiler. Ne kadar kötü olursan ol. Ancak Beşiktaş gibi bir takımın böylesine bir takım karşısında bu kadar kötü oynamaya hakkı yok. 


</TEXT>
</DOC>
