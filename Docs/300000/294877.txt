<DOC>
<DOCNO> 294877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/aspo.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan pişti yaptı 
</HEADLINE>
<TEXT>


Fenerbahçe'nin sekiz puan gerisinde sahaya çıkan Galatasaray, olumlu futbolunu, Orhan Ak, Hakan Şükür ve Necati Ateş'in golleriyle süsledi, derbi öncesi lidere gözdağı verdi 

CEMAL ERSEN 


Fenerbahçe almış başını gidiyordu. Zorlu başkent deplasmanında galibiyet dışındaki tüm skorlar Galatasaray'ın lider ile arasındaki farkın açılmasına neden olacaktı. Sarı - Kırmızılı futbolcular da, Hagi de bunun farkında ve stresindeydi. Üstelik bu defa rakip Cim - Bom'un belalısı Gençlerbirliği idi. 
Geçen hafta bu statta Ankaragücü önünde elde ettiği galibiyetle moral bulan Sarı - Kırmızılılar, 10 bin kişilik taraftar desteği ile daha cesaretliydi. Bilet fiyatlarında damping yapan ve onları bu kalabalıkla buluşturan İlhan Cavcav'a teşekkür borçları ise maçın bir başka boyutuydu. 
Oğuz Çetin yönetiminde "eski günlerine dönüşün" sinyalini veren Gençlerbirliği oyunun ilk dakikalarında etkiliydi, ama karşısında Tomas - Song ikilisinin oluşturduğu bir savunma duvarı vardı. Bir de kahramanlığına soyunan Mondragon. 
Maçın ilk gol kokan atağı 5. dakikada Gençlerbirliği'nden geldi. Baki'nin pasıyla buluşan Youla sert vuruşla Mondragon'u yokladı, deneyimli file bekçisi köşeyi iyi kapattı. 14. dakikada Necati topla çizgiye dek indi, sert ortasında topa Hakan Şükür'ün beklenen müdahalesi gelmedi. Ters taraftan yapılan ikinci ortaya bu kez Necati vurdu, Ömer iyi yer tuttu. 28. dakikada Galatasaray'ın en ciddi atağı golle sonuçlandı. Sabri soldan ortaladı, top önce o ana kadar sahanın kötüleri arasında gösterilen Orhan Ak ile buluştu, sonra ağları buldu. 
31. dakikada Başkent ekibi beraberliğe çok yaklaştı. Hakem Deda'nın verdiği faul kararına Galatasaraylılar itiraz ederken, rakip akıllı ve atak davrandı, oyunu bekletmeden başlattı. Mehmet Nas ortaladı, El Saka sert vurdu, Mondragon topu çizgiden çıkardı. Pozisyonu takip eden Mustafa Özkan'ın son müdahalesine Tomas cansiperhane karşılık verdi. 44. Dakikada El Saka'nın kendi ceza alanı önündeki "ekstrası" Hakan için bulunmaz bir fırsattı. Ama o daha uygun pozisyondaki Necati'yi görmek yerine topu dışarı atmayı tercih etti. 

Ustalar başrolde 
51. dakika maçın kader anıydı. Flip, Youla'yı ceza alanı içinde topla buluşturdu. Gineli oyuncu bomboş pozisyonda bekleyen Mustafa Özkan ile Ali Tandoğan'ı tercih etmedi, kendisine görücü gelen 5 yabancı menajere oynadı ve takımını mutlak golden etti. Hemen iki dakika sonra Necati'nin nefis pasıyla buluşan Hakan Şükür nefis bir gole imza attı. Gol maçın kırılma noktası oldu. Necati 56. dakikada yaklaşık 30 metreden ayakta alkışlanacak vuruşla tribünleri ayağa kaldırdı. 62. dakikada Youla rakip ceza alanı içinde 4 oyuncuyu geçti. Hızını alamadı, ancak Sabri'ye takıldı. Hakem Cem Deda'nın penaltı kararını Flip uyguladı. Mondragon topu köşeden çıkardı, gücü ve enerjisi Flip'in ikinci vuruşuna yetmedi. 64. dakikada yine Necati - Hakan ikilisi sahneye çıktı. Son vuruşu yapan Hakan'a kaleci Ömer geçit vermedi. 
Kalan bölümde Hagi'nin savunmayı takviye etmeye yönelik, Oğuz Çetin'in ise forveti güçlendirmeyi düşünen hamleleri vardı. 90 dakikanın bitimine, üst üste iki hafta zorlu Başkent deplasmanında mücadele eden Galatasaray'ın 6 puanlık kazancı, Sarı - Kırmızılı taraftarların coşkusu kaldı. 

Zor yeniliriz 

Teknik Direktör Hagi, Gençlerbirliği maçındaki futbolu sezonun en iyi performansı olarak değerlendirdi, "Böyle oynarsak kaybetmeyiz" dedi 
'Çok memnunum' 
GALATASARAY'IN Rumen çalıştırıcısı Hagi, Gençlerbirliği galibiyetinin ardından futbolcularına övgüler yağdırdı. Genç teknik adam, sezonun en iyi futbolunu oynadıklarını söyleyerek, "Takımın saha içindeki mücadelesi ve arzusundan çok memnunum. Benim istediğim gibi sahada oynadıkları, mücadele ettikleri zaman bizi yenecek takım yok" ifadelerini kullandı. 

'3 puan alacağız' 
HAGİ, gelecek hafta oynayacakları Fenerbahçe derbisinde mutlak 3 puan alacaklarını iddia etti. Rumen çalıştırıcı sözlerini şöyle sürdürdü "Bu derbiyi kazanmak bize bağlı. Ligin en istikrarlı takımı Galatasaray. Çok iyi bir rakibe karşı oynuyoruz. Lider durumdalar. Her maça farklı hazırlanıyoruz. Evimizde oynayacak olmamız bizim için avantaj. Kazanmak istiyoruz." 

İlgi yoktu 

GENÇLERBİRLİĞİ Kulübü, tribün terörüne son vermek amacıyla maç öncesi Mehmet Akif Ersoy ve Sabancı Kız Öğrenci Yurtları'nda 400, Türkiye Büyük Millet Meclisi'nde de bayan seyirciler için bin olmak üzere toplam bin 400 ücretsiz bilet dağıttı. Ancak bayan taraftarlar maça ilgi göstermedi. 

Maçın hakemi 
Deda'ya tam puan 

CEM Deda, Gençlerbirliği ile Galatasaray'ın futbol oynama çabasına olumlu katkıda bulundu, iyi bir yönetim ortaya koydu. Yardımcılarıyla uyumu iyi görünen Deda'nın, ev sahibi takım lehine verdiği penaltı kararı doğruydu. Ofsayt pozisyonlarını da çok iyi süzdü. Kısacası genç hakem, kimseye eleştiri olanağı vermeden 90 dakikayı tamamladı ve alkış topladı. 


</TEXT>
</DOC>
