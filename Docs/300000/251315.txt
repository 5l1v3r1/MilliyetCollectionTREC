<DOC>
<DOCNO> 251315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/guncel/gun01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'lilere tuhaf uyarılar 
</HEADLINE>
<TEXT>


Bush'la gelen gazeteciler, ABD konsolosluğunca hazırlanan 'İstanbul paketi'yle uyarıldı Türkiye 'yüksek tehdit' bölgesi. Casuslar var ve telefonlar dinlenir 

Yasemin Çongar 

ABD Başkan George W. Bush ile birlikte Ankara ziyareti ve NATO Zirvesi için İrlanda üzerinden Türkiye'ye gelen yetkili ve gazeteciler sürpriz uyarılarla karşılandı. 
ABD'nin İstanbul Başkonsolosluğu'nca hazırlanan ve Conrad Oteli'ndeki basın merkezinde gazetecilere dağıtılan dosyadaki "İstanbul'a hoş geldiniz" paketinde yer alan bu uyarılar, bazı ABD'li diplomatların İstanbul'u son derece güvensiz bir yer olarak algıladığını ortaya koydu. 
Söz konusu paketin, "Durun Bu paketteki başka hiçbir şeyi okumasanız bile, bu sayfayı OKUMALISINIZ" cümlesiyle başlayan ilk sayfasında yer alan başlıca uyarılar aynen şöyle 

'Meraklılara dikkat ' 
"Türkiye'de musluk suyu İÇMEYİNİZ."İstanbul terörizm açısından "yüksek tehdit" bölgesidir. Tetikte kalın ve korunaklı olduğunuzdan emin olun."Düşman istihbarat servisleri küresel düzeyde bizim temsilciliklerimize çeşitli yollardan sızmayı denemektedir, buna ABD'li çalışanları tuzağa düşürme çabası da dahildir. Gizlilik statüsü taşıyan belgeleri, bu iş için belirlenmiş alanlarda inceleyin ve tartışın. Çok meraklı olan ya da derinlemesine sorular soran insanlara karşı alarmda olun. 

Doktor bilgisi de var 
"Gizliliği güvenceye alınmamış telefon hatlarından yapılan konuşmalar dinlenecektir."Geri planda kalın. Gösterişli giyinmeyin, fazla alkol almayın ve yerli halkla tartışmaktan kaçının. Kullandığınız yolları ve rutininizi değiştirin. Kalabalıklardan uzak durun ve kavga sahnelerinden hızla uzaklaşın. 
Pakette ayrıca "Acil durumlarda Conrad Oteli'ni boşaltma yolları" ile doktor ve hemşire bilgileri de yar alıyor. 


</TEXT>
</DOC>
