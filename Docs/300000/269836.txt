<DOC>
<DOCNO> 269836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur27.html </URL>
<DATE> 2004/09/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gül Sunal'a hapis cezası .. 
</HEADLINE>
<TEXT>

     Sanatçı Kemal Sunal'ın ölümünden sonra yaklaşık 1 trilyon liralık banka hesabını vergi kaçırmak için sahte imzalarla müşterek hesap haline getirdiği gerekçesiyle yargılanan eşi Gül Sunal Hafize Gülderen Sunal , 1 yıl 6 ay hapis cezasına çarptırıldı. Sunal'ın hapis cezası, tecil edildi. 
     Kadıköy 4. Asliye Ceza Mahkemesi'ndeki duruşmaya, tutuksuz sanık Gül Sunal'ın avukatı Yaşar Alıcı ile Ziraat Bankası adına avukat Hayrettin Taş katıldı. 
     Duruşmada tanık olarak dinlenilen Ziraat Bankası eski Caddebostan Şubesi Müdürü Sevim Baloğlu, Sunal ailesinin bankada müşterek hesapları olduğunu belirterek, Kemal ve Gül Sunal ile oğulları Ali Sunal'ın zaman zaman gelerek hesaptan para çektiklerini söyledi. 
     Baloğlu, suça konu olan müşterek hesap sözleşmesinin nasıl ve ne şekilde yapıldığı konusunda ise bir bilgisinin olmadığını savundu. 
     Duruşmada esas hakkındaki görüşünü açıklayan Cumhuriyet Savcısı, sanığın, Ziraat Bankası Caddebostan Şubesi'nde çalışan Dilek Dizdaroğlu ile veraset vergisini eksik vermek amacıyla vefat eden eşi Kemal Sunal'ın hesabını sahte imzalarla üçlü müşterek hesap haline getirdiğini iddia etti. 
     Savcı, bu nedenle Sunal'ın, ''özel evrakta sahtecilik'' suçunu düzenleyen TCK'nın 345. maddesi uyarınca 1 ile 3 yıl arasında hapis cezasına çarptırılmasını istedi. 
     
     SANIK AVUKATININ SAVUNMASI 
     Sunal'ın avukatı Yaşar Alıcı ise müşterek hesaptaki Ali Sunal'ın imzalarının Gül Sunal tarafından atıldığı iddialarına karşılık Adli Tıp Kurumu uzmanının 18 Haziran 2004 tarihinde verdiği raporda, bu imzaların sanık tarafından atılmadığının açıkça bildirildiğini söyledi. 
     Tanıklardan İlkben Keskin'in de müşterek sözleşmenin Kemal Sunal'ın sağlığında kendisi tarafından onaylandığını beyan ettiğini anlatan Alıcı, bugün dinlenilen tanığın da, sanığın, eşi ve çocukları ile müşterek hesabının bulunduğunu söylediğini hatırlattı. 
     Avukat Alıcı, müvekkili hakkında mahkumiyetini gerektirir bir delil bulunmadığını savunarak, beraatına karar verilmesini istedi. 
     
     KARAR 
     Davayı karara bağlayan hakim, sanık Gül Sunal'ı ''sahte özel evrak tanzim edip kullanmak'' suçundan TCK'nın 345. maddesi gereği 1 yıl 6 ay hapis cezasına çarptırdı. 
     Hapis cezasını, sanığın geçmişteki iyi hali ve suç işlemekten çekineceği gerekçesiyle tecil eden hakim, ortaya çıkan 125 milyar 236 milyon 450 bin lira idare zararının, 4 Mart 2003 tarihinden itibaren tahsil edilene kadar TC Merkez Bankası'nın kısa vadeli avanslar için uyguladığı ticari işlerdeki temerrüt faizi ile birlikte sanık Gül Sunal'dan alınarak müdahil Ziraat Bankası'na verilmesini hükme bağladı. 
     
     ''KARARI TEMYİZ EDECEĞİZ'' 
     Avukat Yaşar Alıcı, duruşma sonrası basın mensuplarına yaptığı açıklamada, ''Bütün deliller lehimize olmasına rağmen aleyhimize ağır bir karar çıktı. Kararı temyize gideceğiz'' dedi. 
     Sunal ile ''özel evrakta sahtecilik'' suçunu işlediği iddia edilen ve halen firarda olan Ziraat Bankası eski Caddebostan Şubesi Yönetmen Yardımcısı Dilek Dizdaroğlu'nun dosyası bir süre önce ayrılmıştı. 
     Dizdaroğlu, 6 trilyon liralık mevduat hesabını zimmetine geçirdiği iddiasıyla Ankara 5. Asliye Ceza Mahkemesi'nde de yargılanıyor. 
     
</TEXT>
</DOC>
