<DOC>
<DOCNO> 280464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur49.html </URL>
<DATE> 2004/10/15/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Konak Belediyesi'ndeki toplu sözleşmede anlaşma sağlandı 
</HEADLINE>
<TEXT>

     Konak Belediyesi ile Belediye-İş Sendikası arasında 706 işçiyi kapsayan toplu iş sözleşmesi görüşmelerinde anlaşmaya varıldığı bildirildi. 
     Konak Belediye Başkanı Muzaffer Tunçağ ile Belediye-İş Sendikası Genel Başkanı Nihat Yurdakul ve Belediye-İş 4 Nolu Şube Başkanı Ali Çelenk, bu akşam yapılan görüşmelerin ardından yaptıkları ortak basın açıklamasıyla görüşmelerin olumlu sonuçlandığını belirtti. 
     Belediye-İş Sendikası Genel Başkanı Nihat Yurdakul, toplu iş sözleşmesi görüşmelerinde imza aşamasına gelindiğini söyledi. Konak Belediyesi'nde varılan anlaşmayla birlikte İzmir'deki tüm ilçelerde toplu iş sözleşmesi görüşmelerinin sona erdiğini belirten Yurdakul, ''Şimdi sıra Büyükşehir'de inşallah orada da bayramdan sonra anlaşmaya varacağız'' diye konuştu. 
     Konak Belediye Başkanı Muzaffer Tunçağ da belediye olarak her zaman işçilerin yanında olduklarını belirtti. 
     
</TEXT>
</DOC>
