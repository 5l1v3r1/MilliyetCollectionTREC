<DOC>
<DOCNO> 297722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/dun04.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de Kıbrıs beklentisi 
</HEADLINE>
<TEXT>


GÜVEN ÖZALP Brüksel 


Avrupa Birliği AB , Kıbrıs konusunda Ankara'dan açılım beklentisini sürdürüyor. Taslak metinlerde şu ana kadar değiştirilmeyen Kıbrıs paragrafı, Ankara'nın benimseyeceği yaklaşım çerçevesinde şekillenecek. Giderek yoğunlaşan beklenti, Türkiye'nin zirvenin hemen öncesinde Ankara Anlaşması'nın uyarlanmasına ilişkin uyum protokolünün müzakere edileceğine ilişkin açıklamada bulunması yönünde. 
Türkiye'nin, zirvenin hemen öncesinde bu yönde bir açılım yapması halinde taslak metinlerde yer alan "uyum protokolüne yönelik olarak alınan karardan duyulan memnuniyetin" dile getirildiği ifadelerde herhangi bir değişikliğe gidilmesi beklenmiyor. Türkiye'nin bu konuda herhangi bir açılımda bulunmaması halinde ise Kıbrıs paragrafının baştan yazılması gündeme gelecek. Ancak yapılacak değişikliğin de Türkiye aleyhine olacağı net. Brüksel'in çabası Türkiye'yi bu konuda ikna etmeye ve "müzakerelerden önce uyum protokolünün imzalanması" çizgisine çekmeye odaklanmış durumda. 

Mart vadesi 
Rum Kesimi ise taslak belgelere yönelik olarak yaptığı önerilerde metnin ağırlaştırılması ve spesifik tarih vurgusu yapılmasına çalışıyor. Rumlar, bu çerçevede yaptığı önerilerden birinde uyum protokolünün AB 2005 ilkbahar zirvesine kadar, başka bir deyişle Mart 2005'e kadar, imzalanmasını talep ediyorlar. Rumların diğer isteklerini ise, Türkiye'nin "Kıbrıs Cumhuriyeti'yle ilişkilerini hızla normalleştirmesi" ve "düzgün ikili ilişkiler kurulması" konularına vurgu yapılması oluşturuyor. 


</TEXT>
</DOC>
