<DOC>
<DOCNO> 264504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur32.html </URL>
<DATE> 2004/08/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Para yerine fındık... 
</HEADLINE>
<TEXT>

     Ordu'nun Fatsa İlçesi'nde bir fırıncı, fındık hasadıyla birlikte başlattığı kampanya ile 60 fındık karşılığında ekmek satıyor. 
     Yalıköy Beldesi'nde uzun yıllardan bu yana fırıncılık yapan Rüstem Yüksel 55 , fındık hasadıyla birlikte yeni bir satış yöntemi başlattı. 
     Sattığı ekmeklerin karşılığında üreticilerden para yerine tane ile fındık kabul eden Yüksel, 400 bin liraya satılan 400 gramlık ekmekleri 60 fındık karşılığı satıyor. 
     Uygulamanın fındık üreticileri tarafından kabul gördüğünü belirten Yüksel, özellikle bahçelerinde yemekli işçi çalıştıran fındık üreticilerinin para yerine fındık vermeyi tercih ettiğini söyledi. 
     Bir fındık tüccarı ile yaptığı anlaşma sonucu böyle bir satış yöntemi bulduğunu anlatan Yüksel, ''Hesap yaptık ve bir ekmeğin 60 fındığa satılabileceğine karar verdik. Zaten üretici bu yıl don afeti nedeniyle fındıktan para kazanamadı. Ben de onlara yardımcı olmak istedim'' diye konuştu. 
     Olaya kendilerinin de şaşırdığını belirten bazı çevre esnafı ise ''Bugüne kadar bir çok yöntem denendi ama biz de ilk defa fındık karşılığı ekmek satıldığını gördük'' dediler. 
     
</TEXT>
</DOC>
