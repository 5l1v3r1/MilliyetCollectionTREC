<DOC>
<DOCNO> 290481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur10.html </URL>
<DATE> 2004/11/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Samatya'da tanker su alarak karaya oturdu... 
</HEADLINE>
<TEXT>

     Samatya'da karaya oturan Türkiye Denizcilik İşletmeleri'ne TDİ ait tankerin, su alarak kısmen yan yattığı bildirildi. 
     Olay yerine gelerek kurtarma çalışmalarına katılan Kıyı Emniyeti ve Gemi Kurtarma İşletmeleri KEGKİ Yönetim Kurulu Başkanı ve Genel Müdürü Mehmet Habib Soluk, olumsuz hava koşulları yüzünden dün akşam karaya oturan TDİ'ye ait ''Yakıt 1'' adlı tankerin durumu ve çalışmalara ilişkin AA muhabirinin sorularını yanıtladı. 
     Tankerin karaya oturmasından hemen sonra kurtarma çalışmalarına başladıklarını anlatan Soluk, ''Şu anda iskele kısmında bir yırtık olan gemi, su alarak iskeleye doğru yaklaşık 10 derece meyilli şekilde yatmış durumda'' dedi. 
     Kötü hava koşulları nedeniyle akşam saatlerinden itibaren tankere müdahale edemediklerini vurgulayan Soluk, şunları kaydetti 
     ''Şu anda gemiyi emniyetli bir şekilde tutmak ve hava dindikten sonra da alt kısmında herhangi bir yarası varsa onları gidererek, bakım yapabileceğimiz bir yere çekmek düşüncesindeyiz. Ancak ne yazık ki, akşamdan bu yana henüz daha gemiye müdahale edemedik. Önce gemiye baştan halat atmayı denedik, fakat onu da gecenin karanlığı ve havanın sertliği yüzünden başaramadık.'' Atılan halatları baş kısmına bağlayarak tankeri kurtarmak istediklerini ifade eden Soluk, ''şu anda da halat atma çalışmalarına devam ettiklerini ve hava dinene kadar geminin kayalıklara oturmasını engellemeye uğraştıklarını'' bildirdi. 
     Soluk, kazanın nedenine ilişkin soru üzerine de, ''Kaza dalga ve kötü hava şartları nedeniyle meydana geldi. Herhangi bir ihmal, kusur söz konusu değil. Gördüğünüz gibi hava şartları ortada, hava şartları gücümüzün üstüne çıkınca yapacak bir şey yok'' diye konuştu. 

     
</TEXT>
</DOC>
