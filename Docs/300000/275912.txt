<DOC>
<DOCNO> 275912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko24.html </URL>
<DATE> 2004/09/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Çağlayan ESK toplantıları, kalp krizi geçirmeyeyim diye mi yapılmıyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, borç yapısında gösterdiği iyileşmeye rağmen Türkiye'nin borçlarının yeterince düşmediğini ifade ederken, ''bu nedenle faiz dışı fazla hedefinde fazla oynanmamalı. Faiz dışı fazla, Türkiye'nin olmazsa olmazlarından biridir'' dedi. 
     Çağlayan, Merkez Bankası Başkanı Süreyya Serdengeçti'nin konuk olduğu ASO Meclis toplantısında yaptığı konuşmada, IMF ile faiz dışı fazla oranında indirim anlaşması yapılması halinde ise buradan gelecek kaynağın, ekonomik büyümede eğitim ve sağlık alanlarında kullanılması gerektiğini söyledi. 
     Türkiye'nin faiz dışı fazlayı 'mutlaka vermek zorunda olduğunu' ifade eden Çağlayan, şöyle konuştu 
     ''Yüksek borç stokunun milli geliri olan oranını düşürmek için, mutlaka faiz dışı fazlayı vermek zorundayız. Faiz dışı fazla hedefi, Türkiye'nin borç ödeme kabiliyeti konusunda bir kuşku doğurmamak koşuluyla yüzde 6.5 olabilir. Böyle bir koşul altında eğer faiz dışı fazla hedefi aşağı çekilirse, elde edilen ek kaynak, başta eğitim ve sağlık olmak üzere ekonomizdeki büyüme performansını yükseltecek alanlarda kullandırılmalıdır.'' Gelinen noktada borç oranının hala çok yüksek olduğuna işaret eden Çağlayan, şöyle devam etti 
     ''Sıkı maliye politikası ve yılın yedi ayında elde edilen çok güçlü bütçe performansına rağmen, borç stokundaki iyileşme istenilen seviye de değil. Diğer yandan ekonomik büyümenin beklenenin çok üzerinde çıkacak olması da, faiz dışı fazlanın yüzde 6,5 hedefinin altına düşmesine yol açabilecektir. 
     Uyguladığımız ekonomik program, IMF desteğiyle borçların çevrilebilirliğini sağlamış ama borç dinamiğinin sürdürülebilir bir trende yerleştirilmesinde, istenilen seviyede olamamıştır. Bu nedenlerle de, reel faizler yeterince düşmemektedir.'' Çağlayan, IMF ile yapılacak anlaşma öncesinde, yeni Ekonomik Program'ın Ekonomik ve Sosyal Konsey'de ESK ele alınması gerektiğini anlatırken, ''en son ESK, 10 ay once benim kalp krizi geçirdiğimde toplanmıştı. ESK yoksa ben yeniden kalp krizi geçirmeyeyim diye mi toplanmıyor ESK, mutlaka toplanmalı'' şeklinde konuştu. 
     
     ''ENFLASYONDA, DAHA MAÇIN İLK YARISINI BİTİRDİK'' 
     Bu arada enflasyonla mücadelede elde edilen başarıda, hükümetin kararlılığı ve Merkez Bankası'nın dikkatle uyguladığı para ve kur politikasının önemli katkıları bulunduğunun altını çizen Çağlayan, devamla şöyle dedi 
     ''Ama henüz işin sonuna gelmedik. Enflasyonu yüzde 10'lardan yüzde 8'lere, 6'lara düşürmek daha zorlu olacaktir. Şu an maçın daha ilk devresini bitirdik. Enflasyonu yüzde 5'lerin altına düşürüp kalıcı olarak düşük oranlarda tutmak için, yapılması gereken daha çok işimiz var. Bu nedenle, hazırlanmakta olan yeni stand-by anlaşmasında da enflasyonla mücadele mutlaka sürdürülmelidir.'' 
     
     BANKACILIK SEKTÖRÜNÜN DURUMU 
     Çağlayan, hazırlıkları süren Kredi Kuruluşları Kanun taslağında, banka sahipliği ve banka iştirakleri konusundaki düzenlemelerin, 2001 yılında yaşanan bankacılık krizinin bir kez daha iyi tahlil edilmesini gerekli kıldığını vurguladı. 
     Çağlayan, ''burada, holding bankacılığının, hakim ortakların durumunun ve medya sahipliğinin, sınırlarının ve yerinin çok net tarif edilmesi yönündeki görüşümüzü, bir kez daha tekrarlıyorum. Bu yönüyle programın mali sektörü güçlendirme hedefine tam olarak ulaşmadığı ve bankacılık sektöründeki kırılganlıkların devam ettiğini belirtmek gerekir'' dedi. 
     Bir çok alanda yapısal reformlar gerçekleştirilmiş olmakla birlikte, vergi, sosyal güvenlik sistemi ve özelleştirme gibi kilit konularda, daha yapılmasi gerekli çok düzenlemeler olduğunu belirten Çağlayan, mevcut stand-by programının artı ve eksilerinin yeni programda göz önünde bulundurulması, ayrıca reel sektörün istemlerinin dikkate alınmasını istedi. 
     
     REEL FAİZLER HALA ÇOK YÜKSEK 
     Reel faizlerin hala çok yüksek olduğunu anlatan Çağlayan, ''Türk Lirasının değer kazanmasi sonucunda artan cari işlemler açıkları, ister istemez kaygıya neden olmaktadır'' dedi. 
     Türkiye'de kayıtlı kesim üzerindeki vergi yükünün çok fazla olduğunu, kayıt dışı istihdamın en önemli nedenlerinden birinin ise yüksek sosyal güvenlik primleri olduğuna dikkati çeken Çağlayan, yeni programda sosyal güvenlik primlerini aşağı çekecek tedbirin mutlaka alınmasını önerdi. 
     Çağlayan, Avrupa Birliği ile müzakere görüşmelerine başlanması durumunda, ilk maddenin işadamlarına uygulanan vizenin kaldırılması olması gerektiğini de belirtti. 
     Çağlayan, ekonomiyi etkileyecek dünyadaki gelişmeler değinirken, şunları söyledi 
     ''Dünyada faiz oranlarındakı yükselme devam edebilir ve bu kamu borç yükünü olumsuz etkileyebilir. Irakta durumun daha da kötüye gitmesi, hatta önümüzdeki yıl ABD-İran gerginliğinin tırmanması olasılığı vardır. AB'den bir müzakere tarihi almamız durumunda bile, ülkemize yabancı sermaye girişlerinde hemen hızlı bir artış beklememeliyiz. Sermaye girişlerinin yüksek rakamlara ulaşması zaman alabilir, hatta beklediğimiz düzeyde sermaye girişleri gerçekleşmeyebilir. Bütün bu nedenlerle ekonomi yönetimini, sanayici ve işadamlarını ve vatandaşlarımızı, tedbiri elden bırakmamaya davet ediyorum. Hakikaten daha yapacak çok işimiz var.'' ASO olarak ''Alo Yeni Türk lirası hattı'' kurduklarını hatırlatan Çağlayan, hattı arayan vatandaşların ''Kepek fiyatları ne olacak , Ev alacağım ev fiyatları ikiye katlanır mı 2005 yılında borç ve alacağı sıfırlamak lazım, aksi takdirde ne olur '' gibi görüş ve sorularını kendilerine ilettiklerini kaydetti. 
     
</TEXT>
</DOC>
