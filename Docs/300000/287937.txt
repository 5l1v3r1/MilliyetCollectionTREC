<DOC>
<DOCNO> 287937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yasam/yas03.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak teknesi battı 9 ölü 
</HEADLINE>
<TEXT>


Yunanistan'ın Sisam Adası'na kaçakları taşıyan teknedeki 20 kişiden 4'ü kurtulabildi, 7 kişi kayıp 

İzmİr DHA 

Türkiye'den, yasadışı yollarla Yunanistan'a gitmek isteyen kaçakları taşıyan tekne Seferihisar'ın Doğanbey Körfezi açıklarında battı. 4 kişi yüzerek kurtulmayı başarırken, 9 kişinin cesedi bulundu. Sahil Güvenlik ekipleri, önceki gün Sıcaksu mevkiindeki 'Kanlıada' adlı adacıkta buldukları 4 kişiyi jandarmaya teslim etti. Hamdi Tunay'la 2 Moritanyalı ve bir Somalili, jandarmaya verdikleri ifadede teknelerinin battığını söyledi. 
Yunanistan'ın Sisam Adası'na gitmek isteyen 20 kişinin, 8 Kasım akşamı Aydın'ın Kuşadası ilçesi yakınlarından denize açıldığını kaydeden kaçaklar, bir süre sonra teknenin alabora olduğunu, yüzerek adacığa çıktıklarını anlattı. 

Kayıplar aranıyor 
Bunun üzerine Sahil Güvenlik Komutanlığı'na bağlı helikopter ve botlar bölgeyi taramaya başladı. 9 ceset, botlar tarafından denizden toplandı. 7 kişiyi arama çalışmaları ise sürüyor. Jandarma, Tunay'ın mültecileri kaçıran kişi olabileceği ihtimali üzerinde duruyor. 
Bu arada Tekirdağ'da kaçakları taşıyan otobüs köprü korkuluklarına çarparak askıda kaldı. Dere yatağına düşen 3 Iraklı kaçak öldü, 26 kişi de yaralandı. 


</TEXT>
</DOC>
