<DOC>
<DOCNO> 264362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun28.html </URL>
<DATE> 2004/08/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Arafat İsrail bizi yıkamayacak... 
</HEADLINE>
<TEXT>

     Filistin lideri Yaser Arafat, İsrail'in Filistin yönetimini yıkamayacağını söyledi. 
     Filistin lideri, Batı Şeria'nın Ramallah kentinde parlamento önünde yaptığı konuşmada, ''İsrail, Ulusal Filistin Yönetimimizi yıkmak için yaptığı kampanyaya bir dakika bile ara vermiyor, ancak bu beyhude'' dedi. 
     Bağımsız bir Filistin devletinin kurulması için mücadele etmeye devam edeceğini vurgulayan Arafat, Filistin-İsrail sorununun çözümünü hedefleyen planlarla girişimlere ''kapıyı kapatmadığını'', bunları ''incelemeye'' devam edeceğini belirtti. 
     Filistin lideri, İsrail'de tutuklu olan ve hapishanelerin kötü koşullarını protesto için açlık grevine başlayan yüzlerce Filistinliyle beraber olduğunu ve onların ''kahraman'' olduklarını kaydetti. 
     75 yaşındaki Filistin lideri, sürekli gülümseyerek ve enerjik hareketlerle destekleyerek yaptığı konuşmada, Batı Şeria'nın ve Gazze Şeridi'nin güvenliğinin sağlanması konularında hatalar yaptıklarını kabul etti ve yönetimdeki krizi çözmek için çaba sarf eden Başbakan Ahmed Kurey'i desteklediğini belirtti. 
     Arafat, ''Halkın güvenliğini sağlamak için daha çok çaba sarf edilmeli. Bu, güvenliği sağlamakla yükümlü kuruluşların sorumluluğu'' şeklinde konuştu. 
     ''Gerek benim tarafımdan gerekse diğerleri tarafından yanlışlıklar ve kabul edilemez uygulamalar yapıldığı doğrudur. Peygamberler bile hata yapar'' diyen Arafat, bazı kurumlarda yanlış uygulamalar olduğunu, bazılarının mevkilerini kötüye kullandıklarını söyledi. 
     Hukukun üstünlüğünü ve yargı kurumlarının bağımsızlığını artırmak için yeterince çaba gösterilmediğini belirten Arafat, ''Ancak bunları çözmek için tedbirler almaya başladık'' dedi. 
     Kadınların ve gençlerin Filistin politikasına daha çok katılması çağrısında bulunan Arafat, ''Halkımıza hizmet fırsatını elde etmek için genç kuşaklara kapıları açmalıyız'' diye konuştu. 
     Yaser Arafat'a, Filistin Yönetimi'nde reformların uygulanması için ülkesinde ve özellikle ABD ve BM başta olmak üzere uluslararası camiada giderek artan bir baskı yapılıyor. 
     
</TEXT>
</DOC>
