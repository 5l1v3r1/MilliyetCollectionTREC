<DOC>
<DOCNO> 252856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur01.html </URL>
<DATE> 2004/07/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Okuma azmiyle 65 yaşında mali müşavir oldu... 
</HEADLINE>
<TEXT>

     Konya'nın Karapınar İlçesi'nde, ilkokul, ortaokul ve liseyi dışarıdan bitiren Bektaş Taşçı, 60 yaşında üniversite mezunu oldu. Okuma azmiyle 65 yaşında mali müşavir olma hakkını elde eden Taşçı, şimdi 70 yaşında ve yeminli mali müşavirlik sınavına hazırlanıyor. 
     Bektaş Taşçı, 1934 yılında doğduğu Karapınar'ın Kayalı Köyü'nde, ilkokul bulunmadığı için ilkokula dahi gidemediğini söyledi. 
     Babasının çiftçilikle uğraştığını ve 6 kardeş olduklarını anlatan Taşçı, 20 yaşında Karapınar'a geldiğinde içinde büyük bir okuma isteği olduğunu ifade ederek, ''Ancak 20 yaşında olduğum için okula almadılar. Ben de 21 yaşımda, dışarıdan bitirme sınavlarını kazanarak ilkokul diploması aldım'' dedi. 
     Askerden döndükten sonra memurluk sınavını kazandığını ve Konya Bayındırlık Müdürlüğü'ne evrak memuru olarak atandığını ifade eden Taşçı bu dönemde okuma hevesinin yeniden canlandığını ve 27 yaşında Konya'da Karma Ortaokulu'nu bitirdiğini belirtti. 
     1972 yılında Dürdane Taşçı ile evlendiğini anlatan Bektaş Taşçı ''Üniversite okumayı kafama koymuştum. Bunun için liseyi bitirmek zorundaydım ve Ereğli Cumhuriyet Lisesi'ni dışarıdan bitirerek 39 yaşımda lise mezunu oldum. Daha sonra memurluktan istifa ederek ticaretle uğraşmaya başladım. Okumayı çok istediğim üniversiteyle 55 yaşımda tanıştım. Eskişehir Anadolu Üniversitesi İşletme Fakültesinden 60 yaşında mezun oldum'' diye konuştu. 
     Bektaş Taşçı üniversiteyi bitirdikten 5 yıl sonra yani 65 yaşında da Mali Müşavirlik sınavını kazandığını ifade ederek, okuma azmini yitirmediğini, şimdi de Yeminli Mali Müşavirlik Sınavı'na hazırlandığını dile getirdi. Bu sınavı da kazanacağına inancının tam olduğunu belirten Taşçı, şöyle devam etti 
     ''Çok zor şartlar altında okudum. Ders kitabı olmadan ve derslere giremeden, okulu dışarıdan bitirerek bugünlere geldim. Ne kitabım ne de bana ders verecek öğretmenim vardı. Gaz lambasıyla ders çalıştım. Okumaktan hiç yorulmadım ve geri adım atmadım. Ben okumaya çalışırken çevremdeki insanlar benimle dalga geçiyordu. Ama azmin neler yaptıracağını kanıtladım . Evlendikten sonra da çocuklarımı üniversitede okutacağıma dair söz vermiştim. Şimdi o sözümü tutmanın mutluluğunu yaşıyorum. Bütün çocuklarım üniversite okudu.'' Halen ticaretle uğraştığını mali müşavirlik yapmadığını ifade eden Taşçı, ''Ben bir meslek sahibi olmak için değil, okuma aşkımı gidermek için çalıştım ve bunda da başarılı oldum. Amacım eğitimde gidebildiğim yere kadar gidebilmek'' diye konuştu. 
     Gençlere okumalarını tavsiye eden Taşçı, cahilliğin bütün kötülüklerin nedeni olduğunu ve günümüzde eğitim öğretimin eskiye göre daha yaygınlaştığını sözlerine ekledi. 
     
</TEXT>
</DOC>
