<DOC>
<DOCNO> 255102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy17.html </URL>
<DATE> 2004/07/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Anayasa Mahkemesi, Dernekler Yasası'nın bazı hükümlerini iptal etti 
</HEADLINE>
<TEXT>

     Anayasa Mahkemesi, Kızılay'ın eski yöneticilerinin görevden alınmalarına dayanak teşkil eden Dernekler Kanunu'nun ilgili hükmünü iptal etti. 
     Kızılay'ın eski yöneticileri, Bakanlar Kurulu'nun 9 Ocak 2004 tarihli Resmi Gazete'de yayımlanan ve Türkiye Kızılay Derneği yönetiminin görevden alınarak geçici kurullar oluşturulmasına ilişkin kararının iptali ve yürütmenin durdurulması istemiyle Danıştay'da dava açmıştı. 
     Danıştay 10. Dairesi, Bakanlar Kurulu kararına dayanak teşkil eden 4552 sayılı Dernekler Kanunu'nun 1. maddesinin Anayasa'ya aykırılık iddiasını ''ciddi'' bularak, söz konusu hükümleri, iptal istemiyle Anayasa Mahkemesi'ne götürmüştü. 
     AA muhabirinin aldığı bilgiye göre, Anayasa Mahkemesi, Dernekler Kanunu'nun Bakanlar Kurulu'nun söz konusu kararına dayanak teşkil eden hükmünü iptal etti. 
     Anayasa Mahkemesi'nin iptal kararının gerekçesi, önümüzdeki günlerde Resmi Gazete'de yayımlanacak. 
     Bu aşamadan sonra Danıştay 10. Dairesi, Bakanlar Kurulu kararının yürütmesinin durdurulması istemini karara bağlayacak. 10. Daire, başvuruyu daha sonra esastan görüşerek karara bağlayacak. 
     Bakanlar Kurulu, Kızılay Genel Merkez Kurulu, Genel Merkez Yönetim Kurulu ve Genel Merkez Denetçiler Kurulu üyelerinin görevlerine son vermişti. 
     Kızılay Genel Başkanlığı'na Talat Yılmaz getirilirken, görevlerine son verilen organların yerine geçici kurullar oluşturulmuştu. 
     
     THK YÖNÜNDEN İPTAL EDİLMİŞTİ 

     Anayasa Mahkemesi, daha önce, Bakanlar Kurulu'na, Kızılay ve THK'nın genel kurullarının kararı üzerine tüzüklerini onaylamaya, denetleme yetkisi bulunan mercilerin raporları üzerine de organlarının görevlerine son vermeye ve bunların görevlerini yerine getirmek üzere geçici kurullar oluşturmaya, tüzüklerini değiştirmeye, yürürlükten kaldırmaya ve yeniden düzenlemeye yetki veren Dernekler Kanunu'nun ilgili hükmünü, THK yönünden iptal etmişti. 
     Gerekçede, düzenlemenin Anayasa'da öngörülen ''dernek kurma özgürlüğü'' alanına yapılmış ''açık bir müdahale'' niteliği taşıdığı vurgulanmıştı. 
     
</TEXT>
</DOC>
