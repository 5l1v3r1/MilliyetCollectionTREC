<DOC>
<DOCNO> 287803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo22.html </URL>
<DATE> 2004/11/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Emlak TOKİ Spor Kulübü'nden Yücel Kop'a kınama... 
</HEADLINE>
<TEXT>

     Emlak-Toplu Konut İdaresi Spor Kulübü, milli atlet Süreyya Ayhan Kop'un antrenörü Yücel Kop'u kınadı. 
     Kulüp yönetim kurulundan bugün yapılan yazılı açıklamada, 9 Kasım 2004 tarihinde bir televizyon kanalında canlı yayına bağlanarak Emlak TOKİ Spor Kulübü eski Başkanı Levent Akçay hakkında haddini aşan ithamlarda bulunan Kop'un kınandığı belirtilerek, şöyle devam edildi 
     ''Yönetim kurulumuz, gereğini yerine getirecektir. Kulüp olarak bizim muhatabımız, sözleşmede imzası bulunan Süreyya Ayhan Kop'tur. Süreyya Ayhan Kop'un tek taraflı olarak sözleşme iptal etme yetkisi yoktur. 
     Atlet Süreyya Ayhan Kop, kulübümüz tarafından çok iyi niyetlerle transfer edilmiş, ancak transferinden bu zamana kadar kulübümüzle ilgili hiçbir olumlu harekette bulunmamıştır. Bu nedenlerden dolayı Süreyya Ayhan Kop ve kulübümüz arasında bir kopukluk olmuştur. Süreyya Ayhan Kop kendi kişisel işleri ile ilgilenmekten kulübüne olan yükümlülüklerinin hiçbirini yerine getirmemiştir. 
     Bu, şahsi bir mesele olmayıp, Süreyya Ayhan Kop ile kulübümüz arasındaki bir meseledir. Bu da iki tarafın bir araya gelmesiyle çözümlenebilir. 
     Tekrar Süreyya Ayhan Kop ve ekibini, konunun çözümü için kulübümüze davet ediyoruz.'' 
     
</TEXT>
</DOC>
