<DOC>
<DOCNO> 272422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur15.html </URL>
<DATE> 2004/09/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Akçakoca açıklarında doğalgaz rezervi bulundu... 
</HEADLINE>
<TEXT>

     Akçakoca Belediye Başkanı Nazmi Çiloğlu, ''Prometeu plartformundaki sondaj çalışmaları sonucu, Akçakoca'da günlük 2,5 milyon metreküp doğalgaz üretilebileceği belirlendi'' dedi. 
     AA muhabirinin aldığı bilgiye göre, Düzce'nin Akçakoca İlçesi'nin 9 mil açığında kurulan ve Karadeniz'de ilk defa ticari ve ekonomik anlamda doğalgaz keşfi yapan Prometeu sondaj platformundaki çalışmalar tamamlandı. Platformda açılan Ayvazlı-1 kuyusunda 2 aydır sürdürülen sondaj çalışmalarında doğalgaz rezervine rastlandı. 
     Akçakoca Belediye Başkanı Nazmi Çiloğlu, Prometeu platformunun Karadeniz'i terk ettiğini, nisan ayında bölgede 5 kuyu daha açılacağını söyledi. 
     Akçakoca'da günlük 2,5 milyon metreküp doğalgaz üretilebileceğinin belirlendiğini ifade eden Çiloğlu, sondajın, kurulması planlanan kalıcı platformda sürdürüleceğini kaydetti. Çiloğlu, karada ve denizde 2 yıl sürmesi planlanan çalışmalar sonucu üretime geçileceğini ve çıkan gazı Ereğli Demir Çelik Fabrikası'nın tek başına almaya hazır olduğunu sözlerine ekledi. 
     
</TEXT>
</DOC>
