<DOC>
<DOCNO> 274666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur47.html </URL>
<DATE> 2004/09/24/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Okul inşaatı bitmemesi nedeniyle cami girişinde eğitim yapıyorlar 
</HEADLINE>
<TEXT>

     Gaziantep'in Şahinbey İlçesi'ne bağlı Yaycı Köyü'nde, okul inşaatının bitirilememesi nedeniyle 35 öğrenci cami girişinde eğitim görüyor. 
     AA muhabirinin edindiği bilgiye göre, Şahinbey İlçesi'ne bağlı Yaycı Köyü İlköğretim Okulu'nun binası hizmete uygun bulunmadı ve yıkılmasına karar verildi. Okul için yeni hizmet binası yapımına başlanmasına karşın inşaat çalışmaları zamanında bitirilemedi. 
     Çocukların eğitimden geri kalmasını istemeyen yetkililer ve köylüler, derslik olarak köy odasını kullanmaya karar verdi, ancak yapılan incelemede köy odasının duvarlarında çatlaklar olduğu görüldü. Bunun üzerine okul sıraları ve karatahta köyün orta yerindeki caminin girişindeki kapalı alana taşındı ve öğrenciler burada dersbaşı yaptı. 
     Vekil öğretmen Fatih Özdemir'in nezaretinde eğitime başlayan öğrencilerden 5. sınıf öğrencisi Gülderen Yalçın, ''Okulumuzun inşaatı bir haftaya kadar tamamlanacak ve yeni okulumuza kavuşacağız. Eğitime zamanında başlamamız için bize öğretmenimiz ve muhtarımız böyle bir imkan sağladı. Onlara teşekkür ederim. Çünkü okula gitmeyi çok seviyoruz'' dedi. 
     Yaycı Köyü İhtiyar Heyeti üyesi Duran Çetin de çocukların cami girişinde dersbaşı yapmasında bir mahsur görmediklerini ifade ederek, ''Okul da bizim, cami de bizim, çocuklar da bizim'' diye konuştu. 
     İl Milli Eğitim Müdürü Fikret Atak ise olayı soruşturmak üzere Milli Eğitim Şube Müdürü Mahmut Gökçe ile İlköğretim Müfettişleri Salih Baskan ve Erol Al'ın köye gönderildiğini, soruşturmanın sürdüğünü bildirdi. 
     Müfettişlerin köye giderek öğretmen, öğrenci ve köylülerin olaya ilişkin görüşlerine başvurduğu ve tutanak düzenlediği öğrenildi. 
     
</TEXT>
</DOC>
