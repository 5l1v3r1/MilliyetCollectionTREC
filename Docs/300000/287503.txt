<DOC>
<DOCNO> 287503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo26.html </URL>
<DATE> 2004/11/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sivasspor Başkanı Puan kayıplarının gözaltına alınmamla ilgisi yok 
</HEADLINE>
<TEXT>

     İkinci Futbol Ligi A Kategorisi şampiyonluk adaylarından Sivasspor'un kulüp başkanı Mecnun Otyakmaz, son haftalardaki puan kayıplarının, Sedat Peker operasyonunda gözaltına alınmasıyla hiçbir ilgisinin olmadığını söyledi. 
     Mecnun Otyakmaz, bugün bir gazetede yer alan iddiaların gerçeği yansıtmadığını ifade ederek, ''Benim gözaltına alınma olayımla, Sivasspor'un puan kayıplarının ilgisi yoktur. Bunlar olsa olsa şampiyonluğa oynayan takımın önünü kesmek için ortaya atılmış iddialardır'' dedi. 
     Otyakmaz, son haftalarda güçlü takımlarla oynadıklarını ve puan kayıplarının da normal olduğunu belirterek, şunları söyledi 
     ''Bugün Birinci Süper Lig'de Beşiktaş, Fenerbahçe gibi takımlar bile üst üste puan kaybedebiliyor. Galatasaray, daha geçen hafta deplasmanda yenildi. Bugüne dek 11 maç oynadık, son yenildiğimiz Mardinspor maçı dışında hep pozitif futbol ortaya koyduk. Mardinspor karşısında ise rakibimizin kazanma arzusu daha fazlaydı. Bizim futbolcuların da rakibi küçümsemesi nedeniyle sahadan yenik ayrıldık.'' Otyakmaz, gözaltına alındıktan sonra Karşıyaka ve Bursaspor'u yendiklerini hatırlatarak, ''İstanbul Büyükşehir Belediyesi ve Elazığspor maçlarında da iyi oynadık ama şanssızlık nedeniyle kazanamadık. Bunun arkasında başka şeyler aramak Sivas'a, Sivasspor'a haksızlıktır ve bizleri rahatsız etmektedir'' şeklinde konuştu. 
     Sivaspor'un bu sene yenilmeyeceğini söylemediklerini kaydeden Otyakmaz, ''Biz Yenilmeyeceğiz demedik, Şampiyon olacağız dedik. Şampiyon olacağımıza da yürekten inanıyoruz. Çok iyi kadromuz ve teknik heyetimiz var. Benim Sedat Peker ile olan akrabalığım nedeniyle başıma gelen bu olay, Sivasspor'un önünü kesmek için kullanılmamalı. Sivasspor bu çabaları boşa çıkaracaktır'' dedi. 
     Sivas'ın, Cumhuriyetin kurulmasında başrolü oynayan kentlerden biri olduğunu hatırlatan Otyakmaz, ''Sivas büyük badireler atlatmış bir kent, çok hassasiyetle bakılması gereken bir şehir. Bu şehire kötülük yapmak kimseye bir şey kazandırmaz'' diye konuştu. 
     Sivasspor Yönetim Kurulu'nun seçkin insanlardan kurulu olduğunu belirten Otyakmaz, ''Basın sözcümüz Sivas Gazeteciler Cemiyeti Başkanı. Yönetim kurulumuzda saygın işadamları, Sivas'ın önde gelen kişileri var. Ben 4 yıldır Sivasspor'da çeşitli kademelerde görev yaptım. Bu tür iddialar bizi rahatsız etti'' diyerek sözlerini tamamladı. 
     
</TEXT>
</DOC>
