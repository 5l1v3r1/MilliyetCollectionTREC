<DOC>
<DOCNO> 283355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/zbirand.html </URL>
<DATE> 2004/10/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara, yanlış şeytanları taşlıyor 
</HEADLINE>
<TEXT>


Ankara'da garip bir hava esiyor. Kimden kaynaklandığını bilemiyorum, ancak 17 Aralık doruğunda müzakerelerle ilgili olarak açıklanacak kararda, Komisyon'un son raporuna değişiklikler getirilmesine çalışılıyor. Oysa, Hollanda dönem başkanlığı Komisyon raporunu aynen koruyarak, Türkiye'ye 2005 yılı içinde müzakerelere başlama tarihi verilmesi kararında. 
Dönem başkanlığının etkinliği çoktur. Böyle bir yaklaşımı benimsediği taktirde, bunu diğer üye ülkelerin bozması güçtür. Ancak gelin görün ki, bu yaklaşımı asıl Türkiye bozmaya çalışıyor. 
Ankara yanlış şeytanları taşlıyor. 
Net bir tarih almanın herşeyden daha önemli olduğu ya anlaşılamıyor veya bazı bürokratlar yanlış değerlendirmelerle, 17 Aralığı tehlikeye sokuyorlar. 
Hükümetin AB Komisyonu raporunda değiştirmek istedikleri şunlar 
- UCU AÇIKLIK 
Komisyon raporundaki "müzakerelerin ucu açıktır" cümlesi Ankarayı rahatsız etmektedir. Bunun AB'deki HAYIR'cıları yatıştırmak ve hiçbir müzakere sonucunun garanti olmadığı mesajını vermek için konduğu görmezden gelinmektedir. Oysa AB'yi kuran anlaşmanın 49 uncu maddesi ve hazırlanan Anayasanın 1.57 2 maddesi çok nettir "Genişleme çerçevesinde açılan müzakerelerin tek amacı tam üyeliktir" der. Yani, Türkiye ile açılacak müzakerelerin hedefinin tam üylik olduğu kesindir. Bunu değiştirtmenin hiçbir anlamı kalmamaktadır. Ancak nedense, Ankara'da bazıları bunu yanlış yorumlamaktadırlar. 
- MÜZAKERE YÖNTEMİ 
Belirli konularda müzakerelerin açılış ve kapanışı, Türkiye'nin özel konumundan, büyüklüğünden ve bazı alanlarda AB normlarından çok uzakta bulunduğundan ve daha önceki adaylarla müzakerelerde karşılaşılan sorunlardan dolayı farklılaştırılmıştır. Amaç, müzakereye başlamadan Türkiye ile AB arasında büyük farklılıklar varsa bunların kapatılmasını sağlamak ve uygulama konusunda ilk adımların atılmasını sağlamaktır. Bu yöntem Türkiye'ye önemli avantajlar da sağlayacaktır. Böylece hem yabancı yatırım hızlanabilecek, hem de müzakereler sonucunda hiçbir ülkenin itiraz hakkı kalmayacaktır. 
- ASKIYA ALMA 
Olağanüstü bir durumda müzakerelerin askıya alınması da yeni bir uygulama değildir. Slovakya, Bulgaristan ve Romanya ile müzakereler askıya alınmıştır. 
- SERBEST DOLAŞIM 
Türkiye bugüne kadar defalarca bu konuda tutumunu belirtmiş ve oldukça uzun bir geçiş dönemine uyacağını bildirmiştir. Bu konu da AB' deki korkuları yatıştırmak için Komisyon raporuna konulmuştur. Ayrıca, bu sorun müzakereye açıktır. Üstelik, 2030 yılında itibaren Avrupa'nın ,değil kapıları kapatmaya, Türk işçilerine ihtiyaç duyacağını bütün raporlar vurgulamaktadır. 
- 2014 DEĞİL,2012'de BİTMELİ 
Diğer bir yanlış değerlendirme de, 2014 bütçesine dikkat çekilmesinin, bizim tarafımızdan "müzakerelerin o tarihe kadar süreceği"şeklinde yorumlanmasından kaynaklanmaktadır. Oysa, Türkiye'ye ayrılacak fonların bütçeye konulabilmesi için müzakerelerin 2012' de bitmesi gerekmektedir. 

YANLIŞ YAKLAŞIMLA BAŞKA KOŞULLAR GETİRECEĞİZ. 
Daha öncede değindim. Komisyon raporunda değişiklikler yaptırmanın en büyük sakıncası, Pandora kutusunun açılması ve içine bu defa istemediğimiz başka unsurların da girmesine yol açmaktır. 
Türkiye'nin 17 Aralık doruğundan bir tek mesaja ihtiyacı vardır. O da 2005 yılı içinde müzakerelerin başlamasını sağlamaktır. 
Ankara, önemsiz ve ayrıntıdan öteye geçmeyen değişiklikler yaptırmak için mücadele ederken, asıl hedefini kaybetme tehlikesiyle karşı karşıya kalmaktadır. 
Birileri Başbakan ve Dışişleri Bakanının kafasını karıştırmakta veya bu konuyu çok iyi bilen danışmanlar yerine, işi yokuşa sokmaya çalışanlar dinlenmektedir. 
Yüzdük yüzdük ve işin sonuna geldik. 
Hiç değilse şu aşamada hata yapmayalım. 
Müzakerelere başlamış olan bir Türkiye'nin önünde kimse duramaz ve şu anda titizlik gösterdiğimiz konular kısa bir süre sonra, daha da beter anlamsız bir ayrıntı olarak unutulup gider. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
