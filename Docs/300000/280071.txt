<DOC>
<DOCNO> 280071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy15.html </URL>
<DATE> 2004/10/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ulla adlı gemi TBMM gündeminde.. 
</HEADLINE>
<TEXT>

     Çevre ve Orman Bakanı Osman Pepe, Türk denizlerinin uluslararası tehlikeli atık mafyasının saldırılarına açık olduğunu söyledi. 
     CHP Hatay Milletvekili Fuat Çay, TBMM Genel Kurulu'nda gündemdışı söz alarak, İskenderun Limanı'nda batan MV Ulla adlı geminin yarattığı tehlikeleri ifade etti. 
     Gündemdışı konuşma üzerine söz alan Bakan Osman Pepe ise geminin Türkiye gelişi ve sonrasında yaşananları anlattı ve Türk denizlerinin uluslararası tehlikeli atık mafyasının saldırılarına açık olduğunu belirtti. Pepe, Türk sahillerinin bu türden saldırılara karşı yeterince korunamadığını da ifade etti. Pepe, Türkiye'nin çevre sorunlarının söz konusu geminin batımı ile tartışılmaya başladığını öne sürerek, ''Türkiye'nin çevre sorunları, İskenderun'da batan gemiden daha ağırdır. Türkiye'deki çevre sorunlarının çözümü için 40 milyar euroya ihtiyacımız var'' diye konuştu. 
     
     ANALİZLER TEMİZ 
     Bakan Pepe, geminin batmasından sonra İskenderun Limanı'ndan alınan su, karides ve balık örneklerinde TÜBİTAK, üniversiteler ile Tarım ve Köyişleri Bakanlığı'nın sürekli analiz yaptığını, analizlerde Dünya Sağlık Örgütü'nün ilan ettiği kabul edilebilir değerlerin bile altındaki oranların belirlendiğini söyledi. 
     Vatandaşlar arasında lüzumsuz yere panik yaratılmasına ve bunun üzerinde siyaset yapılmasının kimseye faydası olmayacağını kaydeden Pepe, gemideki krom 6 atığının batmadan sonra suya karıştığının tespit edildiğini bildirdi. 
     Türkiye'nin uluslararası tehlikeli atıkların depolanacağı bir alan olmadığını her fırsatta dile getirdiklerini anlatan Pepe, CHP milletvekillerinin laf atması üzerine, ''Mal bulmuş mağribi gibi buna sarılmayın'' dedi. 
     İsviçre'de gelecek ay yapılacak toplantıdan sonra batık MV Ulla adlı gemi ile yükünün 1 ay içinde çıkarılacağını bildiren Pepe, çıkarma masraflarının, gemideki yükün sahibi olan Lafarge firması tarafından karşılanacağını açıkladı. Lafarge firmasının daha önce de 18 ülkeye tehlikeli atık gönderdiğinin tespit edildiğini bildiren Pepe, Cenevre'de yapılacak toplantıdan sonra gemi ve yükünün İspanya'ya gönderileceğini söyledi. 
     Geminin battığı günden bu yana her gün analiz yapıldığını hatırlatan Bakan Pepe, analizlerde vatandaşın sağlığını tehdit eden herhangi bir bulguya rastlanmadığını ifade etti. Pepe, ''Vatandaşı fevkalade tedirgin edecek bir durum yoktur, analizler de bunu desteklemektedir'' diye konuştu. 
     Bakan Pepe, geminin batmasıyla zarara uğrayanların, ellerindeki belgelerle başvurmaları halinde zararlarının tazmin edileceğini de bildirdi. 
     Gündemdışı konuşmaların ardından, CHP'nin yabancılara mülk satışı ve MV Ulla adlı geminin taşıdığı zehirli atıkla İskenderun Körfezi'nde batmasına, AK Parti'lilerin ise patates üreticilerinin sorunlarına ilişkin araştırma önergeleri, milletvekillerinin bilgisine sunuldu. 
     Genel Kurul'da gündeme geçildikten sonra, AK Parti ve CHP'nin komisyon üyelikleri için aday listelerini henüz TBMM Başkanlığı'na vermedikleri anlaşıldı. Hükümet ve komisyonun yerine oturmaması nedeniyle tasarıların da görüşülememesi üzerine TBMM Başkanvekili İsmail Alptekin, 19 Ekim Salı günü saat 15.00'de toplanmak üzere birleşimi kapattı. 
     
</TEXT>
</DOC>
