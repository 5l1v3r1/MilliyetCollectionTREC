<DOC>
<DOCNO> 258087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur25.html </URL>
<DATE> 2004/07/25/ </DATE>
<TIME> 17.28 </TIME>
<AUTHOR>  </AUTHOR>
<HEADLINE>
Yeni basın kanunu ile ilgili bildirim uyarısı... 
</HEADLINE>
<TEXT>

     Basın Kanunu'na göre, kanunun yürürlüğe girdiği tarihten önce yayımlanmakta olan süreli yayınların sahibi ve sorumlu müdürlerinin, yayının türünü, yönetim yerinin bulunduğu Cumhuriyet başsavcılığına bildirme süresi yarın mesai saati bitiminde sona eriyor. 
     Basın Yayın ve Enformasyon Genel Müdürlüğü'nden yapılan açıklamada, 5187 sayılı Basın Kanunu'nun 26 Haziran tarihinde Resmi Gazete'de yayımlanarak yürürlüğe girdiği anımsatıldı. 
     Söz konusu kanunda, süreli yayınların, yayın alanının genişliğine göre yaygın süreli yayın, bölgesel süreli yayın ve yerel süreli yayın olmak üzere üç gruba ayrıldığı hatırlatılan açıklamada, 5187 sayılı Kanun'a aykırılık halinde uygulanacak cezaların, bu ayrımın esas alınarak uygulanacağı belirtildi. 
     Açıklamada, kanunun 2. maddesinde yer alan tanımlara göre, yaygın süreli yayının, ''tek bir basın-yayın kuruluşu tarafından aynı isimle basılan ve her coğrafi bölgede en az bir ilde olmak üzere ülkenin en az yüzde 70'inde yayımlanan süreli yayın ile haber ajanslarının yayınları'', bölgesel süreli yayının, ''tek bir basın-yayın kuruluşu tarafından basılan ve en az üç komşu ilde veya en az bir coğrafi bölgede yayımlanan süreli yayın'', yerel süreli yayının ise ''tek bir yerleşim biriminde yayımlanan süreli yayınlar ile haftada bir veya daha uzun aralıklarla yayımlanan yaygın ve bölgesel yayınları'' ifade ettiği kaydedildi. Kanunun uygulanması açısından haftada bir veya daha uzun aralıklarla yayımlanan yaygın ve bölgesel süreli yayınların ''yerel süreli yayın'', haber ajansı yayınların da ''yaygın süreli yayın'' olarak kabul edildiği belirtilen açıklamada, şöyle denildi 
     ''Kanunun geçici 1. maddesi, 'Bu kanun yürürlüğe girdiği tarihten önce yayımlanmakta olan süreli yayınların sahibi, sorumlu müdürü, kanunun yürürlüğe girdiği tarihten itibaren 30 gün içinde yayınların türünü yönetim yerinin bulunduğu yerin Cumhuriyet başsavcılığına bildirmek zorundadır. Bu süre içerisinde bildirim yükümlülüğüne uyulmaması halinde yayın sahibi, sorumlu müdür, 500 milyon liradan 20 milyar liraya kadar ağır para cezasıyla cezalandırılır. Bu ceza bölgesel süreli yayınlarda 2 milyar liradan yaygın süreli yayınlarda 5 milyar liradan az olamaz' hükmünü içermektedir.'' Açıklamada, söz konusu bildirimin 26 Temmuz 2004 tarihinde sona ereceği uyarısında bulunuldu. 
     
</TEXT>
</DOC>
