<DOC>
<DOCNO> 284658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo18.html </URL>
<DATE> 2004/10/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fiorentina taraftarlarının tercihi Terim'den yana... 
</HEADLINE>
<TEXT>

     İtalya Birinci Futbol Ligi Serie A takımlarından ACF Fiorentina'da teknik direktör arayışı gündemin ilk sırasında yer almaya devam ederken, taraftarlar tercihi Fatih Terim'den yana koyuyor. Eşinin rahatsızlığı nedeniyle AS Roma'daki teknik direktörlük görevini bırakan Cesare Prandelli'nin, mor-menekşeli kulüpten gelen öneriyi şu an için geri çevirdiği belirtildi. 
     Tuttosport gazetesi bugünkü haberinde, Prandelli'nin ''Şu an için antrenörlük düşünmüyorum'' sözünü başlığa taşırken, Corriere dello Sport ise ''Prandelli'den Fiorentina'ya şu an için hayır'' başlığını kullandı. 
     Prandelli'nin perşembe günü Milano'da kendisiyle bizzat görüşen Fiorentina Başkanı Diego Dalla Valle'ye, ''Şu an için antrenörlük işime geri dönmek gibi bir düşüncem yok'' karşılığını verdiği belirtildi. 
     İtalyan gazetelerindeki haberlerde, özellikle taraftarların, Fatih Terim'in geri getirilmesinden yana olduğu vurgulandı. Dün Fiorentina'nın antrenman yaptığı sahada taraftarların Terim lehinde bir pankart astıklarına işaret edildi. 
     Corriere dello Sport, mor-menekşeli taraftarların web sayfasındaki ankette Terim'in ilk sırada yer aldığına değinerek, şöyle yazdı 
     ''Terim yanlıları bir hayli güçlü. Fiorentina.it adresli sitede, sıkı bir kontrol sistemiyle gerçekleştirilen anket sonucu da bunu gösteriyor. 4756 kişinin katıldığı ankette oyların yüzde 30'u Terim'e verilmiş bulunuyor. İkinci sırada yüzde 16 ile Prandelli yer alıyor. Malesani'nin oranı yüzde 13. Takımı şu an çalıştırmakta olan kaleci antrenörü Buso'nun alabildiği oy ise yüzde 9.'' La Gazzetta dello Sport ise ''Fiorentina listeyi uzattı'' başlığını kullandı. Haberde ACF Fiorentina'nın kaleci antrenörü Sergio Buso'yla yola devam etme kararı almaması durumunda, altı teknik direktör arasında bir seçim yapmak durumunda olduğu kaydedildi. ''Ya Buso'ya güvenilecek ya da halihazırdaki altı adaydan biri seçilecek'' diyen La Gazzetta dello Sport, teknik direktörlük konusundaki olası isimleri, ''Fatih Terim, Roberto Donadoni, Alberto Malesani, Dino Zoff, Delio Rossi ve Alberto Zaccheroni'' olarak sıraladı. 
     Terim'in yanı sıra Malesani ve Donadoni'nin de mor-menekşeli kulüpte göreve hazır olduklarını bildirdiklerine de işaret edildi. 
     
</TEXT>
</DOC>
