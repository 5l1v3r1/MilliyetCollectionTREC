<DOC>
<DOCNO> 297120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/guncel/gun03.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul sahte proje kaynıyor 
</HEADLINE>
<TEXT>


Bazı ev ve işyerlerinin sahte projelerle izin aldığı, bunları belediyenin onayladığı anlaşıldı 

SERHAT OĞUZ İstanbul 

Başta Sultanbeyli olmak üzere birçok ilçede bulunan işyerlerinin belediye tarafından onaylanan projeleri hakkında ihbar alan Makine Mühendisleri Odası yetkilileri, bazı ev ve işyerlerinin projelerinde yer alan imza ve mühürlerin sahte olduğunu tespit etti. Oda, Sultanbeyli Belediyesi hakkında suç duyurusunda bulundu. 
Makine Mühendisleri Odası üyesi mühendis, yapının, kalorifer, doğalgaz ve yangın söndürme sistemlerinin güvenliğini kontrol ediyor. İstanbul'da kontrolsüz yapılması halinde büyük tehlike yaratacak bu işlemin de sahtek rlığı yapılıyor. İstanbul Şube Başkanı Tevfik Peker'e göre, sahte isim, mühür ve imzayla hazırlanan projeleri, belediyeler de onaylıyor. 

Cemil Turan vakası 
Oda'nın tespit ettiği sahte makine mühendislerinden birisi Cemil Turan. İlçede birçok işyerinin sahte projesini hazırlayan Turan'ın projeleri de tam bir skandala dönüşmüş. Bazı projeleri, Net Mühendislik adına hazırlamasına rağmen böyle bir şirket bulunmuyor. Şirketin adresi olarak gösterdiği Gebze'de de böyle bir adres bile bulunmuyor. Turan, hemen her projede farklı oda sicil numarası kullanmış. 
Oda Başkanı Peker, "Bizim İstanbul'da sadece Kartal, Kadıköy ve Bakırköy'de temsilciliklerimiz var. Ancak sahte projelerde, Gebze, Tuzla, Beykoz Temsilciliği mühürleri atılmış. Neresinden bakarsanız bakın tam bir skandal" dedi. Peker, "Belediyeler, dosyaları bize göndermemiş. Gönderseler, sahtelik ortaya çıkacak. Biz bu konuyu konuşmak için 6 aydır Kadir Topbaş'tan randevu istiyoruz. Konuyu bildiği halde talebimize yanıt vermedi" diye konuştu. 


</TEXT>
</DOC>
