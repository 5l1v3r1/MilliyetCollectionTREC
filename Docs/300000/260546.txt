<DOC>
<DOCNO> 260546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo06.html </URL>
<DATE> 2004/08/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Akademisyenlerin favorisi Fenerbahçe... 
</HEADLINE>
<TEXT>

     Akademisyenlere göre geçen sezon şampiyonluğa götüren havayı hazırlık maçlarında da ortaya koyan Fenerbahçe, ''4 büyükler'' içinde lige en hazır takım olarak göze çarparken, arayış içinde olan Galatasaray, istenen oyunu sahaya yansıtamayan Beşiktaş'ın ise lige hazır olması için biraz daha zamana ihtiyacı bulunuyor. 
     Selçuk Üniversitesi Beden Eğitimi ve Spor Meslek Yüksek Okulu Spor Yöneticiliği Bölüm Başkanı Yard.Doç.Dr.Ali Niyazi İnal, Birinci Süper Lig'in başlamasına günler kala, takımların son eksiklerini tamamlamaya çalıştığını söyledi. 
     Kamp dönemlerinde ve son haftalarda yaptıkları hazırlık maçlarında özellikle ''4 büyüklerin'' lige tam anlamıyla hazır olmadığının görüldüğünü belirten İnal, bunların içinde kendini en hazır hisseden takımın Fenerbahçe olduğunu bildirdi. 
     Geçen sezon lider konumdaki Beşiktaş'ı yakaladığı havayla liderlikten koparan ve şampiyonluğa ulaşan Fenerbahçe'nin, hazırlık maçlarında geçen yılın havasını sürdürdüğü görüntüsü çizdiğini ifade eden İnal, şunları kaydetti 
     ''Sahadaki kazanma hırsları ve inançları halen sürüyor. Futbolcular, başarıya inanıyor ve bu nedenle galibiyete ulaşmak zor olmuyor. Futbolcuların yeteneklerini ve performanslarını yüzde yüz oranında sahaya yansıtması, psikolojik açıdan bunu hissetmeleriyle mümkün olabilir. Şu anda Fenerbahçeli futbolcular psikolojik ve kondisyon açısından lige hazır görünüyor. Ancak bir sorun var. Alınan bazı yeni futbolcular takımda henüz oynamadı. Bu futbolcular takıma kısa sürede uyum sağlarsa Fenerbahçe şampiyonluğun en büyük favorisi olur. Uyum sorunu, beraberinde birçok sıkıntıyı getirebilir.'' Fenerbahçe'nin diğer önemli bir avantajının şampiyon kadrosunu koruması olduğunu vurgulayan İnal, eksik mevkilere yapılan takviyelerle Fenerbahçe'nin daha da güçlendiğini anlattı. 
     
     GALATASARAY ARAYIŞ İÇİNDE 

     Geçen yıl Fatih Terim yönetimindeki Galatasaray'ın zor günler geçirdiğini hatırlatan İnal, sarı-kırmızılıların şu anda eski futbolcuları Gheorghe Hagi'nin teknik patronluğunda yeni oluşum ve arayış içinde olduğunu söyledi. 
     Hazırlık maçlarındaki futbolun ileriye dönük olumlu sinyaller verdiğini dile getiren İnal, ''Futbolcular, kötü geçen bir sezonu unutmak istiyorlar. Takım içinde bütünlük ve beraberlik yakalanmış. Futbolcular psikolojik olarak hazır ve rahat'' dedi. 
     Galatasaray'ın, oluşumunu tamamlayana dek sıkıntı yaşayabileceğini dile getiren İnal, ''Ancak, kısa sürede herşey yoluna gireceğe benziyor. Sarı-kırmızılılar takım ruhunu yakalarsa zirveyi zorlayabilir. Şimdilik Fenerbahçe'den sonra favori Galatasaray görünüyor'' diye konuştu. 
     
     BEŞİKTAŞ, İSTEDİĞİNİ SAHAYA YANSITAMIYOR 

     İnal, geçen sezon beklenmedik bir çöküş yaşayan Beşiktaş'ta ise şampiyonluğu Fenerbahçe'ye kaptırmanın etkilerinin ve moral bozukluğunun sürdüğünü bildirdi. 
     Yeni teknik direktörleriyle büyük hedefler belirleyen siyah- beyazlıların, henüz istediği futbolu sahaya yansıtamadığını ifade eden İnal, şunları söyledi 
     ''Futbolda sadece kondisyon ve taktik yeterli olmuyor. Hazırlık maçlarında ve yapılan röportajlarda futbolcuların psikolojik açıdan rahat olmadığı görülüyor. Bu nedenle de istenen başarı yakalanamıyor. Futbolcu hazır değil. Bu sorunun çözülmesi gerekiyor. Oyuncuların, galibiyete inanması ve bunun için mücadele etmesi gerekir.'' Kısıtlı bir bütçeyle transfer yapan Trabzonspor'da, teknik direktör Ziya Doğan'ın istediği futbolcuların alınamadığını belirten İnal, ''Geçen sezon yakalanan çıkış bu sezonun ilk haftalarında yakalanamazsa Trabzonspor lige erken havlu atabilir. Takım istenen düzeyde değil. Zamana ihtiyaçları var'' dedi. 

     
</TEXT>
</DOC>
