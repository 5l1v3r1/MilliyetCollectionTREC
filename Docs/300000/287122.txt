<DOC>
<DOCNO> 287122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko45.html </URL>
<DATE> 2004/11/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Özilhan Şirketimiz mükemmel ortam istediği için halka arz ertelendi 
</HEADLINE>
<TEXT>

     Coca Cola İçecek A.Ş. Yönetim Kurulu Başkanı Tuncay Özilhan, ''Toplanan talep miktarı halka arzı karşılayacak düzeyde olmasına karşın, şirketimiz halka açılmanın en mükemmel şekilde gerçekleşmesini istediği için erteleme kararı almıştır'' dedi. 
     Özilhan, Coca Cola İçecek A.Ş.'nin halka arzının ertelenmesiyle ilgili olarak düzenlenen basın toplantısında yaptığı konuşmada, Coca Cola İçecek'in halka arzı için 22 Ekim'de SPK'dan onay alındığını, yurtiçinde ve yurtdışında 3-5 Kasım tarihleri arasında talep toplandığını anımsattı. 
     Yurtiçi ve yurtdışı piyasalardan gelen toplam talebin halka arzı karşılayacak düzeyde oluştuğunu belirten Özilhan, ancak toplanan talep miktarının halka arzdan sonra Borsa'da fiyat istikrarını sağlayacak düzeyde olmadığı öngörülerek, özellikle küçük yatırımcıyı korumak amacıyla halka arzın ertelenmesine karar verildiğini söyledi. 
     Özilhan, şöyle devam etti 
     ''Bu halka arzı planlarken amacımız, gerek şirketimiz gerek yatırımcımız açısından yüksek başarı elde ederek, katma değer yaratmaktı. 
     Coca Cola İçecek A.Ş. her alanda olduğu gibi halka açılma konusunda da mükemmeli aramaktadır. Şirketimiz halka arz için yeterli talebin toplanmasının yanı sıra ikincil piyasada oluşacak fiyat istikrarına da çok büyük önem vermektedir. Bu istikrarın sağlanması için arz miktarının yaklaşık iki katı talep olması büyük önem taşımaktadır. 
     Toplanan talep miktarı halka arzı karşılayacak düzeyde olmasına karşın şirketimiz halka açılmanın en mükemmel şekilde gerçekleşmesini istediği için erteleme kararı almıştır.'' 
     
     ''KARAR, KÜÇÜK YATIRIMCIYI KORUMAK İÇİN ALINMIŞTIR'' 

     Bu kararın, yatırımcılarını, özellikle yurtiçindeki küçük yatırımcıyı korumak amacıyla alındığını vurgulayan Özilhan, ''Hisse senedi ihraç eden ortaklar, hisselerini satabilecek durumda olmalarına karşın yatırımcının menfaatini ön planda tutarak, bu büyük arzı ertelemişlerdir. Aldığımız bu kararın Türkiye'deki sermaye piyasaları açısından çok önemli olduğunu düşünüyoruz'' dedi. 
     Özilhan, şunları kaydetti 
     ''Yurtiçi ve yurtdışı yatırımcılarımızı korumak amacıyla halka arzımızı ileriki bir tarihe ertelememiz, Coca Cola sisteminin 40 yıldır olduğu gibi bugün de Türkiye'ye uzun vadeli baktığının bir göstergesidir. 
     Coca Cola İçecek A.Ş olarak hisselerimizi satın almak üzere talepte bulunan yurtiçi ve yurtdışında 26 bini aşkın değerli yatırımcıya yurtiçinden 192.8 trilyon lira toparlandı , şirketimize gösterdikleri ilgi ve güven için teşekkür ediyoruz.'' Efes İçecek Grubu Başkanı ve Coca Cola İçecek A.Ş. Yönetim Kurulu Üyesi Muhtar Kent de, ne kadar talep toplandığına ilişkin bir soru üzerine, şunları kaydetti 
     ''Toplam 250 milyon dolarlık halka arz konuşuyorduk ve 260 milyon dolara yakın iç ve dış toplam talep oluştu. Biz bunun yaklaşık bir katı daha talep oluşsaydı, 400-500 milyon dolarlar seviyesinde olsaydı o zaman ikincil piyasalar için kendimizi çok daha emin hissederek ve mükemmeli arayan bir şirket olarak Coca Cola İçecek'in halka arzına devam edecektik.'' 

     
</TEXT>
</DOC>
