<DOC>
<DOCNO> 254889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur29.html </URL>
<DATE> 2004/07/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yüksek yalı duvarlarına son... 
</HEADLINE>
<TEXT>

     Beykoz Belediye Başkanı Muharrem Ergül, ilçe sahilindeki yalı duvarlarının vatandaşların denizi görmesini engellediğini belirterek, bu duvarların yasal sınır olan 1 metre yüksekliğe çekileceğini bildirdi. 
     Görevde 100 günü dolduran Ergül, düzenlediği basın toplantısında, bugüne kadar yaptığı icraatlar ile hedeflerini anlattı. 
     Beykoz Belediyesi'nin yanı sıra İstanbul Boğazı Belediyeler Birliği Başkanlığı görevini de üstlendiğini anlatan Ergül, ''İstanbul Boğazı'nda deniz ve etrafındaki kordon itibariyle ciddi bir kirlilik yaşanıyor. Bu kirliliğin önlenmesi için yerel ve uluslararası çevreci kuruluşlarla eylemler yapacağız. Boğaz'ı tahrip eden kişi ve kuruluşlarla mücadele edeceğim'' dedi. 
     Boğaz kıyısına yapılan yalı ve köşklerin duvarlarının vatandaşların denizi görmesine engel olduğunu da vurgulayan Ergül, şunları kaydetti 
     ''Sahilden uzun süre gidiyorsunuz, denizi göremiyorsunuz. Beykoz Belediyesi olarak, inisiyatifimizi kullanarak halka açılabilecek olan yerleri açıyoruz. Bunun dışında Milli Emlak'a ait yerleri de açmaya çalışıyoruz. Sahillerdeki yalı ve köşklerin duvarlarının yüksekliğinin yasal sınırı 1 metredir. Yalılar, köşkler onların olsun, ama biz de denizi görebilelim. Duvarların aşağıya inmesi için yasal çalışma başlatıyoruz.'' Ergül, ''yüksek duvarları güvenlik gerekçesiyle yaptıranlara'' hitaben de, ''Bizim artık birbirimizden korkmamamız lazım'' dedi. 
     
     KAÇAK YAPILAR... 
     Beykoz Belediye Başkanı Muharrem Ergül, göreve gelişine kadar ilçenin en büyük probleminin kaçak yapılar olduğunu ve yerel seçimler döneminde 4 ay içinde yaklaşık 2 bin kaçak konutun inşa edildiğini belirterek, ''Bu, korkunç bir rakam, korkunç bir talandır'' diye konuştu. 
     Kaçak yapılaşmanın önlenmesinde sadece belediye başkanlarının suçlanmasının kolay bir yol olduğunu, oysa inşaatla ilgili mimar, mühendis ve meslek odaları dahil herkesin sorumluluk hissetmesi gerektiğini dile getiren Ergül, ''Hepimiz biraz suçluyuz'' dedi. 
     Ergül, ''göreve geldikten sonra yetkilerini kullanarak bir tek çivi çaktırmadığını'' ifade ederek, söz konusu kaçak yapılardan 50'sini yıktıklarını, tapulu arazilere yapılan diğerlerinin de imar planına uygun hale getirilmesine çalışılacağını bildirdi. 
     Muharrem Ergül, Avrupa standartlarında festival yapmak istediklerini anlatarak, 1 ay sürecek olan Türkiye'nin en uzun süreli festivalinin 17 Temmuz'da Beykoz'da başlayacağını söyledi. 
     Beykoz'u ''festivaller kenti'' yapmak istediklerini ve kültürel etkinlikleri sokaklara kadar ulaştırmayı hedeflediklerini kaydeden Ergül, festival süresini gelecek yıllarda 2.5 aya çıkararak dünyanın en uzun süreli etkinliğini düzenleyeceklerini sözlerine ekledi. 
     
</TEXT>
</DOC>
