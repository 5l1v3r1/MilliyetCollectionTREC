<DOC>
<DOCNO> 281488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun33.html </URL>
<DATE> 2004/10/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gül İmtiyazlı ortaklık alternatif değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'ye, AB'ye tam üyelik yerine önerilen imtiyazlı ortaklığın, kendileri için bir seçenek olmadığını söyledi. 
     Bakan Gül, Türkiye'nin Berlin Büyükelçiliği'nde düzenlediği basın toplantısında, ''İmtiyazlı ortaklık alternatif değildir. Hedefimiz, gideceğimiz yol bellidir. Almanya'da iktidar değişikliği olduğu takdirde, CDU Partisi Genel Başkanı Angela Merkel de alınan kararlara saygı duyacağını söylüyor. Ben kendisiyle yaptığım görüşmede, imtiyazlı ortaklığı kabul etmeyeceğimizi söyledim. Kendisi de müzakerelerde alınacak kararlara bağlı olacağını söyledi'' dedi. 
     Almanya'nın başkenti Berlin'e ziyaretini, Almanya Dışişleri Bakanı Joschka Fischer'in daveti üzerine yaptığını belirten Gül, ''AB Komisyonu'nun İlerleme Raporu'nu 6 Ekim'de açıklamasından sonra, ilk kez bir AB ülkesine geldim. Biliyorsunuz, Almanya bu konuda lokomotif ülke konumunda. Burada, gelecekte izlenmesi gereken yol konusunda görüş alışverişinde bulunduk'' diye konuştu. 
     Türk hükümeti olarak, AB Komisyonu raporuyla ilgili bazı kaygılarının olduğuna dikkat çeken Gül, ''Bu kaygılarımızla ilgili, açıklık istedik. Fischer ile bu konuda ayrıntıları konuştuk ve bazı bölgesel sorunları ele aldık'' dedi. 
     Bakan Gül, Merkel ile yaptığı görüşmeyle ilgili olarak da ''AB ve Türkiye ilişkileri konusunda görüş alışverişinde bulunduk. Müzakerelerin uzun süreceğini biliyoruz, ancak bunun için çaba harcayacağız. Avrupa'nın içinde bulunduğu durumu da dikkate alarak, en iyi müzakere üslubunu bulmaya çalışıyoruz'' şeklinde konuştu. 
     Gül, Türkiye'ye gönderilen İslami Cemiyet ve Cemaatleri Birliği'nin İCCB yöneticisi Metin Kaplan'ın, görüşmelerinde gündeme gelip gelmediği şeklindeki bir soruya karşılık da bunun görüşmelerde ele alınmadığını söyledi. 
     Aralık ayında yapılacak AB zirvesinde, Kıbrıs Rum kesiminin Türkiye ile AB üyelik müzakerelerine başlanmasını engelleyip engelleyemeyeceği şeklindeki bir soru üzerine de ''Rum kesimi istediği gibi karar alabilir'' dedi. 
     Bakan Gül, TSİ 17.30'da Berlin'den kalkacak tarifeli THY uçağıyla bu akşam İstanbul'a dönecek. 
     
</TEXT>
</DOC>
