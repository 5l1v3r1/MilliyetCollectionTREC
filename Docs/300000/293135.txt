<DOC>
<DOCNO> 293135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo20.html </URL>
<DATE> 2004/11/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Stadyumlarda, tribünler boşalıyor... 
</HEADLINE>
<TEXT>

     Birinci Süper Futbol Ligi'nde, geçen hafta yapılan 9 karşılaşmada, tribün koltuklarını yine ''korku'' doldurdu. 
     Ligde geçen hafta yapılan maçları toplam 37 bin 540 futbolsever izlerken, bu sayının her hafta büyük düşüş göstermesi spor dünyasını endişelendiriyor. 
     Ligde 3. sırada yer alan Trabzonspor'un, Konyaspor ile yaptığı maçta yalnızca 990 futbolsever takımlarına destek verirken, lider Fenerbahçe'nin taraftarı ise Diyarbakırspor karşısında tribünlerin ancak 3'te birini doldurabildi. 
     Beşiktaş-Çaykur Rizespor karşılaşması sırasında 18 yaşındaki genç bir futbolseverin yaşamını yitirmesiyle sonuçlanan cinayetin yaşandığı 13. haftada, tribünleri 50 bin 992 futbolsever doldururken, bu rakam ligin 14. haftasında 37 bin 540'a kadar geriledi. 
     
     CİNAYETTEN DERS ALMADILAR 
     Yetkililerin bütün çabalarına rağmen Sporda Şiddet Yasası'nın tam anlamıyla uygulanamaması ve tribünlerde yeterli güvenliğin sağlanamaması, şiddet olaylarını her geçen hafta daha da artırıyor. 
     Geçen hafta Beşiktaş-Çaykur Rizespor maçında yaşanan cinayetin ardından, bu hafta bütün statlarda çok titiz arama yapılmasına rağmen Samsunspor-Beşiktaş maçında yine kanlı olaylar meydana geldi. 
     Samsunspor-Beşiktaş maçı başladıktan sonra stada girmek isteyen yaklaşık 200 kişilik bir taraftar grubunun kendi aralarında kavga etmesi üzerine iki kişi bıçaklanarak hastaneye kaldırıldı. 
     
     CAVCAV ''ZAMANLA HERŞEY DÜZELECEK'' 
     Kulüpler Birliği ve Gençlerbirliği Kulübü Başkanı İlhan Cavcav, tribünleri dolduran taraftarın ''adam gibi'' maç izlemesinin sağlanması gerektiğini söyledi. 
     Statlarda yaşanan olayların çok çirkin ve üzücü olduğunu belirten Cavcav, ''Bir taraftarın ölümünün ardından tribünlerin boş kalması doğaldır. Futbolseverler, güven sorunu yaşıyorlar. Ancak zamanla her şey düzelecektir'' diye konuştu. 
     Birinci Süper Lig'de geçen hafta yapılan maçlar ve seyirci sayıları şöyle 
     Ankaragücü-Galatasaray 3 bin 40 . 
     Çaykur Rizespor-Ankaraspor 3 bin 50 . 
     Konyaspor-Trabzonspor 990 . 
     Fenerbahçe-Diyarbakırspor 14 bin 576 . 
     Malatyaspor-Gençlerbirliği 2 bin 622 . 
     Akçaabat Sebatspor-Denizlispor Bin 984 . 
     İstanbulspor-Sakaryaspor 2 bin 500 Kayserispor-Gaziantepspor 3 bin 178 . 
     Samsunspor-Beşiktaş 5 bin 600 . 
     
</TEXT>
</DOC>
