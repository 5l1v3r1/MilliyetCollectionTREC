<DOC>
<DOCNO> 261078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun31.html </URL>
<DATE> 2004/08/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
New York'ta camide 2 gözaltı şaşkınlık yarattı 
</HEADLINE>
<TEXT>

     New York eyaletinin başkenti Albany'deki Es Selam Camii'ne yapılan FBI baskını sırasında teröre maddi destek sağladıkları iddiasıyla iki şüphelinin gözaltına alınmasının, bu kişileri yakından tanıyanlar arasında büyük şaşkınlık yarattığı bildirildi. 
     Bir gizli ajandan omuzdan kullanılan roketatarlar satın almak istedikleri ileri sürülen Yassin M. Arif 34 ve Muhammed M. Hüseyin 49 isimli kişiler, bazı komşuları tarafından ''barışçıl ve sakin insanlar'' olarak nitelendiriliyor. Komşular, Arif ve Hüseyin'in baskında gözaltına alınmalarına ve haklarındaki ithamlar konusunda şaşırdıklarını söylediler. 
     New York Times gazetesinde yer alan habere göre, gözaltına alınan Arif ve Hüseyin'in komşu ve arkadaşları, insanların bu tür baskılar yüzünden camilere gitmeye bile çekindiklerini belirterek, her ikisinin de çalışkan, sakin ve ailelerine bağlı insanlar olduklarını söylediler. 
     Caminin imamlığını yapan kuzey Iraklı bir Kürt olan üç çocuk babası Arif'in yerel bir ambulans firmasında çalıştığı, boş zamanlarında çocuklara camide din dersleri verdiği ve onları eğlence parklarına götürdüğü kaydediliyor. 
     Arif'in aile dostu Arif Khan, gazeteye verdiği bilgide, dört yıl önce Saddam Hüseyin'in baskılarından kaçarak ABD'ye gelen ve Birleşmiş Milletler tarafından Albany'ye yerleştirilen Arif hakkındaki iddiaların ''tamamen uydurma'' olduğunu ifade etti. 
     Bangladeş'ten 1985 yılında ABD'ye gelen beş çocuk babası Hüseyin'in de yıllarca restoranlarda bulaşık yıkadıktan sonra kendi pizza dükkanını açtığı, zaman zaman çevresine İslam'dan bahsetse de kimseyi rahatsız etmediği kaydediliyor. 
     Hüseyin'in, kendisi hakkında yapılan ve haziran ayında bir yerel gazetede çıkan haberde, ''Amerikalı olmakla gurur duyuyorum. Bangladeş'te bir lise öğrencisiyken Amerika haritasına bakıyor ve bu büyük ülkeye gelmenin hayallerini kuruyordum'' dediği kaydediliyor. 
     Hüseyin'in karısı Mossamat suçlamalar hakkında, ''Tamamen yanlış, tamamen hata ve tamamen yalan'' diyerek tepkisini gösterirken, Hüseyin'in yanında çalışan Hintli Sacid Ahmed, Hüseyin'in Amerika karşıtı bir terörist komploya karışmış olabileceğinin ''inanılamaz'' olduğunu söyledi. 
     Ahmed, Hüseyin'in sık sık Amerika'yı çok sevdiğini tekrarladığını ve yoksullara bedava pizza dağıtan iyilik sever bir insan olduğunu belirtti. 
     
</TEXT>
</DOC>
