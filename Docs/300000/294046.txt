<DOC>
<DOCNO> 294046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/bila.html </URL>
<DATE> 2004/12/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek Virgül dahi tamam 
</HEADLINE>
<TEXT>


Ankara, 17 Aralık'a kadar ev ödevinde en küçük bir eksik dahi bırakmamaya çalışıyor. AB'nin, Türkiye'yle ilgili son İlerleme Raporu'nda "beklenti" olarak dillendirdiği yasal düzenlemelere hız verilmiş durumda. 17 Aralık'tan önce AB'nin beklediği son yasalar da çıkarılmış olacak. 
Adalet Bakanı Cemil Çiçek, 17 Aralık'a kadar AB'nin Türkiye'den beklediği bir yasal düzenleme kalmayacağını vurguluyor. Çiçek, dünkü görüşmemizde şu bilgileri verdi 
"AB'nin İlerleme Raporu'nda beklenti olarak ifade ettiği altı yasa vardı. Aslında bunların üçü çıkmıştı ama raporun yazıldığı tarihlere geldiği için onları da kayda geçirmiş oldular. Aslında bekledikleri üç yasa kalmıştı. Ceza Yasası, Bölge Adliye Mahkemeleri Yasası, Dernekler Yasası çıkmıştı. Geriye, Ceza Muhakemesi Yasası, cezaların infazıyla ilgili yasa ve Adli Kolluk Yasası kalmıştı. Bunlarla ilgili çalışmalar da ilerliyor. CMY'nin içinde adli kolluk düzenlemesi de olacak. Komisyondan geçti. Cuma günü görüşmeye başlarsak önümüzdeki hafta yasalaşır. Cezaların infazıyla ilgili yasa da komisyona gönderildi. O da 17 Aralık'tan önce çıkar." 
AB'nin başkaca yasal düzenleme beklentisi kalmadığını belirten Çiçek, durumu şöyle değerlendirdi 
"Biz üzerimize düşeni yaptık. Virgülüne kadar yaptık. Virgül dahi tamamdır. Dolayısıyla AB'nin hukuk alanında Ankara'ya yöneltebileceği bir eleştiri veya düzenleme beklentisi olamaz. İlerleme Raporu'nda ifade edilen bütün düzenlemeler önümüzdeki hafta itibariyle bitmiş olacak. Ama sözlerinden dönüp de yeni yeni talepler gündeme getirirlerse, bu, AB'nin ayıbı olur. 17 Aralık öncesi itibariyle yeni bir talep söz konusu olmaması gerekir." 
Adalet Bakanı Çiçek, son düzenlemelerin yasalaşması konusunda CHP'den de katkı beklediklerini belirtti. 17 Aralık öncesi AB'nin eksik olarak ifade edebileceği bir konu kalmaması için yoğun bir çalışma içinde olduklarını anımsatan Çiçek, Meclis'te uyumlu bir atmosfer yaratılmasının yararlı olacağına dikkat çekti. 
Adalet Bakanı, söz konusu yasalar da çıktıktan sonra Ankara'nın hakkının teslim edilmemesi için hiçbir neden veya bahane edilebilecek konu kalmayacağını vurguladı. 



</TEXT>
</DOC>
