<DOC>
<DOCNO> 298950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur06.html </URL>
<DATE> 2004/12/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Musul'da şehit olan 5 güvenlik görevlisi Türkiye'ye getirildi... 
</HEADLINE>
<TEXT>

     Irak'ın Musul kenti yakınlarında uğradıkları silahlı saldırıda şehit olan 5 Türk güvenlik görevlisi Türkiye'ye getirildi. 
     Musul yakınlarında 2 gün önce kimliği belirsiz kişilerin silahlı saldırısında şehit olan 5 güvenlik görevlisinin cenazeleri, sabah saat 03.00 sıralarında Habur Sınır Kapısı'ndan Türkiye'ye getirildi. 
     Silopi Devlet Hastanesi Morgu'nda bir süre bekletilen cenazeler daha sonra ambulanslarla Silopi Tank Taburu'na götürüldü. Burada saat 7.30'da yapılan törenden sonra cenazeler 2 helikopterle Diyarbakır'a gönderildi. 
     Cenaze törenine Şırnak Valisi Osman Güneş de katıldı. 
     
     YARIN İÇİŞLERİ BAKANLIĞI'NDA TÖREN DÜZENLENECEK 
     Musul'da şehit olan 5 Türk güvenlisi için yarın İçişleri Bakanlığı'nda tören düzenleneceği, şehitlerin cenazelerinin memleketlerinde toprağa verileceği bildirildi. 
     İçişleri Bakanlığı'ndan yapılan yazılı açıklamada, Bağdat Büyükelçiliği'nde görev almak üzere Irak'a giden ve 17 Aralık 2004'te Musul yakınlarında saldırıya uğrayarak şehit olan başkomiser Nihat Akbaş, komiser Bilal Ülgen ile polis memurları Süleyman Karahasanoğlu, Bülent Kıranşal ve Adem Çiçek'in cenazelerinin bugün saat 03.30'da Türkiye'ye getirildiği kaydedildi. 
     Şehitler için yarın İçişleri Bakanlığı'nda cenaze töreni düzenleneceği, şehitlerin cenazelerinin ailelerinin isteği doğrultusunda memleketlerinde toprağa verileceği bildirildi. 
     Güvenlik görevlilerine yönelik saldırının kınandığı açıklamada, şehitlere rahmet, yakınlarına başsağlığı, Musul'da tedavisi devam eden yaralı polis memuru Sadettin Keçe'ye acil şifa dileğinde bulunuldu. 
     
</TEXT>
</DOC>
