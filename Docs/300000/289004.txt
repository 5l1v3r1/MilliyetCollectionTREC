<DOC>
<DOCNO> 289004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy12.html </URL>
<DATE> 2004/11/15/ </DATE>
<TIME> 17.56 </TIME>
<AUTHOR>  </AUTHOR>
<HEADLINE>
Baykal, Sosyalist Enternasyonal Toplantısı'nda... 
</HEADLINE>
<TEXT>

     CHP Genel Başkanı Deniz Baykal, Türkiye'nin Avrupa Birliği AB ile üyelik müzakerelerine başlamak amacıyla uygun koşulları yarattığını belirterek, ''Ancak ülkemizde hala gelir dağılımı bozukluğundan, yolsuzluktan, vergi kaçırmadan ve kayıt dışı ekonomiden kaynaklanan ciddi sorunlar var. AB'ye üyelik için hazırlanırken ülkemizde bu gibi sorunlara da cesaret ve kararlılıkla eğilmek durumundayız'' diye konuştu. 
     Baykal, Güney Afrika'nın Johannesburg Kenti'nde bugün başlayan ve yarın da devam edecek olan Sosyalist Enternasyonal Genel Kurulu'nda bir konuşma yaptı. 
     Alınan bilgiye göre Sosyalist Enternasyonal Başkan Yardımcısı olan Baykal, konuşmasında öncelikle Filistin Devlet Başkanı Yaser Arafat'ın kaybından duyduğu üzüntüyü ifade etti. Arafat'tan ''Filistin'in efsanevi lideri'' diye söz eden Baykal, sözlerini şöyle sürdürdü 
     ''Arafat, bütün hayatını Filistin halkının haklı davasını savunmak için, özgürlük ve adalet için harcamıştır. Şimdi yeni bir dönem başlıyor, yeni Filistin liderinin demokratik bir seçim ile iş başına gelmesini diliyoruz. Seçilecek yeni parlamentonun Arafat'ın yolundan giderek, barışçı bir çözüme ulaşılması için gayret göstereceğini ve sorunun çözümünde şiddeti bir seçenek olmaktan çıkaracağını ümit ediyoruz. Yeni dönemde Sosyalist Enternasyonal soruna barışçı bir çözüm bulunabilmesi için sarfettiği çabaları daha da artırmalıdır. CHP de bu çalışmalara aktif bir şekilde katılmaya hazırdır.'' 
     
     TÜRKİYE'NİN AB ÜYELİĞİ SÜRECİ 
     Türkiye'nin AB'ye üyelik sürecine de değinen Baykal, sözlerini şöyle sürdürdü 
     ''Türkiye üyelik müzakerelerine başlamak amacıyla uygun koşulları yaratmıştır. Ancak ülkemizde de hala gelir dağılımı bozukluğundan, yolsuzluktan, vergi kaçırmadan ve kayıt dışı ekonomiden kaynaklanan ciddi sorunlar var. AB'ye üyelik için hazırlanırken ülkemizde bu gibi sorunlara da cesaret ve kararlılıkla eğilmek durumundayız. Bu vesile ile Türkiye'nin tam üyeliğini destekleyen kardeş sosyalist partilere teşekkür ediyoruz. Malesef aynı şeyi Hıristiyan demokrat partiler için söyleyemeyeceğim. Onların bir bölümü dini ve kültürel ayrılıkları Türkiye'nin AB üyeliği önüne engel olarak çıkarıyorlar. 
     Sadece AB ülkeleriyle ilişkilerde değil genel olarak demokratikleşme sürecinde Müslüman ülkeler açısından laiklik çok önemli bir unsurdur. Bizim kanımızca bir Müslüman ülkede laiklik olmadan demokrasinin yerleşmesi mümkün değildir. Bu konuda Türkiye'nin çok özel bir durumu var, çünkü biz laikliği Cumhuriyetimizin ilk yıllarından itibaren anayasal sistemimizin temel direklerinden biri haline getirdik. Demokratikleşme, sürekli kalkınma ve sosyal gelişme el ele yürümelidir. 
     
     IRAK SORUNU 
     Konuşmasında Irak ile ilgili gelişmelere de değinen Baykal, ''Irak'ta yaşanan son tecrübeler barışı kazanmanın, savaşta kazanmaktan daha güç olduğunu göstermiştir. Irak'a sızan bazı yabancı terörist gurupların sivil hedeflerle yönelik saldırılarını da kınıyoruz'' dedi. 
     Irak'ta diğer ülke vatandaşları için bir güvensizlik ortamı bulunduğunu, şimdiye kadar 60 kamyon şoförünün öldürüldüğüne ya da kaçırıldığına dikkati çeken Baykal, PKK mensubu 5 bin teröristin bugün hala Kuzey Irak'ta yaşadığını vurguladı. 
     Dünyadaki bütün terör örgütleriyle sonuna kadar mücadele etmeye söz veren ABD'nin bu terörist grupları etkisiz kılmak için hiç birşey yapmadığını, bunu anlamanın mümkün olmadığını ifade eden Baykal, ''ABD, Kuzey Irak'taki PKK teröristlerine karşı savaşarak risk almak istemediği sürece Afganistan'a oradaki Amerikan menfaatlerini tehlikeye atan teröristlerle savaşmak için Türk askerlerinin gönderilmesini Türk halkına anlatmak kolay değildir'' dedi. 
     
     43 ÜLKEYE TOPLAM GELİRİN YÜZDE 84'Ü 
     Sosyalist Enternasyonal'in şimdiye kadar insan hakları, azınlık hakları, kadın-erkek eşitliği, çevre sorunları gibi önemli konulara dünya kamuoyunun dikkatini çektiğini anımsatan Baykal, şimdi fakirlikle savaş, herkese temel eğitim ve yeterli sağlık hizmeti götürülmesi ve gelir dağılımı adaletsizliği konularına eğilmek gerektiğini ifade etti. 
     Baykal, küreselleşmenin bazı olumsuz etkilerine değinerek birçok ülkede gelir dağılımının bugün eskisinden daha kötü olduğunu anlattı. Bugün 43 zengin ülkenin dünyanın toplam gelirinin yüzde 84'ünü aldığına işaret eden Baykal, şöyle devam etti 
     ''Dünya nüfusunun yüzde 74'ünü temsil eden en fakir ülkelerin toplam gelirden aldıkları pay, yüzde 10'dan ibaret. Dünyanın en zengin ülkesinde kişi başına düşen milli gelir, en fakir ülkesinden 430 misli daha fazla. Dünyada 26 ülke ki, bunların çoğu Afrika ülkesidir bugün 1990 yılından daha fakirdir. 
     Bugün Ortadoğu'da ve dünyanın başka yerlerinde hala yüz milyonlarca insan demokratik olmaya rejimler altında yaşıyor, bu koşullar altında ne yapabiliriz Kanaatimce gelişmiş ülkeler, pazarlarını gelişmeye yönelik ülkelerin ürünlerine daha çok açmalıdırlar.'' 
     
     TERÖRİZMİN KÖKENİ 
     Fakir ve demokratik olmayan ülkeler arasında totaliter rejimlerle yönetilen devletlerin aşırı askeri harcamalar yaptığını belirten Baykal, bugün dünyayı tehdit eden başlıca sorunlardan olan terörizm, yasadışı göç hareketleri ve köktendincilik gibi unsurların kökeninde çoğunlukla fakirlik ve ona bağlı sorunların yattığını kaydetti. Deniz Baykal, Filistin'in bu konuda örnek bir olay olduğunu belirterek, ''Bilinen siyasi nedenlerin yanı sıra çok yüksek düzeydeki işsizlik Filistin'de gençlerin şiddete yönelmelerinin önemli sebeplerinden biridir. Irak'ta da bilinen siyasi ve stratejik nedenlerin yanı sıra yüksek düzeyde işsizlik, ekonomik koşulların kötüye gitmesi şiddet için ortam hazırlıyor'' diye konuştu. 
     
</TEXT>
</DOC>
