<DOC>
<DOCNO> 276191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko07.html </URL>
<DATE> 2004/09/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yatırım fonlarının portföyü 24 katrilyonu aştı 
</HEADLINE>
<TEXT>

     Menkul kıymet yatırım fonlarının toplam portföy büyüklüğü, yılın ilk dokuz ayında yüzde 23 artarak 24 katrilyon lirayı geçti. Fonlara yatırım yapanların sayısı 3.3 milyona kadar ulaştı. 
     ANKA'nın Sermaye Piyasası Kurulu'ndan SPK edindiği verilere göre, menkul kıymet yatırım fonlarının toplam portföy değeri, 29 Eylül'de 24 katrilyon 140.1 trilyon lira olarak gerçekleşti. Fon portföy değeri, yılbaşındaki 19 katrilyon 597.2 trilyon liralık düzeyine göre yüzde 23.2 oranında hızlı bir artış gösterdi. 
     Sistemde en büyük ağırlığa sahip olan B tipi fonların portföy değeri, ilk dokuz ayda yüzde 23.6 artarak 23 katrilyon 303.5 trilyona çıktı. A tipi fonların büyüklüğü de yüzde 12.3 artarak 836.6 trilyon lira düzeyinde oluştu. 
     
     KATILIMCI SAYISI DA ARTIYOR 
     Tasarruflarını yatırım fonlarında değerlendirenlerin sayısı da artıyor. Yatırım fonu katılma belgesi sahibi sayısı, ilk dokuz ayda yüzde 51 artarak 2 milyon 189 bin 25'ten 3 milyon 305 bin 492'ye çıktı. 
     B tipi yatırım fonu tutanların sayısı yüzde .2 artarak 3 milyon 193 bin 865, A tipi fon tutanların sayısı yüzde 7.7 artarak 111 bin 627 oldu. 
     
     PORTFÖY YAPILARI 
     Yatırım fonlarının portföyünde kamu kağıtlarının payı azalırken, ters reponun payı arttı. Portföyde Devlet tahvillerinin payı, yılbaşındaki yüzde 33.4'lük düzeyinden yüzde 28'e gerilerken, Hazine bonolarının payı yüzde 33.4'den yüzde 34'e yükseldi. Kamu kağıtlarının portföydeki 
     toplam payı yüzde 66.8'den yüzde 62'ye indi. 
     Ters reponun payı yüzde 30.6'dan yüzde 35.4'e, hisse senetlerinin payı yüzde 2.4'ten yüzde 2.5'e çıktı. 
     B tipi fonların portföyünün eylül ayı sonu itibariyle yüzde 36.3'ünü ters repo, yüzde 35.1'ini Hazine bonosu, yüzde 28.5'ini Devlet tahvili yüzde 0.1'ini hisse senedi oluşturdu. 
     A tipi fonların portföylerinin ise yüzde 68.4'ü hisse senedi, yüzde 13'ü Devlet tahvili, yüzde 12.3'ü ters repo, yüzde 5.1'i Hazine bonosu, yüzde 0.8'i yabancı menkul kıymet olarak tutuluyor. 
     
</TEXT>
</DOC>
