<DOC>
<DOCNO> 296706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/dun04.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan'ın koşulu kaçak yakalamak 
</HEADLINE>
<TEXT>


AB'yle her adayın derdi başka 

UTKU ÇAKIRÖZER Ankara 


AB, 17 Aralık Zirvesi 2. karar taslağında yer alan ve Türkiye'ye yönelik yeni koşullar içeren ifadeleri 3. taslakta hafiletip tüm adayları muhatap alacak şekilde yeniden düzenlerken, Birlik'in 2005'te müzakerelere çağrılması beklenen Hırvatistan'a bambaşka koşullar ileri sürdüğü ortaya çıktı. 
Hırvatistan'ın Ankara Büyükelçisi Amir Muharremi, AB'nin hazırladığı taslaklarda Türkiye nedeniyle gündeme gelen, "sonu garanti edilmeyen ucu açık müzakere", "üyelik haklarından ve fonlardan yararlanılmasına kalıcı engellemeler" ve "tam üyelik için Birlik'in absorbe etme kapasitesinin de dikkat alınması" gibi koşullarla ilgili olarak, "Bu koşullar bizi etkilemez" dedi. 
Muharremi, "Bizim derdimiz başka. Bizim önümüze, Uluslararası Savaş Suçları Mahkemesi ile işbirliği şartı koydular. Eski Yugoslavya'daki eylemleri nedeniyle aranan Ante Gotovina isimli Hırvat generalin bulunması için işbirliği yapma şartı getirdiler. Biz sabah akşam bunu konuşuyoruz" diye konuştu. Muharremi, "kaçak general" tartışması aşılabilirse 2005'in ilk yarısında müzakerelere başlayabileceklerini bildirdi. 
Ankara'yı sıkıntıya sokan koşulların, Hırvatistan'da hiç tartışılmadığını kaydeden Muharremi, "Bunlar biraz rakam ve büyüklükle ilgili. 4.5 milyon nüfuslu küçük bir ülkeyiz. Avrupa'ya daha yakınız. Ekonomimiz daha iyi. Absorbe etme kapasitesi koşulu bizim için sorun olmaz. Serbest dolaşımın sınırlanması konusunda da işsizlik oranımız AB'ye sorun olmaz" dedi. "Ucu açık müzakere" ifadesini de problem etmediklerini kaydeden Muharremi, Türk hükümetine de rahat olması ve uzun vadeli düşünmesi çağrısında bulundu. 


</TEXT>
</DOC>
