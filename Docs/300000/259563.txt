<DOC>
<DOCNO> 259563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy09.html </URL>
<DATE> 2004/07/31/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan Laf üreten değil, iş üreten bir kadroyuz 
</HEADLINE>
<TEXT>

     Başbakan Recep Tayyip Erdoğan, laf değil iş üreten bir kadroya sahip olduklarını belirterek, ''Eğer bugün Organize Sanayi Bölgesi'nde OSB 106 girişimcimiz temel atıyorsa, bu Türkiye'nin nereye doğru gittiğinin en güzel ifadesidir'' dedi. 
     Başbakan Erdoğan, bir dizi temel atma törenine katılmak üzere Kayseri'ye geldi. Kayseri'de ilk olarak helikopter ile OSB'de incelemelerde bulunan Erdoğan, daha sonra, burada bulunan Boytaş Fabrikası'nda işçilerle birlikte öğle yemeği yedi. 
     Recep Tayyip Erdoğan, yemekte yaptığı konuşmada, bugün Kayseri'de temeli atılacak 106 fabrikanın, Türkiye'nin sanayi hayatında en önemli hamlelerden biri olduğunu söyledi. 3 Kasım 2002'den önceki Türkiye ile şu anki Türkiye arasında büyük fark olduğunu kaydeden Erdoğan, şöyle konuştu 
     ''Birçok şeyler elbette yazılır, çizilir, konuşulur. Eğer bugün OSB'de 106 girişimcimiz bu temelleri atıyorsa, bu, Türkiye'nin nereye doğru gittiğinin en güzel ifadesidir. Her şeyden önce bu güvenin, istikrarın göstergesidir. Bu güven, istikrar olmasaydı bugünlere gelemezdik, rakamlar ortada.'' Enflasyon ve büyüme oranlarından örnekler vererek Türk ekonomisinin geldiği noktayı anlatan Başbakan Erdoğan, tüm bunların inançla, akılla, bilgiyle, tecrübeyle oluştuğunu ifade etti. 
     Erdoğan, sözlerine şöyle devam etti 
     ''Eğer bir işadamı hücrelerinden konuşuyorsa, heyecan duyuyorsa, başarılı olmama şansı yok. Türkiye'nin yönetiminde, bu işin heyecanını yaşayan, gece gündüz çalışan bir yönetim var. En son İran'daydık. Bakıyorsunuz, yine bazı başlıklar atılıyor. Eli boş döndü , beklediği neticeyi alamadı. Şudur, budur, vesaire... Biz, laf üreten değil, iş üreten bir kadroyuz. Elimizin boş mu dolu mu olduğunu rakamlar söylüyor. Medya bunu niçin inkar ediyor Niye bunun üzerinde durmuyor '' Başbakan Erdoğan, seçimlerden önce, ''Bizden ilk sene bir şeyler beklemeyin. Üçüncü yıldan itibaren ceplerinizin dolduğunu göreceksiniz'' dediğini anımsatarak, hükümetin göreve geldiği dönemde milli gelirin 2 bin 600 dolar olduğunu, şu anda ise 4 bin dolarlar seviyesine yaklaştığını kaydetti. Erdoğan, şöyle konuştu 
     ''Bununla ölçülür bir ülkenin ekonomisi. Ama kimse bunları göz önüne getirmiyor. Niye, çünkü iş başındaki iktidar artık hortumları kesmiştir. İş başındaki iktidar, bu ülkede haksız kazancı ortadan kaldırmıştır. Artık, bakın faaliyet dışı gelirler yavaş yavaş azalıyor. Artık yattığı yerden kazanan yatırımcı değil, yatırım yaparak, üreterek kazanan insanların olduğu Türkiye var.'' 
     
</TEXT>
</DOC>
