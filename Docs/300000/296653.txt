<DOC>
<DOCNO> 296653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur25.html </URL>
<DATE> 2004/12/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çoçuğu parçaladığından şüphelenilen kurt köpeği, iğneyle öldürüldü 
</HEADLINE>
<TEXT>

     Kayseri'nin Talas İlçesi'nde bir çocuğu parçaladığından şüphe edilen kurt köpeğinin, yakalanırken vurulan iğnedeki ilaçtan etkilenerek öldüğü bildirildi. 
     AA muhabirinin aldığı bilgiye göre, 28 Kasım Pazar günü Talas İlçesi Anayurt Mahallesi'nde 10 yaşındaki Onur Bahar'ın vahşi bir hayvan tarafından parçalanıp öldürülmesinden sonra Talas Belediyesi vahşi köpeklere yönelik çalışma başlattı. 
     Çevredeki şüpheli köpekleri araştıran Talas Belediyesi Park Bahçe ve Veteriner Müdürlüğü ekipleri, şüpheli görülen ve 1 haftadan beri takip ettikleri bir kurt köpeğini önceki gün 4 saat süren kovalamaca sonunda, ilaçlı iğne atan tabancayla ile vurarak etkisiz hale getirdiler. Yırtıcı olduğu bildirilen köpek, müşahede altına alındığı kulübede öldü. Veteriner raporunda şüpheli köpeğin bayıltılması için atılan ilaçlı iğneler ve kovalamaca sonucu aşırı yorgunluğa bağlı olarak öldüğü ifade edildi. 
     
     KIL, SALYA VE DOKU ÖRNEKLERİ ANKARA'YA GÖNDERİLDİ 
     Belediye ekiplerince vurulup bayıltılan köpekten polis tarafından alınan kıl, salya ve doku örnekleri Ankara'ya gönderildi. 
     Kayseri Emniyet Müdürü Orhan Özdemir, AA muhabirine yaptığı açıklamada Kayseri'de bulunan polis laboratuvarında ileri düzeyde biyolojik testlerin yapılamadığını belirterek, şunları söyledi 
     ''Şüpheli köpekten alınan kıl, salya ve doku örnekleri Emniyet Genel Müdürlüğü'nün Ankara'daki kriminal laboratuvarına gönderildi. Olayda hayatını kaybeden çocuğun üzerindeki elbiseler de aynı laboratuvara gönderildi. Elbise üzerindeki bulgular ve köpeğe ait bulgular karşılaştırılacak.'' Öte yandan şüpheli köpeğin sahibi olduğu iddia edilen ve olayın olduğu yere yakın bir yerde çiftliği bulunan Haydar E.'de polise ifade verdi. 
     
</TEXT>
</DOC>
