<DOC>
<DOCNO> 289552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy04.html </URL>
<DATE> 2004/11/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şehit yakınları ve gazilere "komik zam" 
</HEADLINE>
<TEXT>

     ANKARA Milliyet 

Hükümetin 2005 yılı bütçe rakamları doğrultusunda şehit yakınlarıyla gazilerin maaşlarında 11 - 13 milyon lira 11 - 13 YTL artış sağlanacağı öğrenildi. 
     Türkiye Muharip Gaziler Derneği yetkililerinden alınan bilgiye göre, yurtdışında Türkiye'yi temsil ederken öldürülen büyükelçi, konsolos, ataşe ve müşavirlerden oluşan 35 şehidin dul eşlerine ve çocuklarına verilen maaş, 1 Ocak itibariyle 154 milyon 440 bin liradan 165 milyon 440 bin liraya çıkacak. Türk Lirası'ndan sıfırların atılmasıyla, yeni para birimi YTL cinsinden artış sadece 11 lira olacak. 
     Şehit diplomatların yakınlarının düşük maaşlarından rahatsız olduklarını kaydeden Dışişleri Bakanlığı yetkilileri, bu konudaki yetkinin Bakanlar Kurulu ve Maliye Bakanlığı'nda olduğuna dikkat çekti. Zaten düşük olan maaşların artış oranı, memur maaş zammına endekslendiği için bir türlü makul rakamlara çekilemediğini kaydeden bakanlık kaynakları şunları söyledi 
     "Biz de çareyi imece yönteminde bulduk. Dışişleri Mensupları Eşleri Dayanışma Derneği'nin DMEDD düzenlediği kermes ve benzeri etkinliklerin gelirlerinin büyük bölümünü şehit yakınlarının ihtiyaçlarında özellikle de çocuklarının eğitimine aktarılıyor." 
     
     Kermes gelecek hafta 
     Bakanlık yetkilileri, şehit yakınlarına yardım amacıyla düzenlenen yıllık kermesin de gelecek hafta Ankara'daki tüm yabancı büyükelçiliklerin katılımıyla Ankara Palas'ta düzenleneceği bilgisini de verdi. Kermeste ülkelerinin gıda, giyecek ve süslerinin satışını yapacak olan elçilikler, sağlanacak geliri DMEDD'e aktaracak. 
     
     Gazilerin zammı 13 YTL 
     Şehit yakınlarının yanısıra Kurtuluş, Kore ve Kıbrıs savaşı gazilerine ödenen maaşlar da 1 Ocak'tan itibaren yaklaşık 13 YTL artacak. Sayıları 52 bin 745 olan gazilerin maaşları zamlarla 193 milyon 50 bin liradan 206.5 YTL'ye çıkacak. 
     
</TEXT>
</DOC>
