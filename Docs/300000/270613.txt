<DOC>
<DOCNO> 270613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun01.html </URL>
<DATE> 2004/09/10/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
AB'nin KKTC'ye yardımı Rumlara takıldı 
</HEADLINE>
<TEXT>

     Avrupa Birliği Komisyonu'nun Kuzey Kıbrıs Türk Cumhuriyeti'ne yönelik izolasyonun kaldırılması amacıyla aldığı mali yardım ve doğrudan ticaretin başlatılması kararının Rum ve Yunanlıların engeline takıldığı ileri sürüldü. 
     Rum ve Yunan medyasında çıkan haberlere göre önceki gün Brüksel’de KKTC’ye yönelik açılımların ele alındığı AB Daimi Üyeler toplantısında İngiltere ile Güney Kıbrıs Rum Yönetimi ve Yunanistan arasında şiddetli tartışmalar çıktı. 
     
     Rum ve Yunanlılar yardım için şart koştu 
     Haberlere göre Rum ve Yunanlıların yardımlar konusunda bir dizi şart öne sürmesi İngiltere'nin tepkisine neden oldu. 
     Şartlar üzerine İngiltere'nin bu yardımı hiç vermeyelim daha iyi’ diye rest çektiği ileri sürüldü. 
     Öne sürülen şartlar arasında yapılacak yardımın KKTC’deki Rum malları üzerinde kullanılamayacağı ve yardımın kamulaştırılan Rum mallarının sahiplerinin tazmin edilmesi için kullanılması gerektiği maddeleri bulunuyor. 
     
</TEXT>
</DOC>
