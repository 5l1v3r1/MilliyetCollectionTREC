<DOC>
<DOCNO> 257977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/spo01.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlar gerçek değil 
</HEADLINE>
<TEXT>


Beşiktaş Futbol Şubesi Sorumlusu Kıvanç Oktay, Celta Vigo Başkanı Horacio Gomez'in MİLLİYET'e yaptığı açıklamada verdiği transfer ücretlerinin "sanal" olduğunu söyledi 

BİLAL MEŞE 


"Biz söyleyemeyiz" 
CELTA Vigo Başkanı Horacio Gomez'in dün MİLLİYET'e verdiği demeçte, "Beşiktaş aldatıyor. Juanfran için verdikleri rakam 2 milyon Euro'nun da altında" ifadesini kullanınca, Beşiktaş yönetiminden tepki geldi. Futbol Şubesi Sorumlusu Kıvanç Oktay, "Başkan'ın verdiği rakamlar gerçek değil, doğruyu yansıtmıyor. Bizim tekliflerimiz ortada" dedi. Oktay, Carew'in transferinde de böylesine sanal ücretlerin ortalıkta dolaştığını belirtti, "A.Ş olduğumuz için rakam açıklayamam" dedi. 

'Bu hafta biter' 
OKTAY, Juanfran transferinin salı ya da çarşamba biteceğini tekrarladı, "Bu konudaki girişimlerimiz aralıksız sürüyor. Önümüzdeki hafta noktayı koyarız" diye konuştu. Yönetim olarak takımın güçlendirilmesinde büyük fedak rlıklar yaptıklarını belirten tecrübeli yönetici, "Hiçbir zaman hayalci olmadık. Kılı - kırk yardık, en yararlı oyuncuları aldık. İnanılmaz rahatız. Bu rahatlığı da bize takım veriyor. En önemlisi biz yönetim olarak Bosque'ye ve takıma inanıyoruz" ifadesini kullandı. 

'Renk siyah beyaz' 
FUTBOL Şubesi Sorumlusu, takımla ilgili inançlarında, yeni oyuncuların yanı sıra eski ve tecrübelilerin de başrolü oynadığını belirtti. Kıvanç Oktay şöyle devam etti "İşimizin kolay olmayacağını biliyoruz. Ancak oturmuş bir kadromuz var, bu da büyük avantaj. Yeniler de takımın oturmuş kadrosuna inanılmaz artı sağlayacaktır. Hoca, oyuncular ve Ümraniye'deki herkes en büyük güvencemiz. Geleceğe umutla bakıyoruz. Bu sezon ligin rengi Siyah - Beyaz'dır" ifadelerini kullandı. 

Açılış 15 Eylül'de 

Beşiktaş, İnönü Stadı'nda 15 Eylül'de buluşmayı hedefliyor. Staddaki inşaatın büyük bir hızla devam ettiğini bildiren yöneticiler, planlamada hiçbir sapma olmaması için yoğun çaba sarfediyorlar. Ligdeki maçlarını bu tarihe kadar deplasmanda oynayacak Siyah - Beyazlılar, PAF takımının birçok maçının da İnönü Stadı'nda yapılması için girişimde bulunacak. Teknik Direktör Del Bosque'nin, "Bizim maçımızdan önce onların oynamaları motivasyon olur, hem de bizim yetenekli isimleri izleme şansımız olur" düşüncesini yerinde bulan yönetim, PAF takımı için formül arıyor. 

Ne de olsa Sergen 

BEŞİKTAŞ formalarında en çok ilgiyi yine Sergen'in 10 numaralı formasının gördüğü bildirildi. 29 milyon 900 bin liradan bugüne kadar 50 bin formanın satıldığı belirtilirken, Sergen'in 20 bin adet ile ilk sırayı aldığı vurgulandı. Yıldız oyuncuyu Ahmed Hassan 10 bin, Tayfur 9 bin, Pancu 7 bin, Ronaldo 4 bin ile izliyor. Carew ve Okan Buruk'un formalaranın ise bir haftada toplam 5 bin adet satıldığı açıklandı. 

Şan Ökten anıldı 

BEŞİKTAŞ'IN eski yöneticilerinden Şan Ökten dün ölümünün 17. yılında kabri başında anıldı. 1987'de takıma kamp yeri bakmak için gittiği Abant'ta geçirdiği trafik kazası sonucu yaşamını yitiren Ökten'in anma törenine, ailesinin yanı sıra Divan Kurulu Başkanı Şeref Nasır, Genel Müdür ve Genel Koordinatör M. Maral Öztekin ile eski yöneticilerden Metin Keçeli katıldı. 

BEŞİKTAŞ GÜNLÜĞÜ 
Yarın liste günü 
TEKNİK Direktör Del Bosque yarın Yönetim Kurulu'na rapor verecek ve gönderilmesini istediği oyuncuların listesini bildirecek. Başkan Yıldırım Demirören de verilen bu listeyi diğer yöneticilerle tartışacak ve son noktayı koyacak. Yöneticilerin, bu oyuncuların kesinlikle satılmayacağı, sadece kiralanacağı görüşünde birleştikleri de öğrenildi. 

İşte hocanın on biri 
Cordoba Ali Güneş, Ronaldo, Ahmet Yıldırım Emre Aşık - Çağdaş , İbrahim Üzülmez Ahmed Hassan, Okan Buruk, İbrahim Toraman, Tümer Carew, Pancu 

Tayfur denetledi 
SİYAH - Beyazlı ekibin oyuncu - menajeri Tayfur Havutçu önceki gün kamptan döner dönmez, İnönü Stadı'na giderek, çalışmaları gözlemledi. Kaptan'ın, soyunma odaları ve yedek kulübelerinde yaptığı incelemelerden sonra, oyuncuların rahat etmesi için yönetimden yeni malzemeler isteyeceği bildirildi. 

Kombineler bitiyor 
YÖNETİM, satışa kısa süre önce başlanmasına rağmen, kombine kartlara, geçen seneye oranla daha fazla ilgi gösterilmesine sevindi. İnönü Stadı'nın bitirilmesine 1.5 ay olmasına rağmen, kapalı tribün ile locaların tamamen tükendiği, VIP ve numaralı tribünlerin ise yüzde 70'nin satıldığı bildirildi. 

Bilgili'nin koltuğu satıldı 
ESKİ Başkan Serdar Bilgili'nin, Şeref Tribünü'nden 4 senedir aldığı koltuğun başkasına satıldığı bildirildi. Ayrıca başkan adayı Erol Kaynar'ın, Şeref Tribünü üst tarafından bulunan locasının üçe bölünüp satışa çıkarıldığı da öğrenildi. 


</TEXT>
</DOC>
