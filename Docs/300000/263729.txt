<DOC>
<DOCNO> 263729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yasam/axyas02.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada korku 
</HEADLINE>
<TEXT>


Frankfurt'a giden THY uçağına Avrupa semalarındayken bomba ihbarı yapıldı. Uçak, Macaristan'a acil iniş yaptı. Frankfurt'a giden Lufthansa ve Hırvat uçakları da asılsız ihbarlarla zorunlu indi... 

DIŞ HABERLER SERVİSİ 

Dün Avrupa semalarında, biri Türk Havayolları'na ait olmak üzere Frankfurt'a sefer yapan üç uçağa bomba ihbarı yapıldı. Acil iniş yapan uçaklarda yapılan aramalarda, herhangi bir patlayıcı maddeye rastlanmadı. 

161 yolcu vardı 
Türk Havayolları'nın İstanbul - Frankfurt seferini yapan TK 1597 sefer sayılı Boeing 737 tipi yolcu uçağı, bomba ihbarının ardından 161 yolcusuyla Macaristan'ın başkenti Budapeşte'ye acil iniş yaptı. Uçağın, Feri Hegy 2 B havalimanına inişi sırasında alanda 7 itfaiye aracı ve ambulanslar bekletildi. Uçaktaki yolcular, zorunlu iniş tamamlanana kadar havada panik yaşadı. 
İstanbul'dan Frankfurt'a giden Lufthansa Havayolları'na ait Airbus 321 tipi yolcu uçağı da, bomba ihbarının ardından aynı havaalanına acil iniş yaptı. Macaristan Ulusal Polis Teşkilatı Sözcüsü Victoria Kovacs, uçağın pilotunun acil iniş isteğinin ardından uçağın güvenli bir şekilde Ferihegy Havaalanı'na iniş yaptığını kaydetti. 

Bomba çıkmadı 
Bomba araştırma ekiplerinin gerçekleştirdiği aramalarda, herhangi bir patlayıcı maddeye rastlanmadı. Lufthansa Sözcüsü Thomas Ellerbeck uçağın, firmanın İstanbul bürosuna yapılan bir ihbar üzerine acil iniş yaptığını kaydetti. Hırvatistan Havayolları'nın Zagreb - Frankfurt seferini yapan Airbus 319 tipi uçağına da, Almanya'ya varışı öncesinde asılsız bomba ihbarı yapıldı. 



</TEXT>
</DOC>
