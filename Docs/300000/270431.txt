<DOC>
<DOCNO> 270431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy17.html </URL>
<DATE> 2004/09/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sarıgül CHP kurultayından yeni Başbakan çıkacak 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin tüm kademelerinde yaşadığı öğrencilik dönemini tamamladığını ifade ederek, "Atamıza söz veriyorum önümüzdeki kurultayda CHP'nin yeni başkanı değil Türkiye Cumhuriyeti'nin yeni Başbakanı çıkacak" dedi. 
     CHP İstanbul İl Örgütü tarafından, partinin 81'inci kuruluş yıl dönümü dolayısıyla Taksim Meydanı'nda yapılan toplantı sonrası konuşan Sarıgül, CHP'nin Atatürk'ün huzuruna iktidar olarak gelmesi gerektiğini ifade etti. 
     Sarıgül, "Demokrasilerde en büyük güç halkın gücüdür, bunun önünde kimse duramaz" diye konuştu. Ümraniye'ye bağlı Alemdağ CHP Belde Başkanı Mehmet Sayın'ın, yanına gelerek, "Sarıgül'ü övdüm diye görevden alındım" demesi üzerine konuşan Sarıgül, 54 yıldır tek başına iktidar olamayan CHP'nin, halkın gücüyle şahlanacağını öne sürdü. "Atamıza söz veriyorum önümüzdeki kurultayda CHP'nin yeni başkanı değil Türkiye Cumhuriyeti'nin yeni Başbakanı çıkacak" dedi. 
     CHP Tüzüğü'nde yazılanların ne anlama geldiğini çok iyi bildiğini ifade eden Sarıgül, her CHP'linin görevinin partiyi iktidara taşımak olduğunu söyledi. Bütün Türkiye'yi bu amaç için dolaşacağını söyleyen Sarıgül, "Ama sadece hafta sonları dolaşacağım, hafta içi Şişli'deki görevimin başında olacağım" dedi. Kendisini Sarıgül yapan gücü, "önce Allah'tan sonra CHP'den" aldığını ifade eden Sarıgül, "1972- 1980 arasındaki çalışmalar gibi, kapı kapı dolaşıp partimizi 
     ve değerlerimizi anlatacağım" diye konuştu. 
     Sarıgül, konuşmasının ardından meydanda bulunan vatandaşların yoğun ilgisi nedeniyle alandan güçlükle ayrılabildi. 
     Toplantıda konuşan İstanbul İl Başkanı Şinasi Öktem de CHP'nin 1919 ve 1923'ün anti-emperyalist kararlılığını sürdürdüğünü belirterek, "CHP aynı coşku ve direnciyle aydınlanma ve Atatürk devrimlerine sahip çıkmaktadır" dedi. 
     CHP'nin karanlığı arayanların hedefi olduğunu öne süren Öktem, Büyük Ortadoğu Projesi ve Ilımlı İslam söylemlerinin Türkiye'nin rotasını karanlığa çevireceğini ifade etti. 
     
</TEXT>
</DOC>
