<DOC>
<DOCNO> 298393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/spor/axspo02.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözümüz Fener'de 
</HEADLINE>
<TEXT>


Beşiktaş'ın havlu atmasının ardından, Avrupa'da tek temsilcimiz olarak kalan Fenerbahçe'nin UEFA Kupası'ndaki rakibi bugün belirlenecek. İsviçre'nin Nyon kentindeki kura çekimi 13.00'te başlayacak 


Şansı bol olsun 
ŞAMPİYONLAR Ligi ve UEFA Kupası'nda kuralar, bugün İsviçre'nin Nyon kentinde çekilecek ve eşleşmeler açığa çıkacak. Siyah - Beyazlı takımın elenmesinin ardından Türkiye'den sadece Şampiyonlar Ligi'nde grubunda üçüncü olarak yoluna UEFA Kupası'nda devam eden Fenerbahçe'nin yer alacağı kura çekimi TSİ 13.00'te başlayacak. Fenerbahçeli yöneticiler kura çekiminde hazır bulunacak. 

İlk maç evinde 
KURADA Fenerbahçe, UEFA gruplarında ikinci sırayı alan Villarreal, Auxerre, Benfica, Sevilla, Steaua Bükreş, Schalke, Zaragoza ve Sochaux'dan biriyle eşleşecek. Grup birincileri ise grup üçüncüleriyle oynayacak. UEFA Kupası'nda eleme turu ilk maçları 16 - 17 Şubat, rövanşlar ise 24 Şubat'ta oynanacak. Fenerbahçe, statü gereği ilk maçını sahasında yapacak. 

Son kurban Serhat 

Fenerbahçe'de sakatlar zincirine genç golcü de eklendi. Serhat, Konyaspor ve Uşakspor maçlarında forma giyemeyecek. Teknik Direktör Daum takım kurmakta zorlanırken, yeni formüller üzerinde duruyor 


Üst üste geldi 
FENERBAHÇE şok üstüne şok yaşıyor. Sarı - Lacivertli takımda, Kemal, Hooijdonk ve Deniz'den sonra sakatlar kervanına Serhat da eklendi. Tedavi için gittiği Almanya'dan kötü haberle dönen genç oyuncunun Konyaspor ve Uşakspor ile oynanacak maçlarda forma giyemeyeceği ve ilk yarıyı kapadığı öğrenildi. Serhat, "Ağrılarım çok fazla. Yoğun tedaviye rağmen düzelemedim. Artık ikinci yarıya bakacağım" diye konuştu. 

Sağda sıkıntı var 
KONYASPOR maçının hazırlıklarını tek antrenmanla sürdüren Fenerbahçe'de, Daum kadro kurmakta zorlanıyor. Sakatların dışında, cezalı Luciano'dan da yararlanamayacak olan Alman hoca, her çalışmada yeni formüller üzerinde duruyor. Daum'un savunmanın sağında Ümit Özat ile Serkan arasında kararsız kaldığı öğrenildi. Bu arada Sabancı Üniversitesi'nden beş öğrenci dünkü idmanda futbolculara çikolata ikram etti. 

En güzel ceza 

TEKNİK Direktör Daum ile futbolcular Ümit Özat, Rüştü, Luciano, Serhat ve Tuncay dün Çapa'daki Lösemili Çocuklar Vakfı'nı ziyaret ettiler. Çocuklar ve ailelerinin alkış ve çiçekleriyle karşılanan Alman hoca ile oyuncular, miniklere Fenerbahçe forması ve bereleri hediye ettiler. Daum, Fenerbahçeli futbolculardan sezon başından bu yana kesilen paraların biriktirildiği "disiplin kasası" diye adlandırılan havuzda toplanan 10 bin doları, Vakıf Başkanı Prof. Dr. Gündüz Gedikoğlu'na verdi. 

Ankara yolcuları 

SARI - Lacivertli takımın iki genç oyuncusu Semih Şentürk ve Mahmut Hanefi ocak ayını iple çekiyor. Teknik Direktör Christoph Daum'dan fazla şans bulamayan iki genç oyuncunun devre arası büyük bir ihtimalle Ankaraspor'a kiralık olarak gönderileceği belirtildi. Bu arada UEFA Kupası kuraları için İsviçre'ye özel uçakla yönetici Ali Yıldırım, Hakan Bilal Kutlualp, İlhan Eşkioğlu, Dış İlişkiler Sorumlusu Turgut Acar'ın gideceği bildirildi. 


</TEXT>
</DOC>
