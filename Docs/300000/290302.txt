<DOC>
<DOCNO> 290302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/dunya/dun05.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus nükleer denizaltısında patlama 
</HEADLINE>
<TEXT>


CENK BAŞLAMIŞ Moskova 


Rusya'da nükleer bir denizaltıda meydana gelen patlama sonucu bir kişi öldü, 2 kişi yaralandı. NTV kanalı, birkaç gün önce Japonya sınırındaki Kamçatka'da yaşanan kazanın, patlamada ölen Dimitriy Koval'ın memleketi Krasnoyarsk'ta toprağa verilmesi sonucu öğrenildiğini duyurdu. Kanal, yetkililerin hiçbir açıklama yapmamasına karşın, K - 211 tipi denizaltının torpil soğutma deposunda bir patlama meydana geldiğinin sanıldığını bildirdi. NTV, görgü tanıklarının ifadesinden ölen denizci Koval'ın patlama sonrası çıkan yangını söndürerek nükleer denizaltının havaya uçmasını engellediğinin anlaşıldığını bildirdi. Patlama sonucu ağır yaralanan Koval, hastanede hayatını kaybetti. 1973 yılından bu yana Rus Donanması'nda bulunan K - 211 tipi denizaltılarda çok uzaktaki hedefi tam isabetle vurabilen toplam 12 roket yer alıyor. 


</TEXT>
</DOC>
