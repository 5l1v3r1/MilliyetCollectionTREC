<DOC>
<DOCNO> 291955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun03.html </URL>
<DATE> 2004/11/25/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
İtalya'da deprem, halk geceyi dışarıda geçirdi 
</HEADLINE>
<TEXT>

     İtalya'nın kuzeyi bu gece 5.3 şiddetindeki depremle sarsıldı. 
     Ulusal Jeofizik Enstitüsü'nden yapılan açıklamaya göre, merkez üssü Brescia yakınlarındaki Garda Gölü olan deprem TSİ 01.00 sıralarında meydana geldi. 25-30 saniye süren depremin etkili olduğu bölgede vatandaşların çoğu geceyi dışarıda geçirmeyi yeğledi. 
     Bölgeden gelen haberlere göre, bazı binalarda kısmi hasara yol açan deprem, Brescia civarında dört vatandaşın hafif yaralanmasına neden oldu. Padova'da ise deprem korkusuyla evlerinden kendilerini dışarıya atmaya çalışan iki vatandaşın yaraladığı bildirildi. 
     İtalya Ulusal Jeoloji ve Volkanoloji Enstitüsü, depremden en fazla etkilenen yerleşim merkezlerini Vobarno, Roe, Volciano, Toscolano Maderno, Treviso Bresciano, Gardone Riviera ve Salo olarak açıkladı. 
     Garda Gölü çevresindeki yerleşim yeri San Felice del Benaco ve Gardone Riviera'da bazı binalarda çatlak ve hasar meydana geldiği bildirildi. Valle Sabbia yakınlarındaki Preseglie'deki bir binanın da depremde hasar gördüğü kaydedildi. 
     San Felice'de yaşadığını belirten ve İtalyan televizyonu Rai 1'e konuşan bir genç kız, ''Önce gök gürültüsünü andıran bir ses duyduk. Ardından her şey sallanmaya başladı. Kendimizi dışarı attık. Büyük bir korku içindeyiz'' dedi. 
     Depremden sonra Brescia yakınlarındaki Salo e Fasano di Salo'daki hastaneler, olası yaralıların tedavisi amacıyla tahliye edilerek hazır bekletildi. Söz konusu hastanelerde tedavi görmekte olan hastalar ise deprem nedeniyle yaralanan kimseler bulunabileceği ihtimaliyle bölgedeki diğer sağlık kuruluşlarına nakledildi. 
     Roma'da deprem haberinden sonra bir kriz ünitesi oluşturuldu. Sivil Savunma Dairesi, depremden etkilenen bölgeyle temas kurma çalışmaları başlattı. İçişleri Bakanı Giuseppe Pisanu, gelişme ve çalışmaları bakanlık binasına gelerek bizzat izledi. 
     Kriz ünitesi yetkililerinden Vali Mario Marcone, ''Bölge çok şiddetli bir depreme tanık oldu. Bazı binaların hasar gördüğünü saptamış bulunmaktayız. Brescia ve civarındaki, ayrıca Lombardia, Veneto ve Piemonte bölgelerindeki itfaiyeler ve ekiplerimiz işbaşında'' dedi. 
     Sivil Savunma Dairesi Başkanı Guido Bertolaso, Başbakan Silvio Berlusconi'yi de sürekli bilgilendirdiklerini açıkladı. Bertolaso, ''Dramatik bir hadiseyle karşı karşıya değiliz. Depremin meydana geldiği bölgenin sismik nitelikli bir bölge olduğu zaten biliniyor. Binaların iyi inşa edilmiş olması büyük talih. Müdahale ve yardım sistemimizi hemen devreye sokmamızda herhangi bir sorun yaşanmadı'' dedi. 
     Bertaloso, sabah saatlerinden itibaren, helikopterler desteğinde hasar tespit çalışmalarına hız verileceğini belirtti. 
     
</TEXT>
</DOC>
