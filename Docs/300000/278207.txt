<DOC>
<DOCNO> 278207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas14.html </URL>
<DATE> 2004/10/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
'Dünya Seks Şampiyonası'na yasak geldi 
</HEADLINE>
<TEXT>

     Polonya'nın başkenti Varşova'nın Belediye Başkanı Lech Kaczynski'nin, kentte düzenlenmesi öngörülen erotik fuarı ve ''dünya seks şampiyonası''nı yasakladığı bildirildi. 
     Belediye Başkanlığı sözcüsü Marcin Rosolowski, PAP ajansına yaptığı açıklamada, yasaklama kararının güvenlik problemleri nedeniyle alındığını belirtti. 
     Rosolowski, ''Yasaya göre, halkın katıldığı etkinliklerde polis ve itfaiyeciler, organizatörlerin etkinliğin güvenliğini sağladığından emin olmalıdır'' dedi. 
     Sözcü, ''Fuarı düzenleyenler, halkın katılacağı bir etkinliğin gerektirdiği bütün şartları ve kent yetkililerini, etkinlikten 14 gün önce bilgilendirme zorunluluğunu yerine getirmemişlerdir'' ifadesini kullandı. 
     Sağ görüşlü belediye başkanı Kaczynski'nin, daha önce de etkinliği organize edenleri ''muhabbet tellallığı'' yaptıkları gerekçesiyle mahkemeye verdiği, organizatörlerin suçlu bulunması halinde 10 yıl hapisle cezalandırılabilecekleri kaydedildi. 
     Etkinliği organize edenlerin sözcüsü Krzstof Garwatowski ise PAP ajansına yaptığı açıklamada, yasağa rağmen fuar ve şampiyonayı düzenleyeceklerini kaydetti. 
     
</TEXT>
</DOC>
