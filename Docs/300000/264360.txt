<DOC>
<DOCNO> 264360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun26.html </URL>
<DATE> 2004/08/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Talat'tan Annan'a mektup AB'nin kararsızlığı moral bozucu... 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'a bir mektup göndererek, referandumdan beri ortaya çıkan gelişmelere ilişkin kaygılarını dile getirdi. 
     Türk Ajansı Kıbrıs'ta yer alan habere göre Talat, 13 Ağustos tarihli mektubunda, Avrupa Birliği tarafından gösterilen kararsızlık ve yavaşlık ile birleşen Kıbrıs Rum tarafının engelleyici tutumunun oldukça moral bozucu etki yarattığına işaret etti. 
     Başbakan Talat'ın Annan'a gönderdiği mektubun tam metni şöyle 
     ''Ekselansları, Kıbrıs'ta referandum yapıldığından beri ortaya çıkan gelişmelere ilişkin endişe ve kaygılarımı size ifade etmek istiyorum. 
     Ekselansları, Kıbrıs'ta yapılan referandumlar sonrasında Güvenlik Konseyi'ne sunduğunuz iyi niyet misyonunuz hakkındaki adil, gerçeklere dayalı ve ileriye yönelik raporunuz için derin memnuniyetimizi bir kez daha ifade etmeliyim. 
     Kıbrıs Türk liderliği ve Türkiye, Kıbrıslı Türklerin iki toplumlu, iki kesimli bir federasyonda birleşme isteğine yönelik ilgilerini açıkça göstermiştir. Kıbrıs Türklerinin oyu, kendilerini baskı altına almaya ve tecrit etmeye yönelik herhangi bir gerekçeyi feshetmiştir. Konsey üyelerinin, tüm devletlere, Kıbrıslı Türkleri tecrit etme etkisi olan ve kalkınmalarını engelleyen tanınmaya vesile olma veya bölünmeye yardım amaçlı değil, yeniden birleşme amacına olumlu bir katkıda bulunmak için - gereksiz kısıtlama ve engelleri ortadan kaldırmak için hem ikili, hem de uluslararası organlarda işbirliği yapmaya yönelik etkin bir öncülük yapabileceğini umut etmekteyim şeklindeki değerlendirmeniz Kıbrıs Türk halkı ve hükümetimi gururlandırmış ve cesaretlendirmiştir. 
     Ayrıca, raporunuzun 93. paragrafında Kıbrıslı Rumların, önümüzdeki aylarda bu sürecin sonuçlarıyla ilgili olarak yeniden değerlendirme yapacaklarına ilişkin umudumu halihazırda belirtmiştim. Bu arada, Konsey üyelerinin, Kıbrıslı Türkleri ve Türkiye'yi yeniden birleşme amacına bağlı kalmak için teşvik etmesi gerektiğine inanmaktayım. Bu bağlamda ve tanınmaya vesile veya bölünmeye yardım amaçlı değil, ama bu amaç için, tüm Devletlere Kıbrıslı Türkleri tecrit etme ve kalkınmalarını engelleme etkisi olan gereksiz kısıtlama ve engelleri ortadan kaldırmak için, bu tür bir hareketi 541 1983 ve 550 1984 sayılı Güvenlik Konseyi kararlarına ters düşmemesi kaydıyla, hem ikili, hem de uluslararası organlarda işbirliği yapmaya öncülük edebileceğini umut etmekteyim ifadelerini vurguladınız. 
     
     ''BİRLEŞME HEDEFİNE BAĞLIYIZ'' 
     Ekselansları, bizler hala yeniden birleşme hedefine bağlıyız ve adamızda sürdürülebilir barışı gerçekleştirmek için gerekli olan her şeyi yapmaya hazırız. 
     Avrupa Birliği tarafından gösterilen kararsızlık ve yavaşlık ile birleşen Kıbrıs Rum tarafının engelleyici tutumu oldukça moral bozucu etki yaratmaktadır. 
     Ekselansları, Avrupa Birliği'nin konuyla ilgili fiiliyatsızlığı ve etkisizliği, Kuzey Kıbrıs'ta güvensizlik ve hayal kırıklığına neden oldu. Avrupa Birliği organları tarafından yapılan olumlu açıklamalar, sizin de hemfikir olacağınız gibi, arzu edilen etkiyi yaratmak için atılacak olan somut adımların yerini tutmamaktadır. 
     Eğer Avrupa Birliği, sadece Rum tarafının kapris ve istekleri doğrultusunda hareket ederse, o zaman çok az şey yapılabileceği aşikardır. Bu durumda, halkımın umutlarını uzun süre daha ayakta tutmak için çabalarım yeterli olmayacaktır. Hayal kırıklığı ve sıkıntı kaçınılmaz bir şekilde halkımız arasında tutumun sertleşmesine yol açacaktır. 
     
     ''OLUMLU ADIMLAR ATILMAZSA'' 
     İşte bu düşüncelerledir ki, yukarıda bahsedilenleri size yazıp paylaşmayı gerekli gördüm. Kuzey Kıbrıs'ı tecrit edilen politikaların etkilerini azaltmak için olumlu adımlar atılmadığı takdirde halkımız hayal kırıklığına uğrayacaktır. Sizin de bildiğiniz üzere, Kuzey Kıbrıs halkının ezici çoğunluğu, kişisel dürüstlüğünüze büyük saygı göstermektedir. Şahsi ve resmi ahlaki değerlerinize çok büyük güven ve itimatları olup, samimi çabalarınızın kapsamlı bir çözüm bulmaya yardımcı olacağına inanmaktadırlar. 
     Ekselansları, bugünkü belirgin pasif tavrı konusunda AB'nin en iyi bir şekilde dikkatinin çekilmesi hususundaki görüşlerinize başvurmaktayım. Kapsamlı bir çözümün yolunu açmak üzere halkımıza yönelik olumlu ve somut adımlar atmak için AB'yi teşvik etmeyi göz önünde tutacağınızı umut etmekteyim. 
     Ekselansları, bu vesileyle en derin saygılarımı sunarım.'' 
     
</TEXT>
</DOC>
