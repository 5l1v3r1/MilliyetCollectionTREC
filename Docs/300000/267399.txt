<DOC>
<DOCNO> 267399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo33.html </URL>
<DATE> 2004/08/29/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Del Bosque "Hatalardan ders alıp çok çalışmalıyız" 
</HEADLINE>
<TEXT>

     Beşiktaş Teknik Direktörü Vicente Del Bosque, Gaziantepspor'a 4-3 yenildikleri maçın ardından, ''Hatalardan ders alıp çok çalışmalıyız'' dedi. 
     Vicente Del Bosque, maçın ardından yaptığı açıklamada, maçın çok garip olduğunu belirterek, sonuç için bahane bulunmaması gerektiğini bildirdi. 
     Bosque, şöyle konuştu 
     ''Herkes evine başı dik gitmeliydi. 4-0 olduktan sonra iyi mücadele olduğunu düşünüyorum. Hatalardan ders alıp çok çalışmalıyız. Taraftarlara galibiyet veremediğimiz için üzgünüz. Bu maçın analizini yapacak olursak 4-0'dan sonra pozisyon bulduk. Takımın yaptığı antrenmandan şikayetim yok. Son dakikaya dek mücadele eden bir takıma sahibiz. Herkesin hatası var düzeltmeliyiz. Transfere ihtiyaç yok iyi çalışma gerekiyor. İbrahim Akın iyi oynadı onu kazandık. Her maç için içlerinden en iyilerini seçmek benim görevim. Pancu'yu iyi görmediğim için takıma almadım. Ahmet Yıldırım'ı da o bölgede 6 adam olduğu için almadım. Mustafa Doğan'a fırsat tanımak istedim. 
     Yaşamım boyunca kazandığım krediyi 4-5 maçta da yitirebilirim ama olumsuz düşünmeye gerek yok.'' Gaziantepspor Teknik Direktörü Nurullah Sağlam da, maça istedikleri gibi başladıklarını ve planlarının tuttuğunu ifade ederek, ''Oyunun ikinci yarısında konsantrasyon eksikliği ve Jaziri ve Devran gibi çabuk oyuncularımın oyunda olmaması topun rakipe geçmesine neden oldu. Beşiktaş, oyunun son bölümünde topa daha çok sahip oldu ve ciddi pozisyonlar yakalayıp 3 gol yakaladı. İyi bir galibiyet oldu. 4-0 galipken maçın böyle bitmesi burukluk yaşattı. Ama hedefe ulaştık. Başarı tahtına, savaşan ve mücadele eden oturuyor. Biz daha çok kararlıydık ve başardık'' diye konuştu. 
     
</TEXT>
</DOC>
