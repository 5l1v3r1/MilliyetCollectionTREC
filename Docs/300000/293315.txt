<DOC>
<DOCNO> 293315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/sazak.html </URL>
<DATE> 2004/11/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Özgürlük yolu 
</HEADLINE>
<TEXT>


Başbakan Erdoğan'ı, Uluslararası Basın Enstitüsü IPI Yönetim Kurulu üyelerine seslendiği Sepetçiler Kasrı'ndaki yemekte dinledik. 
17 Aralık öncesi, Türkiye'yle müzakerelere 2005'te başlanması koşulu olarak Fransa'da seslendirilen 'genişletilmiş ortaklık' statüsüyle ilgili 'siyasi manevralar' karşısında AKP lideri, Batı'ya net mesajlar gönderdi. 
Türkiye, 11 Eylül ertesi yaşanan 'Doğu - Batı' bölünmesine rağmen, zor bir coğrafyada 'güvenlik politikaları'nın tutsağı olmamış, TBMM'nin 1 Mart tezkeresinde sergilediği 'bağımsız' duruşla Irak işgalinin 'taşeron' ülkesi olmaktan kurtulmuştur. O tarihten itibaren AKP iktidarının dış politika yörüngesi de 'AB hedefine' kilitlenirken, içeride de 'reform'ların önü açılmıştır. Üstelik bu değişim, Erdoğan'ın deyimiyle demokratik normlar çerçevesinde 'kırıp dökmeden' gerçekleşmiştir. 
Başbakan Erdoğan'ın, Doğan Holding Yönetim Kurulu Başkanı Aydın Doğan'ın ev sahipliğindeki yemekteki sözleri, ABD'nin Felluce'de sergilediği 'güç gösterisi'ne de örtülü bir yanıt niteliğindeydi 
'Güvenlik mi, özgürlük mü şeklinde bir iklim oluşturularak, insanlık asla girmemesi gereken bir yol ayrımına sokulmaya çalışılıyor. Bugün oluşturulmaya çalışılan Doğu - Batı ikilemi yoluyla insanların zihinleri yeniden Ortaçağ'ın ayrımcı kalıplarına sürüklenmeye çalışılıyor. 
Herkes için güvenlik, herkes için refah, herkes için demokrasi ve herkes için özgürlük bilinci yerine, yeni tehditler bahane edilerek dünyanın belli kısımları, belli dinler, belli değerler, belli medeniyet havzaları haline getirilmeye çalışılıyor. 
Bu derece büyük çatışma alanları kurgulamak mümkün müdür bilemeyiz. Ama biliyoruz ki, mümkünse bile meşru değildir. 
Ayrıca herkes güvende değilse, hiç kimse güvende değildir. Herkes müreffeh değilse, refah bir erdem değil, bir zaaftır. Ve herkes özgür değilse, kölelik sadece prangaların cinsine göre değişmektedir.' 
Tayyip Bey'in sözlerindeki özgürlük temelli 'felsefi derinliği' Batılı kamuoylarının ne ölçüde anladığından kuşkuluyuz ancak Başbakan 'Türkiye'yi bünyesine katacak bir Avrupa'nın medeniyetlerin yegane adresi olacağı' inancını her fırsatta yineliyor. 
Buna rağmen 17 Aralık'ta Türkiye düş kırıklığına uğrar, 'tam üyelik' yerine 'geliştirilmiş ortaklık' diye tanımlanan farklı bir yola itilir mi 
Fransa'da Cumhurbaşkanı Chirac'ın kamuoyu baskısıyla - ki sağcı lider Nicolas Sarkozy'nin Ulusal Birlik Hareketi'nin başına geçmesiyle 2007 başkanlık seçimlerinde potansiyel adaylık yolu açıldı - Türkiye'ye 'ayrıcalıklı ortaklık' statüsü önerenlere katılması mümkündür. 
Erdoğan ve Gül yönetimi ise bu formüle kesin kapalıdır. 
Hakça olan, 2005'in en geç ikinci yarısında 'tam üyelik' müzakerelerine başlanmasıdır. 



</TEXT>
</DOC>
