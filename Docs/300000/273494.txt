<DOC>
<DOCNO> 273494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/axgun01.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'in adamları loca bastı 
</HEADLINE>
<TEXT>


Sedat Şahin'in adamlarının Beşiktaş-Galatasaray maçında stada silah sokarak Erdal Kara'yı tartakladığı iddia edildi 

ERDAL KILINÇ, GÜRKAN AKGÜNEŞ 

Beşiktaş - Galatasaray derbisinin oynandığı İnönü Stadı'nda, Sedat Şahin'in adamlarının, locada oturan Erdal Kara'yı tartakladığı iddia edildi. Silahlı olduğu savunulan kişilerin neden olduğu olayı maçta olan eski başbakanlardan Mesut Yılmaz'ın korumaları ile stat güvenliğinin yatıştırdığı iddia edildi. İfadesine başvurulan Kara, kendisine saldıran kişilerin Şahin'in adamları olduğunu ancak silah görmediğini söyledi. 
İddiaya göre olay şöyle gelişti Bir yıl öncesine kadar İnönü Stadı'nın büfelerini işleten ve güvenliği sağlayan şirketin ortağı olan Erdal Kara, arkadaşlarıyla locada maçın başlamasını bekliyordu. Bu sırada Şahin'in 2 adamı locaya gelerek, tartıştıkları Kara'yı tartakladı. Bu sırada Yılmaz'ın korumaları ve güvenlik görevlileri müdahalede bulundu ve bu kişilerin dışarı çıkması sağlandı. Şahin'in adamlarının silahlı olduğu öne sürüldü. 
Olayın 2 milyon dolarlık bir ihale yüzünden olduğu iddia edilirken, stada silah sokulmasının mümkün olmadığını belirten polis, "yer kavgası" açıklaması yaptı. Soruşturmanın gerekirse genişletilebileceğini belirten polis yetkilileri, Kara'nın bilgisine başvurdu. Kara'nın, "Saldıranların Şahin'in adamları olduğunu belirttiği, silah görmediğini ve şik yetçi olmadığını" söylediği öğrenildi. İfadesinden önce Milliyet'e konuşan Kara, yaşananların arkadaş kavgası olduğunu öne sürdü. Stadın Güvenlik Müdürü Gürkan Önder, "Locada bir tartışma ve küfürleşme yaşandı. Tartışmaya karışanlar polis gözetiminde dışarıya çıkarıldılar. Stada silah sokulması imk nsız" dedi. 

Marlo Erdal 
Beşiktaş camiasında tanınan bir isim olan "Marlo" lakaplı Kara 2.5 yıl önce polisin Sedat Peker grubuna yönelik operasyonunda gözaltına alınan 10 kişiden biriydi. 9 kişi serbest kalırken Kara tutuklanmıştı. Kara, ifadesinde ruhsatsız silahı "çocukluk arkadaşım" dediği işadamı Erdal Acar'dan aldığını iddia etmişti. 




</TEXT>
</DOC>
