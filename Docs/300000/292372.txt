<DOC>
<DOCNO> 292372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko45.html </URL>
<DATE> 2004/11/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
THY Ortaklık, 9 ayda 193 trilyon lira vergi öncesi kar elde etti... 
</HEADLINE>
<TEXT>

     Türk Hava Yolları THY A.O., yılın 9 aylık döneminde 193 trilyon lira vergi öncesi kar elde etti. 
     THY Mali Komite Başkanı Hamdi Topçu imzasıyla yapılan yazılı açıklamada, THY'nin yükselen petrol fiyatlarına rağmen yılın üçüncü çeyreğinde de karlılığını sürdürdüğü belirtilerek, ortaklığın Uluslararası Finansal Raporlama Standartları'na UFRS uygun olarak düzenlenmiş mali tablolarına göre yılın 9 aylık döneminde 193 trilyon lira 128 milyon dolar vergi öncesi kar elde ettiği bildirildi. 
     Açıklamada, bu rakamdan vergi karşılıkları düşüldüğünde ulaşılan net kar rakamının 121 trilyon lira olduğu kaydedildi. 
     Ortaklığın, yılın ilk üç aylık döneminde zarar etmesine rağmen, ikinci ve üçüncü üç aylık dönemlerde gösterilen olumlu performans ile yılın 9 aylık dönemini karla sonuçlandırdığına işaret edilen açıklamada, ''Üçüncü çeyrek trafik sonuçlarına göre, THY tarafından taşınan yolcu sayısı, geçen yılın aynı dönemine göre yüzde 15,2 artarak 9 milyon yolcunun üzerinde gerçekleşmiştir. Geçen yıl aynı dönemde 7,8 milyon yolcu taşınmıştı'' denildi. 
     Açıklamaya göre, uçakların ortalama doluluk oranı da geçen yılın aynı dönemine oranla yüzde 67,1'den yüzde 71,5'e yükseldi. 
     Avrupa Havayolları'nın 9 aylık dönemde ücretli yolcu-kilometre artışı tüm tarifeli seferleri için yüzde 10,2 olurken, THY'de tüm tarifeli seferlerdeki artış oranı yüzde 17,1 oldu. 
     Toplam seferlerde İç hat dış hat özel kira Umre konma sayısı, bir önceki senenin aynı dönemine göre yüzde 3,6 oranında arttı, arz edilen koltuk-kilometrede ise yüzde 9,3 oranında bir yükseliş gerçekleşti. 
     Açıklamada, ortaklık tarafından Türkiye'de taşınan toplam iç hat yolcu sayısının, bu yılın dokuz aylık döneminde yüzde 16,2 oranında artarak 4,4 milyon olarak gerçekleştiği belirtilerek, THY'nin iç hatlardaki pazar payının yüzde 70,5 olduğu kaydedildi. 
     Açıklamada, ''THY, ticari faaliyetlerindeki gelişme trendini sürdürerek, 2004 yılını, geçen yıl olduğu gibi yine yüksek bir karlılıkla tamamlamayı hedeflemektedir. Ortaklığımız, Türk ekonomisine doğrudan ve dolaylı olarak yaptığı katkıları bundan sonraki yıllarda da arttırarak devam ettirme inancında ve kararlılığındadır'' denildi. 
     
</TEXT>
</DOC>
