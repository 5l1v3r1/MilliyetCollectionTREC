<DOC>
<DOCNO> 255020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun22.html </URL>
<DATE> 2004/07/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD'de gizli gözaltılar mı var 
</HEADLINE>
<TEXT>

     Kızılhaç, ABD'nin terör zanlılarını, dünyanın çeşitli yerlerinde gizlice gözaltında tuttuğu endişesi taşıdığını açıkladı. 
     Kızılhaç sözcüsü Antonella Notari, Guantanamo Körfezi, Afganistan ve Irak'ta ABD'nin gözaltında tuttuğu kişilere ulaştıklarını, ancak bilgileri dışında başka yerlerde de gözaltında tutulan kişiler olduğunu düşündüklerini söyledi. 
     Notari, Associated Press ajansına yaptığı açıklamada, Amerikan Federal Soruşturma Bürosu'nun FBI tutukladığı belirtilen ya da medyada yer alan bazı şüphelilerle ilgili kendilerine izahat verilmediğini belirtti. 
     Tutuklandığı söylenen bazı kişileri, gittikleri ABD denetimindeki gözaltı merkezlerinde görmediklerini anlatan Notari, Kızılhaç'ın bilinmeyen yerlerde tutulanlar da dahil olmak üzere gözaltına alınanların tümü hakkında bildirim istediğini, ancak ABD'nin buna resmi yanıt vermediğini kaydetti. 
     Kızılhaç'ın söz konusu talebini, örgüt başkanı Jakob Kellenberger'in Ocak ayında Washington ziyareti sırasında ABD Dışişleri Bakanı Colin Powell, Savunma Bakan Yardımcısı Paul Wolfowitz ve Ulusal Güvenlik Danışmanı Condoleezza Rice'a ilettiği belirtiliyor. 
     Cenevre Sözleşmeleri'ne göre, ABD, koşullarını denetlemek ve aileleriyle mesajlaşmalarını sağlamak için Kızılhaç'a savaş esirleri ve diğer gözaltındaki şahıslarla ilgili bilgi vermek ve bunlarla örgüt yetkililerini görüştürmek yükümlülüğünü taşıyor. 
     
</TEXT>
</DOC>
