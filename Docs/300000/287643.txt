<DOC>
<DOCNO> 287643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yasam/axyas01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canından 5 can verdi 
</HEADLINE>
<TEXT>


10 gün önce bir erkek çocuk doğurduktan sonra beyin kanaması geçirerek ölen kadın, organlarıyla 4 kişinin hayatını kurtardı 

İZMİR DHA 

İzmir'de bir spor merkezinde müdür yardımcılığı yapan Lebriz Çetiner Alemdağ 30 , 10 gün önce doğum yaptıktan sonra beyin kanaması geçirerek öldü. "Anevrizma" sonucu damarları patlayan Alemdağ'ın organları, beyin ölümünün gerçekleşmesinin ardından ailesince bağışlandı. Alemdağ'ın kalbi, pankreası ve 2 böbreğinin nakledildiği hastalar büyük mutluluk yaşarken, şanssız anne son yolculuğuna, kucağına bile alamadığı bebeğinin oyuncağıyla uğurlandı. 
1.5 yıl önce dünya evine giren Lebriz ve Mustafa Alemdağ çifti, 10 gün önce doğan bebeklerine Dora adını verdi. Anne olmanın verdiği mutlulukla evine dönen Lebriz Alemdağ, bir hafta boyunca oğlunu emzirip bağrına bastı. Bu arada sürekli baş ağrısı çekmeye başlayan Alemdağ, 4 Kasım günü fenalaştı. Hastaneye kaldırılan Alemdağ'a beyin kanaması teşhisi konuldu. 

3 gün dayanabildi 
Yoğun bakıma alınan Alemdağ, 3 gün sürdürdüğü yaşam mücadelesini 7 Kasım'da kaybetti. Oğlu Dora'ya doyamayan eşinin gencecik yaşta ölümüyle yıkılan Mustafa Alemdağ ile annesi Asuman Gazioğlu, kayınvalidesi Nevin Alemdağ ve kayınpederi Doç. Dr. Şeref Alemdağ, kendileri için zor bir karar vererek Lebriz Alemdağ'ın organlarını bağışladı. 
Alemdağ'ın bağışlanan organları, 4 kişiye can oldu. Karaciğeri ile İhsan Yiğit'e can aşılayan Alemdağ'ın kalbi 3 çocuk annesi Emine Tokcan'a 51 yeni bir yaşamın kapılarını açtı. Tokcan'ın sağlık durumunun iyi olduğu, yoğun bakımda tutulduğu bildirildi. Kalp cerrahisi kliniği kapısında annelerinden gelen iyi haberle büyük mutluluk yaşayan Tokcan kardeşler, "En acılı anlarında kutsal bir bağışla annem gibi 3 hastayı daha kurtaran Alemdağ'a minnettarız. Annemiz ayağa kalktığında acılı aileyi ziyaret edip, teşekkürlerimizi sunmak istiyoruz" dedi. 6 yaşından beri diyabet hastası olan, 5 yıl önce böbrek yetmezliğine yakalanan Sibel Kaşgören'e 31 de, Alemdağ'ın pankreas ve böbreği nakledildi. Alemdağ'ın diğer böbreği de 2 çocuk babası işçi emeklisi Mehmet Çakar'a 42 nakledildi. 2 yıldır yetmezlik çektiğini ve diyaliz makinesiyle yaşamını sürdürdüğünü belirten Çakar, "Beni eşime, çocuklarıma bağışladılar. Bu kutsal bağışı yapan aileye minnettarım, başları sağ olsun" diye konuştu. 
Lebriz Çetiner Alemdağ, dün gözyaşları arasında son yolculuğuna uğurlandı. 



</TEXT>
</DOC>
