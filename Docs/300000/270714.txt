<DOC>
<DOCNO> 270714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo13.html </URL>
<DATE> 2004/09/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fenerbahçe Trabzon'a gitti, Servet'in durumu belirsiz 
</HEADLINE>
<TEXT>

     Fenerbahçe, Birinci Süper Futbol Ligi'nde yarın Akçaabat Sebatspor ile yapacağı 5. hafta karşılaşması için Trabzon'a gitti. 
     Sarı-lacivertli kafile, Sabiha Gökçen Havaalanı'ndan kalkan özel uçakla Trabzon'a hareket etti. 
     Maçka Sümela Oteli'nde kalacak sarı-lacivertli takım, hazırlıklarını akşam saatlerinde yapacağı idmanla tamamlayacak. 
     
     SERVET'İN DURUMU 
     Fenerbahçe'de, milli maçta sakatlanan Servet Çetin, Trabzon kafilesine dahil edildi. 
     Servet'in durumunun maç öncesinde netlik kazanacağı, oynayamaması durumunda yerine Deniz'in görev yapacağı öğrenildi. 
     Fenerbahçe kafilesinde, Recep, Kemal, Semih ve Mahmut Hanefi bulunmuyor. 
     
     RÜŞTÜ MÜ, VOLKAN MI 
     Fenerbahçe Teknik Direktörü Christoph Daum, Rüştü Reçber'in takıma dönmesiyle kaledeki tercihi konusunda zorlanacak. 
     A Milli Futbol Takımı'nın Gürcistan ve Yunanistan ile oynadığı maçlarda kaleyi koruyan Rüştü'nün, sarı-lacivertli takıma yeniden dönüşünün ardından Akçaabat Sebatspor maçında da kaleyi Volkan'dan teslim alıp almayacağı merakla bekleniyor. 
     
     MUHTEMEL 11 
     Fenerbahçe'nin, Akçaabat Sebatspor karşısına şu 11'le çıkması bekleniyor 
     Rüştü Volkan , Önder, Luciano, Servet Deniz , Ümit, Serhat, Aurelio, Alex, Tuncay, Fabiano, Van Hooijdonk. 
     Akçaabat Fatih Stadı'nda saat 16.00'da başlayacak ve Digitürk Lig TV'den naklen yayınlanacak maçı hakem Cem Deda yönetecek. 
     
     AKÇAABAT SEBATSPOR İLE 3. RANDEVU 
     Fenerbahçe, yarınki rakibi Akçaabat Sebatspor ile ligde 3. kez karşı karşıya gelecek. 
     Ligde ilk kez geçen sezon karşılaşan iki takım arasındaki maçlarda Fenerbahçe deplasmanda 1-1 berabere kalıp, İstanbul'daki karşılaşmayı 4-2 kazanmıştı. 
     
</TEXT>
</DOC>
