<DOC>
<DOCNO> 298316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas04.html </URL>
<DATE> 2004/12/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Bir saniye' ile 650 milyar lira kaçtı 
</HEADLINE>
<TEXT>

     Kenan Işık'ın Kanal D'de sunduğu "Kasa" adlı ödüllü yarışma programına katılan Mehmet Akar, kendisine servet kazandıracak soruyu bildi ancak verilen süre dolmuştu Yarışma programına Ümraniye'den telefonla katılan Mehmet Akar, kendisine sorulan ilk 5 sorunun tamamını bildi. Sıra 6'ncı soruya gelmişti. Akar bu sorunun da cevabını bilmesi halinde 650 milyar lira alacaktı. Sunucu Kenan Işık, telefondaki Akar'a soruyu sormaya başladı. Işık'ın ağzından kelimeler dökülürken ekrandaki süre de hızla akıp gidiyordu. Işık, heyecanla sorunun bitmesini bekliyordu. Hem stüdyodakiler hem de ekran başındakiler nefesini tutmuştu. Işık sorusunu tamamladı 
     - Sovyetler Birliği'nin dağılma sürecinde bağımsızlığını ilan eden ilk ülke hangisidir 
     Herkes telefonun diğer ucundan gelecek cevaba kilitlenmişti. Akar, heyecanla sorunun cevabını söyledi. 
     - Litvanya 
     Cevap doğruydu. Ancak süre Akar'ın cevabı söylemesinden sadece 1 saniye önce tamamlanmıştı. 
     Derin bir sessizlik oldu. Mehmet Akar oldukça üzgündü. Kenan Işık, yarışmacıyı teselli etmek istedi "Cevabınızdan önce süre bittiği için çok üzgünüm. Ayrıca cevabı bildiğiniz için daha da üzgünüm". 
     Bir bilgisayar firmasında çalışan ve Marmara Üniversitesi'nde elektrik-elektronik üzerine master yapan Akar, kuşkusuz Kenan Işık'tan daha üzgündü. Telefonla ulaştığımız Akar "Kendinizi nasıl hissediyorsunuz " sorumuza "Yarışmadan önce de 650 milyar liram yoktu. Şimdi de yok. Bu parayı hiç bir zaman bir arada görmedim. Yarışmada sorulan son sorunun cevabını verecektim. Çünkü biliyordum. Ekranda ben 1 saniye zaman olduğunu gördüm, ancak verdiğim cevap oraya geç gidiyor. Kasetleri istetip inceleyeceğim. Şu anda dava açıp açmayacağım konusunda bir şey söyleyemiyorum" dedi. 

     
</TEXT>
</DOC>
