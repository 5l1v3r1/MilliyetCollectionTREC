<DOC>
<DOCNO> 257302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun20.html </URL>
<DATE> 2004/07/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bağdat'ta büyük operasyon 20 Arap tutuklandı 
</HEADLINE>
<TEXT>

     Irak güvenlik güçlerinin, Amerikan askerlerinin desteğiyle, Bağdat'ın şiddet eylemlerine sahne olan bir semtinde düzenlediği operasyonda 20 Arap tutuklandı. 
     İçişleri Bakanlığı Sözcüsü Adnan Abdurrahman, yüzlerce polis ve ulusal muhafızın katıldığı bu operasyonun, şimdiye kadar düzenledikleri en büyük operasyonlardan biri olduğunu belirtti. 
     Bakanlıktan adını açıklamak istemeyen bir diğer yetkili de, operasyonda güvenlik güçlerinin, büyük çoğunluğu Suriye uyruklu olan yaklaşık 20 Arabın tutuklandığını kaydetti. 
     Aynı yetkili, tutuklamaların ''bu kişilerin, Irak'ta saldırı planlayan teröristlere destek verdiğine dair bakanlığa gelen istihbarat üzerine'' yapıldığını açıkladı. 
     Operasyon sırasında, Amerikan helikopterlerinin bölgede alçak uçuş yaptığı belirtildi. 
     Bu arada, Bağdat'ta bulunan Ebu Hanife adlı Sünni camii yakınlarına yerleştirilen el yapımı bombanın patlaması sonucu bir çocuğun öldüğü bildirildi. 
     Öte yandan, kimliği belirlenemeyen kişilerin Kerkük'te bir karakola düzenlediği silahlı saldırıda, bir polisin öldüğü, saldırı anında oradan geçmekte olan bir sivilin de yaralandığı kaydedildi. 
     
</TEXT>
</DOC>
