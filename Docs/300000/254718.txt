<DOC>
<DOCNO> 254718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun02.html </URL>
<DATE> 2004/07/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kerry'nin büyükbabası Yahudi çıktı... 
</HEADLINE>
<TEXT>

     ABD başkanlık seçimleri için yarışan Demokrat Parti adayı Senatör John F. Kerry'nin büyükbabasının sonradan Hıristiyanlığın Katoliklik mezhebini seçen bir Yahudi olduğu ortaya çıktı. 
     New York Daily News gazetesi, Kerry'nin baba tarafından büyükbabası olan Frederick Kerry'nin, Çek Cumhuriyeti'ndeki bir kasabada Yahudi bir ailenin oğlu olarak dünyaya geldiğini ve gerçek adının Fritz Kohn olduğunu yazdı. 
     Habere göre, 1902 yılında Hıristiyanlığı seçen Kohn, 1905 yılında ABD'ye göç etmeden önce soyadını da ''Kerry'' olarak değiştirdi. 
     Kerry'nin baba tarafından büyükannesinin ise büyükbabasıyla evlendiği sırada Hıristiyanlığı kabul eden bir Yahudi olduğunun bilindiğini yazan gazete, büyükbabasının da eski bir Yahudi olduğunun ortaya çıkmasının Kerry ailesi için de bir sürpriz olduğunu bildirdi. 
     
     KERRY, YAHUDİ KARDEŞİNİ İSRAİL'E YOLLUYOR 
     Bu arada, John F. Kerry'nin incelemelerde bulunmak üzere yaşındaki kardeşi Cameron Kerry'yi bu hafta İsrail'e göndereceğini yazan New York Daily News gazetesi, Cameron Kerry'nin de 1983'te Kathy Weinman ile evlenmeden önce Yahudiliğe geçtiğini yazdı. 
     Kerry'nin kampanya sözcüsü Luis Vizcaino, konu hakkında yaptığı açıklamada, bu ziyaretin Cameron Kerry ve eşi için Yahudi yaşam tarzını derinlemesine öğrenmeleri ve İsrail'in terörizme karşı nasıl mücadele ettiğini görmeleri için bir fırsat olduğunu ifade etti. 
     Cameron Kerry'nin özel bir ziyaret olarak duyurulmasına rağmen İsrail Başbakanı Ariel Şaron ile görüşeceği de kaydedildi. Cameron Kerry, İsrail ziyareti sırasında ayrıca İsrail Dışişleri Bakanı Silvan Şalom, Maliye Bakanı Binyamin Netanyahu ve muhalefetteki İşçi Partisi lideri Şimon Peres ile görüşecek. 
     Cameron Kerry'ye bu ziyaretinde eşinin yanı sıra John F. Kerry'nin İsrail konusundaki danışmanı Jay Footlik de eşlik edecek. Footlik'in İsrail'de yaşadığı ve Peres Barış Merkezi'nde çalıştığı belirtiliyor. 
     
</TEXT>
</DOC>
