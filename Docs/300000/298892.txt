<DOC>
<DOCNO> 298892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun25.html </URL>
<DATE> 2004/12/19/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Irak'ta seçim çalışanlarını öldüren direnişçiler görüntülendi 
</HEADLINE>
<TEXT>

     Irak'ın başkenti Bağdat'ta gün ortasında seçim çalışanlarını öldüren direnişçiler, görüntülendi. 
     Associated Press AP ajansının muhabirinin çektiği fotoğraflarda, 5 seçim çalışanını taşıyan aracı durduran silahlı 3 direnişçinin, bu kişileri Hayfa Caddesi'ne sürüklediği görülüyor. 
     Fotoğraflarda, Irak Bağımsız Seçim Komisyonu'nun, komisyonun öldürülen Kerk bürosunun başkan yardımcısı ve avukat olduğunu açıkladığı Hatim Ali El Musavi ve iki çalışanı Mehdi Sbeyh ve Sami Musa'nın araçlarından çıkarıldığı sahneler yer alıyor. 
     Çalışanlardan birinin kaldırımda yüzükoyun yattığı, bir diğerinin silahlı kişiler kendisine yaklaşırken diz çöktüğü sahneler, yaşanan dramı gözler önüne seriyor. 
     Görüntülerde, direnişçilerin yüzlerini çekinmeden göstermesi dikkati çekiyor. 
     Fotoğraflarda, yakın mesafeden vurulan seçim çalışanlarından ikisinin cesetlerinin yanı sıra yardım çağıran bir kişinin görüntüsü de yer alıyor. 
     
</TEXT>
</DOC>
