<DOC>
<DOCNO> 255248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/guncel/gun02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karambolde kaçtım' 
</HEADLINE>
<TEXT>


Eski Van milletvekilinin uyuşturucu pazarlamaya çalışırken yakalanan oğlu Hamit Bayram'ın, kaçtıktan sonra bir yakınını arayıp müjdeli haberi verdiği anlaşıldı 

Tolga Şardan 

Eski Van Milletvekili Mustafa Bayram'ın uyuşturucu pazarlamaya çalışırken gözaltına alınan oğlu Hamit Bayram'ın, polisin elinden kaçtıktan sonra yakınlarını telefonla arayıp "müjde" verdiği ortaya çıktı. Bayram'ın, cep telefonuyla aradığı bir yakınına, "Karambolde kaçtım, kurtuldum" dediği öğrenildi. 
Aşiret üyelerince polisin elinden kaçırılan Hamit Bayram'ın, gözaltında kaldığı 2 saat içinde, aralarında eşinin de bulunduğu yakınlarıyla 5 kez telefon görüşmesi yaptığı belirlendi. 
Özel polis ekibiyle Van'a gelen Bayram, saat 16.00 ile 18.10 arasında telefon görüşmeleri yaptı. Bayram'ın bu sırada bazen Türkçe, bazen Kürtçe kısa yanıtlar verdiği, karşısında konuşan kişilerin bilgilerini teyit ederek yerini belli ettiği kaydedildi. Bayram'ın, eşinin kendisini aradığı telefon konuşmasında da dolaylı olarak Malatya'dan Van'a geldiği ve polis gözetiminde olduğunun "mesajını" verdiği saptandı. Telefon kayıtlarına göre, aşiret üyeleri 18.00 sıralarında yeniden Bayram'ı aradı. Telefonla konuşan kişinin, "Bölgenin içindeyiz, göremiyoruz" şeklindeki sözlerini yanıtsız bırakan Bayram, "İçeride misin " sorusuna da "Evet, hı, hı" karşılığını verdi. Aşiret üyelerinin polislerle tartışması sırasında, bir adamının "hasta rolü" yapan Bayram'ı kucaklayarak, kendilerine ait araca bindirdiği saptandı. Ardından Bayram'ın, cep telefonundan bir yakınını arayıp "Karambolde kaçtım, kurtuldum" dediği tespit edildi. 

Eroin akrabasının mı 
Bayram'ın pazarlamaya çalıştığı uyuşturucunun aşiret içindeki bir akrabasına ait olduğu öne sürüldü. Bir emniyet yetkilisi de Bayram'ın "yakın bir köyde" olduğunu belirtti. Aynı yetkili, "Malatya'dan gelen ekipten 3 kişi, Emniyet Müdürlüğü'nde devam eden operasyon için plan yaparken, aşiretin adamları kaçırma olayını gerçekleştirmiş" dedi. 
İçişleri Bakanı Abdülkadir Aksu, Hamit Bayram'ın emniyetten, babası Mustafa Bayram ve adamlarınca kaçırıldığını söyledi. 

Aşiret, polis ekibini kovalamış 

VAN DHA 
Hamİt Bayram'ın yakınlarının, alıcı kılığında 48 kilo eroini teslim almak için Malatya'dan gelen polis ekibinin bulunduğu iki otomobili Van'da uzun süre kovaladığı belirtildi. Van'a gelen alıcıların polis olduğundan şüphelenen Bayram babasını aradı. Bayram'ın birilerine mesaj gönderdiğini anlayan polisler, Van Emniyeti'yle temas kurdu. Bayram'ın zor durumda olduğunu öğrenen aile hazırlık yaparken, bir polisin bilgi sızdırdığı öne sürüldü. Aşiretten 25 - 30 kişi, otomobil ve ciplerle ekipleri takibe başladı. Takipten kurtulmak isteyen Malatya ekibi hızla yol alırken, gelişmelerden habersiz Van Emniyeti ise bir önlem almadı. Bayram'ı binaya sokmak isteyen polislere aşiret üyeleri baskın yaptı. Polislerin elinden kurtulan Bayram, kaçmayı başardı. Bir komiser burnundan yaralandı. 


</TEXT>
</DOC>
