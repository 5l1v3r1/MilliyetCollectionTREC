<DOC>
<DOCNO> 256461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun21.html </URL>
<DATE> 2004/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hollanda'da şarbon paniği Mektuba dokunan görevli bayıldı 
</HEADLINE>
<TEXT>

     Hollanda'nın Alkmaar kentinde bir posta görevlisi, içinde toz bulunan bir mektuba dokunduğu için rahatsızlandı. 
     Baygınlık geçiren postacı, tedavi için hastaneye kaldırıldı. Aynı mektuba dağıtım merkezinde temas eden üç görevlide rahatsızlık görülmedi, ancak önlem amacıyla onların da tedavi altına alındığı açıklandı. 
     Aynı kentten postaya verildiği öğrenilen mektubun içinde ne olduğu belirtilmedi. İçinde şarbon bakterisi olabileceği kuşkusuyla mektubun incelenmek üzere Lelystad kentindeki bir laboratuvara gönderildiği bildirildi. 
     Mektubun dağıtım için görevliye teslim edildiği merkezin karantinaya alındığı, içeride bulunan diğer beş görevlinin dışarıyla ilişkisine geçici olarak izin verilmediği açıklandı. 
     Hollanda'da, ABD'deki 11 Eylül saldırılarından sonra, içinde toz halinde madde bulunan onlarca mektup postaya verilmiş, ancak şarbon bakterisi olabileceği kuşkusuyla polisin önlem almasına yol açan mektuplardaki tozların şarbon olmadığı anlaşılmıştı. 
     
</TEXT>
</DOC>
