<DOC>
<DOCNO> 276394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/spo15.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ayhan'dan suçlama 

OLİMPİYAT öncesi yaşadığı sakatlık nedeniyle oyunlardan çekilen Süreyya Ayhan Kop ve eşi Yücel Kop, haklarında açılan soruşturma çerçevesinde genel müdürlük müfettişlerine verdikleri yazılı ifadelerinde çeşitli suçlamalarda bulundu. Ayhan, "Dünyada benim seviyeme gelmiş hiçbir sporcu kendi ülkesinde böylesine haksız ve onur kırıcı bir muamele ile karşılaşmamıştır" ifadesini kullandı. 

Saffet Susiç tamam gibi 

KONYASPOR'UN prensip anlaşmasına vardığı Teknik Direktör Saffet Susiç'in Gençlerbirliği maçına kadar imza atması bekleniyor. Basın Sözcüsü Sefa Ortaç, küçük pürüzler dışında Susiç ile anlaşmaya vardıklarını bildirdi, "Yeni hocamız büyük bir ihtimalle Gençlerbirliği maçında takımın başında olacak" dedi. 

Okur gitti 

MİLLİ basketbolcu Mehmet Okur, NBA'deki yeni takımı Utah Jazz'ın kamp çalışmalarına katılmak üzere eşi Yeliz Okur ile ABD'ye gitti. Okur, yeni takımında daha fazla oynayacak olmasının kendisini mutlu ettiğini kaydetti, "Bundan sonraki hedefim oynadığım takımda All Star olabilmek. Bunun üzerinde çok çalışmam gerekiyor" dedi. 

İYİK galip 

SUTOPUNDA Avrupa Şampiyonlar Ligi Grup Elemeri'nde İYİK ikinci maçında Almanya'nın Bayer Uerdingen takımını 11-7 yenerek ilk galibiyetini aldı. Galatasaray ise İtalya'nın Brescia takımına 11-5 mağlup oldu. Elemelerde bugün İYİK, Fransız Nautiques, Galatasaray da Sloven Kranj takımını ile karşı karşıya gelecek. 

Motosikletçi çölde öldü 

MISIR'DA düzenlenen Uluslararası Motosiklet Cross Rallisi'nin dördüncü etabı Pharaohs Rallisi'nde 34 yaşındaki Fransız motosikletçi Richard Sainct'in kaza geçirerek öldüğü bildirildi. Organizasyon sözcüsü Massimo Garbaccio, kaza nedeninin tam olarak belirlenemediğini, ancak Sainct'in kumlu yolda aşırı hız yapmış olabileceğini kaydetti. 

Annus'a iki yıl men cezası 

MACARİSTAN Atletizm Federasyonu, Atina Olimpiyatları'nda erkekler çekiç ve disk atma dallarında altın madalya kazanan, ancak doping kurallarına uymayan Adrian Annus ve Robert Fazekas'a iki yıl yarışmalardan men cezası verdi. Annus'un IOC tarafından altın madalyasının geri alınmasından sonra Eşref Apak da Olimpiyat üçüncüsü olmuştu. 

Kartal birinci 

A Milli Bayan Voleybol Takımı'nın eski antrenörü merhum Deniz Esinduy anısına düzenlenen erkekler voleybol turnuvasında birinciliği Beşiktaş kazandı. Siyah-Beyazlı takım finalde Fenerbahçe'yi 3-2 25-18, 25-17, 8-25, 17-25, 15-9 mağlup etti. 

Fener Harvey'i denemeye aldı 

ABD'li basketbolcu Trevor Harvey, Fenerbahçe ile anlaşmak amacıyla İstanbul'a geldi. Şube Direktörü Nedim Karakaş, "Harvey ile ilgili kararı, Büyük Kolej ile yapılacak hazırlık maçı sonrası vereceğiz" dedi. 

Üstündağ'a ikinci şok 

HALTERDE cinsel tacizle suçlanan Antrenör Mehmet Üstündağ'ın avukatının müvekkilinin tutuklanmasına yönelik Ankara Nöbetçi Asliye Ceza Mahkemesi'ne yaptığı itiraz reddedildi. Yargıç bu talebi suçun vasıf ve mahiyeti, delillerin karartılması ihtimali, olayın toplumda infial yaratması gerekçeleriyle geri çevirdi. 


</TEXT>
</DOC>
