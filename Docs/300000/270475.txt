<DOC>
<DOCNO> 270475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur17.html </URL>
<DATE> 2004/09/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Görev yaptığı okulda nikah masasına oturdu 
</HEADLINE>
<TEXT>

     Konya'nın Beyşehir İlçesi'nde 7 yıldır beden eğitimi öğretmenliği yapan İlhan Karabıyık 30 , nikah salonu yerine, görev yaptığı okulun öğretmenler odasında nikah masasına oturdu. 
     Beyşehir Lisesi'nde Beden Eğitimi öğretmeni olan Karabıyık, kısa süre önce tanıştığı gurbetçi Meryem Kara ile evlenmeye karar verdi. 
     Evlilik için tüm hazırlıkları tamamlayan çift, nikah için Karabıyık'ın görev yaptığı okulu seçti. Öğretmenler odasında sade bir törenle evlenmeyi tercih eden çiftin yanında aileleri ile öğretmenler bulundu. 
     Öğretmenler odasında, öğretmenler kurulunun hemen ardından gerçekleştirilen törenle evlenen çiftin nikah şahitliğini ise Okul Müdürü Kazım Ecevit ile Müdür Yardımcısı Abdurrahman Sönmez yaptı. 
     İlhan Karabıyık, böyle mutlu bir günde meslektaşlarının arasında olmak istediğini, bu yüzden okulda evlenmeye karar verdiklerini söyledi. 
     
</TEXT>
</DOC>
