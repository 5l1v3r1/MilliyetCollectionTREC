<DOC>
<DOCNO> 255828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun04.html </URL>
<DATE> 2004/07/16/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Powell ABD, gerekirse güç kullanmaya devam edecek... 
</HEADLINE>
<TEXT>

     ABD Dışişleri Bakanı Colin Powell, dünyada barışı korumak için gerekirse güce başvurma seçeneğini elinde bulundurmayı sürdüreceklerini söyledi. 
     Powell, Washington'daki bir düşünce kuruluşunda yaptığı konuşmada, ''Dünyada barışın hakim kılınması, başkanımızın politikalarının nihai hedefi. Ancak bazen barışı ancak savaşla ilerletebiliriz. Eğer diplomatik çözümler, barışın ve ABD'nin sınırlarının korunmasını sağlayamazsa güç kullanımı gerekli olabilir'' dedi. 
     Powell, Irak savaşına gerekçe gösterilen kitle imha silahlarının bulunamamasına karşın, bu ülkenin işgalinin yanlış olmadığını da savunurken, Irak'ın geleceğini parlak gördüğünü dile getirdi. 
     Katar'dan yayın yapan Arap televizyonu El Cezire'nin performansını ''korkunç'' olarak nitelendiren Powell, televizyonun gerçekleri çarpıttığını ve Amerikan karşıtı duyguları körüklediğini ileri sürdü. 
     
</TEXT>
</DOC>
