<DOC>
<DOCNO> 290537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/ekonomi/aeko.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa dolardaki düşüşten endişeli 
</HEADLINE>
<TEXT>


Almanya Başbakanı Schröder, euro dolar paritesinin kesinlikle endişe verici olduğunu belirterek, merkez bankalarının gerekli önlemleri almalarını istedi 

EKONOMİ SERVİSİ 

Almanya Başbakanı Gerhard Schröder, doların euro karşısındaki değer kaybının endişe verici olduğunu söyledi. Gelişmiş ve gelişmekte olan 20 ülkenin oluşturduğu G - 20'nin Berlin'deki toplantısı çerçevesinde gazetecilerin sorularını yanıtlayan Schröder, euro dolar paritesinin mevcut düzeyine neden olarak ABD'nin bütçe açıklarını gösterdi. Merkez bankalarının gerekli önlemleri almaları gerektiğini ifade eden Schroder, "Euronun, ABD Doları ile ilişkisi kesinlikle endişe verici" dedi. 
Euro - dolar paritesi 18 Kasım tarihinde 1.3074'e kadar çıktı. Doların değer kaybında ABD'nin bütçe ve cari açıklarının neden olduğu düşünülüyor. ABD'de cari açık ülkenin Gayrı Safi Yurtiçi Hasılası'nın GSYİH yüzde 5.7'sine ulaşmış durumda. ABD Merkez Bankası FED Başkanı Alan Greenspan önceki gün yaptığı konuşmada yabancıların şimdiye dek ABD'yi borç vererek cari açığını finanse ettiklerini kaydederken, yabancı yatırımcıların dolar cinsi yatırımlardan vazgeçmeleri halinde sorun çıkacağını belirtmişti. Doların değer kaybından rahatsız olan Avrupa ülkelerinin konuyu G - 20 gündemine taşıyıp, ABD'ye baskı yapmaları bekleniyordu. 
İtalya Finans Bakanı Domenico Siniscalco da G - 20 toplantısı için bulunduğu Berlin'de doların düşüşünden memnun olmadıklarını vurguladı. Euro bölgesi yetkilileri, ihracat alanında uluslararası piyasada rekabet avantajını kaybedecekleri için doların güçlü olmasından rahatsız oluyorlar. ABD de düşük dolar politikası ile ihracat avantajı sağlıyor. Hazine Bakanı John Snow ise önceki gün yaptığı açıklamada G - 20'nin döviz kurunun tartışıldığı bir forum olmadığını belirtmişti. 

Greenspan gelecekten umutlu 
Almanya'da bulunan FED Başkanı Greenspan, G - 20 ülkelerinin ekonomi bakanları ve merkez bankaları başkanlarına dün yaptığı açıklamada, ABD'deki tasarruf oranlarının düşük olduğuna dikkat çekerek, ancak GSYİH'daki büyüme ücret artışlarını desteklemeye devam edeceğini söyledi. Greenspan, ABD ekonomisindeki büyümenin ılımlı ancak sürdürülebilir olduğunu kaydetti. 18 Kasım'da 1.3074'ü gören euro dolar paritesi, haftayı 1.3022'den kapattı. 
Bu arada G - 20 toplantısında Irak'ın dış borçlarının önemli bir kısmının silinmesi konusunda geçici anlaşmaya varıldı. 

Babacan, ABD Hazine Bakanı Snow ile görüştü Almanya'nın başkenti Berlin'deki G - 20 toplantısına katılan ekonomiden sorumlu Devlet Bakanı Ali Babacan, ABD Hazine Bakanı John Snow ile görüştü. Babacan ayrıca IMF Başkanı Rodrigo Rato ile bir görüşme yaptı. Bakan Babacan'ın, Rato ile yaptığı görüşmeye Merkez Bankası Başkanı Süreyya Serdengeçti ve Hazine Müsteşarı İbrahim Çanakcı da katıldı. Babacan, görüşmeden önce Türk gazetecilere yaptığı kısa açıklamada, "Burada dünya genelindeki ekonomik konuları değerlendiriyoruz" dedi. 


</TEXT>
</DOC>
