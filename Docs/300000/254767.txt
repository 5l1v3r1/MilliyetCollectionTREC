<DOC>
<DOCNO> 254767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko05.html </URL>
<DATE> 2004/07/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Karpuz fiyatları yükseldi... 
</HEADLINE>
<TEXT>

     Tarlalarda müşteri bekleyen karpuzlar poyraz kurbanı olurken, manav ve marketlerde karpuz fiyatları 500 bin liraya kadar yükseldi. 
     Türkiye Sebze ve Meyve Komisyoncuları Federasyonu Yönetim Kurulu Üyesi Mustafa Yücel, Çukuroya bölgesinde geçen hafta etkili olan poyrazın, karpuzu tarlada yaktığını söyledi. 
     Yücel, mahsulün böyük bölümünün yanması sonucu fiyatların yüzde 100 oranında artmasına neden olduğunu belirterek ''Adana'nın Karataş, Ceyhan, Kadirli, Tandırın ve İmamoğlu bölgelerindeki tarlalarda müşteri bekleyen karpuzlar, aşırı sıcak olan poyraz yüzünden yandı.Toptancı hallerinde daha önce kilosu 125 ila 150 bin liradan satılan 1. kalite karpuzun kilosu 300 bin liraya, 60 ila 80 bin liradan satılan 2. kalite karpuzun kilosu ise 150 ila 175 bin liraya çıktı'' dedi. 
     Mustafa Yücel, Maraş ve Malatya bölgesindeki karpuzların Ağustos ayı başında piyasaya çıkmasının beklendiğini vurgularken, ''özellikle Malatya bölgesinde bu yıl çok fazla miktarda karpuz ekildi. Malatya ve Kahramanmaraş'ta yetişen karpuzlar piyasaya girince, fiyatlar yeniden düşecektir'' diye konuştu. 
     
     DENETİM YETERSİZ 
     Yücel, tarlada yanan karpuzların bir bölümünün toptancı hallerinde düşük fiyatlarla satılıp piyasaya sürüldüğünü de belirtirken, ''hale, poyrazdan zarar görmüş, yumuşamış, yanmış karpuzlar da getiriliyor. Daha çok köylere ve ilçelere götürülen, gecekondu semtlerinde ucuz fiyatlarla pazarlanan yanık karpuzlar halde, kilosu 50 bin liraya satılıyor. Hal müdürlüğünün kalitesi düşük karpuzların satışına izin vermemesi gerekir. Bozuk karpuzlar traktör ve kamyonetlerle pazarlanıyor'' diye konuştu. 
     
</TEXT>
</DOC>
