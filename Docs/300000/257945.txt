<DOC>
<DOCNO> 257945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/guncel/axgun02.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi daha dindar oldu 
</HEADLINE>
<TEXT>


Türkiye Araştırmalar Merkezi'nin incelemesine göre, Almanya'da dindar olduğunu söyleyen Türklerin oranı 2000 yılından bu yana yüzde 14 artarak yüzde 71'e yükseldi 


Alman Der Spiegel dergisi, Almanya'da yaşayan Türklerin gittikçe daha dindar olduğunu yazdı. Dergide, merkezi Essen kentinde bulunan Türkiye Araştırmalar Merkezi'nin TAM Kuzey Ren Vestfalya eyaletinde yaptığı araştırmaya dayanarak verilen haberde, eyalette yaşayan ve dindar olduğunu söyleyen Türklerin oranının 2000'den bu yana yüzde 14 artarak yüzde 71'e çıktığı belirtildi. 
TAM Direktörü Faruk Şen, kendilerini "çok dindar" olarak nitelendiren Türklerin oranının da aynı süre içinde yüzde 8'den yüzde 20'ye kadar yükseldiğini kaydetti. 
Bunun başlıca sebebinin, Almanların çoğunun İslamiyete karşı mesafeli tavır takınmalarından kaynaklandığını savunan Şen, bu gelişmenin köktendinciliğin arttığı şeklinde yorumlanmaması gerektiğini, nitekim dini kuruluşlara üye olanların sayısında gerileme kaydedildiğini söyledi. 

Türkiye'ye bağlılar 
Şen, eyalette yaşayan Türklerin yaklaşık yüzde 30'unun ekonomik durumunu "kötü" olarak nitelendirdiğini, yüzde 80'inin de ülkede "yetersiz kabul" görmekten şik yetçi olduğunu belirterek, Türklerin yüzde 39'unun Türkiye'ye daha fazla bağlılık, yüzde 31'inin Almanya'ya daha fazla bağlılık, yüzde 24'ünün de her iki ülkeye aynı derecede bağlılık hissettiğini kaydetti. 

Dönmek istiyorlar 
Almanya'da sürekli yaşamak isteyen Türklerin oranının yüzde 60 civarında olduğunu ifade eden Şen, ancak Türkiye'ye dönmek isteyenlerin oranının 2001'den bu yana yüzde 8 oranında artarak yüzde 30'a ulaştığını, diğerlerinin ise kararsız olduklarını söyledi. 

Camilerde terör zanlısı aradılar 

Almanya'nın Baden - Württemberg eyaletinde polisin düzenlediği operasyonlarda, cami ve cami derneklerinde kontroller yapıldı. Stuttgart'taki eyalet İçişleri Bakanlığı tarafından yapılan açıklamada, yaklaşık 400 polisin eyalet çapında 18 cami derneği ve camide kontroller yaptığı bildirildi. Açıklamada, bu tür kontrollerle terör zanlılarının ortaya çıkarılması kapsamında, yabancıların yasadışı yollardan ülkeye sokulması, sahte belge düzenlenmesi ve kara para aklanması gibi suç olaylarının da araştırıldığı belirtildi. Stuttgart, Karlsruhe, Mannheim ve Freiburg gibi büyük kentlerde de yapılan kontroller hakkında gelecek hafta başında ayrıntılı açıklama yapılacağı kaydedildi. 


</TEXT>
</DOC>
