<DOC>
<DOCNO> 268187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy16.html </URL>
<DATE> 2004/09/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Verheugen ve Kurey, gelecek hafta Türkiye'ye gelecek... 
</HEADLINE>
<TEXT>

     Türkiye, gelecek hafta, AB ve Ortadoğu'dan önemli konuklara ev sahipliği yapacak Dışişleri Bakanlığı Sözcüsü Namık Tan'ın haftalık basın bilgilendirme toplantısında verdiği bilgiye göre, AB Komisyonu'nun genişlemeden sorumlu üyesi Günther Verheugen, 5 Eylül Pazar günü Türkiye'ye gelecek. 
     Ankara'daki temaslarına ertesi gün başlayacak olan Verheugen'in, sabah AB ülkelerinin Ankara büyükelçileriyle çalışma kahvaltısında bir araya gelmesi bekleniyor. 
     Verheugen'in kahvaltının ardından Dışişleri Bakanı ve Başbakan Yardımcısı Abdullah Gül ile görüşmesi, ardından bir ortak basın toplantısının düzenlenmesi öngörülüyor. 
     Başbakan Recep Tayyip Erdoğan tarafından kabul edilmesi beklenen Verheugen'in, daha sonra AB Komisyonu'nun Türkiye temsilcisi Hans Jörg Kretschmer'in ev sahipliğinde sivil toplum kuruluşlarıyla öğle yemeği yemesi planlanıyor. 
     Verheugen'in öğleden sonra Diyarbakır'a geçerek, vali, belediye başkanı ve kentteki sivil toplum kuruluşun temsilcileriyle görüşmelerde bulunması bekleniyor. 
     Günther Verheugen'in 7 Eylül Salı günü bazı sivil toplum kuruluşlarını ziyaret etmesi ve fotoğraf sergisi, çocuk korosu konseri, Avrupa filmleri gösteren bir sinemanın açılışı gibi birtakım kültürel faaliyetlere katılması öngörülüyor. 
     Diyarbakır'daki temaslarının ardından İzmir'e geçecek olan Verheugen'in, burada da vali ve belediye başkanı ile biraraya gelmesi ve sivil toplum kuruluşlarıyla temaslarda bulunması planlanıyor. 
     İşadamları tarafından onuruna verilecek öğle yemeğine katılması ve basın toplantısı düzenlemesi beklenen Verheugen'in, daha sonra İstanbul'a geçmesi ve ertesi gün de öğle saatlerinde Türkiye'den ayrılması öngörülüyor. 
     
     FİLİSTİN BAŞBAKANI KUREY 
     Filistin Başbakanı Ahmet Kurey de 6 Eylül'de Ankara'ya geliyor. 
     Türkiye'ye geldiği gün Dışişleri Bakanı Gül'ün vereceği yemeğe katılması beklenen Kurey'in ertesi gün Başbakanlık'ta Başbakan Erdoğan ile görüşmesi ve basın toplantısı düzenlemesi öngörülüyor. 
     Erdoğan'ın daha sonra Kurey onuruna yemek vermesi, Filistin Başbakanı'nın bunun ardından da Cumhurbaşkanı Ahmet Necdet Sezer tarafından kabul edilmesi planlanıyor. 
     
</TEXT>
</DOC>
