<DOC>
<DOCNO> 259405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur34.html </URL>
<DATE> 2004/07/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İEÜ'den İngilizce bilenlere fırsat... 
</HEADLINE>
<TEXT>

     İzmir Ekonomi Üniversitesi'nin İEÜ , bu yıl ilk kez uygulamaya başladığı ''CELTA'' programıyla, İngilizce öğretmenleri ve İngilizce'ye ana dili gibi hakim olanlara dünyanın her yerinde dil eğitmeni olarak çalışabilme fırsatı sunduğu bildirildi. 
     İEÜ Yabancı Diller Yüksekokulu, Cambridge Üniversitesi tarafından, İngilizce dil öğretmeni yetiştirme konusunda uluslararası geçerliliğe sahip ''Yetişkinlere İngilizce Dil Eğitmenliği Programı-CELTA'' merkezi olarak onaylandı. 
     Bu çerçevede, 5 Temmuz'da açılan ilk kursa 2'si Türkiye'den olmak üzere Yeni Zelanda, İskoçya ve ABD'den katılan 16 kişi, 25 gün süren kurs sonunda dünyanın her yerinde İngilizce dil eğitmeni olarak çalışma hakkı kazandı. 
     İEÜ Rektörü Prof. Dr. Atilla Sezgin, ilk CELTA programının sona ermesi nedeniyle düzenlediği basın toplantısında, üniversite olarak bu programı, İstanbul British Council'in dışında Türkiye'de uygulayan ikinci kurum olduklarını söyledi. 
     Prof. Dr. Sezgin, programa katılanların sertifikalarıyla dünyanın her yerinde İngilizce öğretmeni olarak çalışabileceklerini belirtti. 
     Kursa Türkiye'den katılan ve Milli Eğitim Bakanlığı'na bağlı bir okulda İngilizce öğretmeni olarak çalışan Devrim Özbek, kurs sayesinde İngilizce'yi ezbere dayalı bir metot yerine pratiğe ve uygulamaya dayalı bir metotla öğrendiğini belirtti. 
     CELTA programıyla elde ettiği bilgi ve becerilerle artık İngilizce öğrettiği kişilerin, tam anlamıyla İngilizce'yi öğreneceğinden emin olduğunu ifade eden Özbek, sertifikanın sunduğu imkanları kullanarak bundan sonra yurtdışında çalışmayı da hedeflediğini söyledi. 
     Her yıl temmuz ayında düzenlenmesi planlanan kursa katılmak isteyenlerin 1000 Pound ödemesi gerekiyor. 
     
</TEXT>
</DOC>
