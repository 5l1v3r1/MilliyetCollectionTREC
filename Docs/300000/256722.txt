<DOC>
<DOCNO> 256722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/yasam/yas04.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lenin'in frengiden öldüğü 'kanıtlandı' 
</HEADLINE>
<TEXT>


Rus liderle ilgili 80 yıllık 'söylenti'ye, SSCB'nin dağılmasından sonra belgeleri inceleyen İsrailli uzmanlar noktayı koydu 

DIŞ HABERLER 

İsrailli bir grup doktor, SSCB'nin kurucusu Vladimir Lenin'in ölüm nedeni hakkındaki spekülasyonlara son verecek bulguları elde ettiklerini ve Sovyet liderinin frengiden öldüğünü kesinleştirdiklerini açıkladı. 
Lenin'in frengiden öldüğüne dair Kremlin çevrelerinde 80 yıldır söylenti bulunmasına karşın, kesin bilgiler bugüne kadar ortaya çıkmamıştı. İsrailli bir nörolog ile iki psikiyatrın, 'European Journal of Neurology' adlı bilimsel dergide yayımladıkları bulgulara, SSCB 'nin 1991 yılında dağılmasının ardından ortaya çıkan belgeler incelenerek ulaşıldı. Belgeler, Lenin'in sağlık grafiği, otopsi raporları ve son yıllarında tedavisini yürüten, ancak 1924'te ölümünden sonra susmaya söz veren doktorların anılarını kapsıyor. 

'Öfkesi', belirtiydi 
Doktorlar Eliezer Witztum, Yoram Finkelstein ve Vladimir Lerner, Lenin'in hastalığı çıkmadan 10 - 20 yıl önceki kişilik değişikliklerini de inceledi. 
Lenin'in yakınlarının yazdıklarına göre, Sovyet lideri 1917 devrimi öncesinde gürültülü seslere katlanamaz olmuş, çabuk öfkelenir, zaman zaman öfkesinden kontrolünü kaybeder bir hale gelmişti. İsrailli doktorlara göre, bunlar, hastalığın beyne ulaşmaya başladığının göstergeleri. 
Doktorlar, Lenin'in ölüm nedeninin resmi kayıtlarda beyin damarlarının tıkanması olarak görüldüğünü, ancak Sovyet lideri muayene eden ve otopsisinde bulunan 27 doktordan yalnızca 8'inin bu raporu imzaladığını söyledi. 


</TEXT>
</DOC>
