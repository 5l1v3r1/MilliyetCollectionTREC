<DOC>
<DOCNO> 264176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur23.html </URL>
<DATE> 2004/08/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Işıkara "Marmara depreminden bu yana önemli mesafe katettik" 
</HEADLINE>
<TEXT>

     Marmara depreminin meydana geldiği 1999 yılında Boğaziçi Üniversitesi Kandilli Rasathanesi ve Deprem Araştırma Enstitüsü Müdürü olan Prof. Dr. Ahmet Mete Işıkara, Türkiye'nin, Marmara depreminden bu yana müdahale çalışmaları bakımından önemli mesafeler katettiğini söyledi. 
     AA muhabirine, Marmara depreminden bu yana geçen 5 yıllık süreyi değerlendiren Işıkara, Türkiye'nin büyük kayıplar verdiği depremden sonra önemli gelişmeler olduğunu bildirdi. 
     ''Depreme hazır olma'' kavramı dendiği zaman afet yönetiminin akla geldiğine dikkati çeken Işıkara, bu yönetimde hazır olma, tehlikeyi azaltma çalışmaları, müdahale ve iyileştirme çalışmaları olmak üzere 4 temel unsurun bulunduğunu anlattı. 
     
     ''MÜDAHELEDE ÖNEMLİ MESAFELER KATEDİLDİ'' 
     ''Dönüp baktığımız zaman, Türkiye 17 Ağustos Marmara depreminden bu yana müdahale çalışmaları bakımından gerçekten önemli mesafeler katetti'' diyen Işıkara, bu süreçte, ne kadar önemli bir kurum olduğu ortaya çıkan Sivil Savunma Genel Müdürlüğü'nün, hem yapısını hem işleyişini hem de Türkiye'ye yayılışını geliştirdiğini bildirdi. 
     Işıkara, bunun yanı sıra orduda da bu tarz kurumlar oluşturulduğunu ifade ederek, ''Müdahalede, hakikaten önemli mesafeler kaydettik'' dedi. 
     İyileştirme çabaları çerçevesinde, olası bir depremden sonra geçici iskan alanlarının oluşturulabileceği geniş park alanlarının açıldığını anlatan Işıkara, normal zamanlarda insanların dinlenebildikleri bu alanların bir afet anında geçici iskan yerlerine kolaylıkla dönüştürülebileceğini vurguladı. 
     Işıkara, bu tür alanların Türkiye genelinde yaygınlaştırılması gerektiğine dikkati çekerek, ''Şimdi bizim buraya kadar konuştuklarımızın hepsi depremden sonra yapılacaklar. Esas mesele deprem olmadan önce yapılanlardır. Her ilin olası bir afet öncesinde önlemlerini alması gerekir'' diye konuştu. 
     
     ''MEVCUT YAPI STOKU ÇOK KÖTÜ'' 
     Türkiye'nin mevcut yapı stokunun çok kötü bir durumda olduğunu ifade eden Ahmet Mete Işıkara, bu stoku, yaşam kültürü yüksek yapı stokuna çevirinceye kadar, müdahale açısından çok çabuk hareket edebilen güçlerin olması gerektiğini bildirdi. 
     Işıkara, yapısal bilincin tüm ülkeye yayılması gerektiğine işaret ederek, Milli Eğitim Bakanlığı'nın deprem konusunda iki önemli çalışma yaptığını, bunlardan birincisinin ülke genelindeki okulların depreme dayanıklılık konusunda incelenmesi ve güçlendirilmesi olduğunu bildirdi. 
     Bakanlığın attığı bu adımın çok önemli olduğuna değinen Ahmet Mete Işıkara, şöyle konuştu 
     ''Acıyla karşılaşmak yerine, hiç olmazsa önceden gerçeği gördüler. Önemli olan da budur, gerçeği görüp önlemini almak. Önlem nedir, güçlendirmedir. Belli bir zaman sonra Türkiye'deki hemen hemen tüm okullarımız depreme hazır hale gelecek. Sağlık Bakanlığı'nın da bu tarz bir çalışma başlatması çok önemli. Hastanelerde de aynısının yapılması gerek.'' 
     
     EĞİTİM ŞART 
     Işıkara, deprem konusunda en çok çabanın eğitim alanında verilmesi gerektiğine işaret ederek, Türkiye'nin, eğitimli, depreme hazır ve deprem bilinci yüksek bir halk yaratması halinde, olası bir depremi en az hasarla atlatacağını söyledi. 
     Mevcut yapı stokunun kısa sürede değiştirilmesinin mümkün olmadığını anlatan Işıkara, şöyle konuştu 
     ''Bu yapı stokunu kısa vadede değiştiremeyeceğimize göre, eğitim çok önemli. Neden önemli, bir bina ağır hasar alabilir, ama siz evinizde size zarar verebilecek objeleri size zarar veremeyecek düzene getirmişseniz ve deprem sırasında doğru davranırsanız, o depremde hayatınızı kurtarırsınız. Dört temel öğreti var. Bunlar yapısal bilinç, yapısal olmayan tehlikelerin azaltılması, deprem sırasında doğru davranışların edinilmesi ve deprem sigortasına sahip çıkılması. Mal canın yongasıdır. Ben buradan Türkiye'deki ev sahibi vatandaşlara sesleniyorum Evlerinin deprem sigortalarını yaptırsınlar. 21 Temmuz itibariyle Doğal Afet Sigortalar Kurumu DASK irili ufaklı depremlerde hasar alan binalara 8 trilyonun üzerinde ödeme yaptı. Bu çok önemli bir durum. Bu kurum, devletin kurduğu en önemli müesseselerden biridir. 17 Ağustos'tan beri Türkiye'de bir şeyler oluyor. Ama, bu bir şeylere büyük bir ivme kazandırmak gerekiyor.'' 
     
     ''HER İLDE AFET YÖNETİM MERKEZİ OLUŞTURULMALI'' 
     Işıkara, her ilde afet yönetim merkezleri oluşturulmasının önem taşıdığını ifade ederek, ''Eğer deprem konusunda gerekli önlemleri alırsak biz de Kaliforniya'daki, Japonya'daki gibi büyük deprem dahi olsa onun zararını en az hasarla atlatan bir ülke haline geliriz. Yarın deprem olacakmış gibi hazır, ama olmayacakmış gibi de normal yaşantımızı sürdürürüz'' dedi. 
     Ahmet Mete Işıkara, 1900 yılından 2004'ün temmuz ayı sonuna kadar Türkiye genelinde 5-5.9 arasındaki büyüklüklere sahip 738 deprem olduğunu ve bunun yaklaşık iki ayda bir depreme denk geldiğini, 6 ile 6.9 arasında 99 deprem olduğunu, bunun da 12.6 ayda bir deprem yaşanması anlamına geldiğini belirtti. 
     Işıkara, ''Yine bu yıllar arasında 7 ile 7.9 arasında 23 deprem olmuş. Bu da, 4.5 yılda bir deprem demektir. Bu istatistikler, tüm Türkiye için geçerlidir. Onun için bu sayılara bakıp da şurada deprem az olur diyemeyiz. Deprem Türkiye'nin gerçeğidir, biz de bu gerçekle yaşamayı öğrenmeliyiz'' diye konuştu. 
     
</TEXT>
</DOC>
