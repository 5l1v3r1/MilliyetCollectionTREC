<DOC>
<DOCNO> 259493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/spor/axspo01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar Tanrı değil 
</HEADLINE>
<TEXT>


Beşiktaş Teknik Direktörü Del Bosque, yıldız futbolculara uyarıda bulundu, "Sokaktan geldiklerini unutmamalılar. Duygularını ve ruhunu kaybetmemeliler" dedi, Real Madrid'te bu tür profesyonellerle çalıştığını söyledi 

ATTİLA GÖKÇE 


Ümraniye'de yemek 
BEŞİKTAŞ Teknik Direktörü Del Bosque, dün spor yazarları ve Siyah - Beyazlılar'ı takip eden muhabirlere Ümraniye Tesisleri'nde bir öğle yemeği verdi, medya mensuplarının sorularını yanıtladı. İspanyol hoca, "Ben ve yardımcılarım Beşiktaş'a çok temiz geldik. Bizim dünyamızda Real Madrid'ten başka sadece Beşiktaş var. 30 yıldan fazla Real Madrid'te oyuncu ve antrenör olarak çalıştıktan sonra ilk kez Beşiktaş'a geliyoruz. Böyle bir ekibin belki dünyada örneği yoktur" dedi. 

'Disiplinli olacağız' 
REAL Madrid'teki çalışma düzeninden de bahseden Del Bosque, "Hiçbir yıldız kendini Tanrılaştırmamalı. Sokaktan geldiğini unutmamalı. Duygularını ve ruhunu kaybetmemelidir. Ben Real Madrid'te profesyonelliği çok iyi gerçekleştiren ancak duygularını kaybetmeyen yıldızlarla çalıştım" diye konuştu. Yeni sezonda hakemle ilişkiler konusunda daha disiplinli bir Beşiktaş seyrettireceklerini vurgulayan İspanyol çalıştırıcı, sorunların giderileceğini ifade etti. 

'Carew beslenecek' 
İSPANYOL hoca, Daum ile ilgili olarak, "Biz onunla Real Madrid - Bayer Leverkusen maçında karşı karşıya geldik. Parlayan kariyerini biliyorum" diyerek yanlış anlaşılmayı giderdi. Ligin kaderini sadece derbilerin belirlemediğini vurgulayan Beşiktaş çalıştırıcısı, birçok takımın şampiyonluğu küçük takımlarla yaptığı maçlarla kaybettiğine dikkat çekti. Del Bosque, Lucescu'nun aksine kanatları tercih edeceğini, Carew'i kenar ortalarla destekleyeceklerini de söyledi. 

15 gün 'Dursun' 
DEL Bosque Okan Koç, Yasin, Sinan ve Ümit'in gönderilmesini şöyle yorumladı "Çok fazla oyuncunun olduğu bir soyunma odasında ortak yaşamın çok zor olduğunu tahmin edersiniz." Yönetime 40 günlük raporunu sunduğunu, onların kendisine şans dilediğini ifade eden Beşiktaş Teknik Direktörü, "Bizim şansımız, yönetimin ve futbolcuların da şansı olacak" diye konuştu. Ahmet Dursun'u pazartesi gününden itibaren 15 gün deneyeceğini söyleyen İspanyol hoca, bu süre içerisinde kararını vereceğini vurguladı. 

Del Bosque ayaklanması 

Beşiktaş Teknik Direktörü'nün yıllık 2.5 milyon Euro alması, İspanya'daki teknik adamları ayağa kaldırdı. Bir kısmı zam talep ederken, Fernandez de Bosque'nin parasına bakıp Real Sociedad'tan 1 milyon Euro istedi 

Ülkesinde dengeleri bozdu 
BEŞİKTAŞ Teknik Direktörü Del Bosque'nin Siyah - Beyazlılar'dan yıllık 2.5 milyon Euro olması, İspanya'da ortalığı karıştırdı. İspanya'da görev yapan teknik adamlar, Bosque'nin Türkiye'de aldığı paranın ardından kulüplerine rest çekti, zam istedi. Real Sociedad ile pazarlık masasına oturan Fernandez, bu gelişmenin ardından fiyatını 1 milyon Euro'ya yükseltti. Bu nedenle Sociedad, Fernandez'in parasını yüksek bulup, teklifini geri çekti. 

Mourinho 9 milyon dolar 
İSPANYA'DA, Del Bosque'ye verilen ücret, iki dev Barcelona ve Real Madrid dışındakiler için tavan olarak kabul ediliyor. Bu takımların teknik direktörleri Rijkaard ve Camacho'nun, 3-4 milyon Euro arası ücretler aldıkları öğrenildi. Valencia ve Deportivo'nun hocalarının da ancak 2.5 milyon Euro alabildikleri ifade edildi. Dünyada en çok kazanan teknik adamlarda ilk sırayı 9 milyon dolarla Chelsea Teknik Direktörü Mourinho alıyor. 

Cordoba'dan gol şov 

BEŞİKTAŞ, dün basına kapalı olarak çalıştı. Futbolcuları iki gruba ayıran Del Bosque, gruplardan biriyle taktik ağırlıklı idman yaparken, diğerleri ise kondisyoner Javier Minano Espin yönetiminde çabukluk ve kondisyon çalışmasına tabi tutuldu. Gruplar daha sonra yer değişti. Bu antrenmanın ardından 6'şarlı mini bir turnuva yapıldı. Gol yiyen takımın yerini diğer ekibe terk etmesi prensibiyle yapılan çift kalede, takımının 9 golünden 4'ünü atan kaleci Cordoba alkış aldı. 

Kartal, Berlin yolcusu 

KARTAL, yenilenen Berlin Olimpiyat Stadı'nın açılışında karşılaşacağı Hertha Berlin maçı için bugün Almanya'ya gidiyor. Berlin'de yarın 17.00'de oynanacak karşılaşmayı Kanal D canlı olarak yayınlayacak. Öte yandan Tümer'in yanısıra sakatlıkları süren Sergen ile Carew'in de Almanya'ya götürülmeyeceği açıklandı. 

Tümer'e ceza yolda 

BEŞİKTAŞ'IN Alpen Cup'ta oynadığı Hertha Berlin maçında kırmızı kart görerek oyun dışı kalan Tümer Metin tedbirli olarak Disiplin Kurulu'na sevk edildi. Maçın Alman hakemi Stark tarafından UEFA'ya rapor edilen, ardından dosyası Futbol Federasyonu'na gönderilen Tümer'e Disiplin Kurulu tarafından en az iki maç ceza verilmesi bekleniyor. 


</TEXT>
</DOC>
