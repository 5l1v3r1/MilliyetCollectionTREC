<DOC>
<DOCNO> 252528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur26.html </URL>
<DATE> 2004/07/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Galatasaray İlköğretim Okulu'nda kura seçiminde hüzün ve sevinç... 
</HEADLINE>
<TEXT>

     Galatasaray İlköğretim Okulu'na alınacak 50 öğrenci kura çekimi ile belirlendi. 
     Beyoğlu'ndaki Galatasaray Lisesi'nin bahçesinde yapılan kura çekimine, önkayıt yaptıran bin 947 adayın velileri ile yakınları katıldı. 
     Beyoğlu 15. Noter Vekili Hatice Mutafoğlu, Milli Piyango yetkilisi Şener Varol, Beyoğlu Milli Eğitim Şube Müdürü Yusuf Köroğlu ve Galatasaray İlköğretim Okulu Müdürü Gülnur Görgün huzurunda yapılan çekilişi, Galatasaray Lisesi mezunu tiyatro sanatçısı Tarık Pabuççuoğlu sundu. 
     Kura çekme cihazında arıza nedeniyle birkaç defa tekrarlanan çekilişte, Galatasaray İlköğretim Okulu'na girmeye hak kazanan 50 öğrenci belirlendi. Öğrencilerin kesin kayıtlarının 5-7 Temmuz tarihleri arasında yapılacağı bildirildi. 
     Kurada kazanan öğrencilerin velilerinin büyük sevinç yaşadıkları gözlendi. 
     Şişli Belediyesi'nde zabıta olarak çalışan Meliha Yıldırım, ''Bir oğlum vardı. Hayatta en istediğim şey oğlum Çağdaş'ın burada okumasıydı. Allah gönlüme göre verdi'' dedi. 
     Ferruh - Şebnem Çelik çifti de oğulları Onat'ın kura sonucu Galatasaray İlköğretim Okulu'nda okumaya hak kazanmasının sevincini birbirlerine sarılarak kutladılar. Şebnem Çelik, oğlunun hayal kırklığı yaşamasını istemediklerini, olumsuz etkilenmemesi için onu kura çekimine getirmediklerini anlattı. 
     Gazeteci Dursun Göçmen de sevincini oğlu Özgür'ü kucaklayarak yaşadı. Büyük sevinç yaşayan Dursun - Sedat Göçmen çifti, çocuklarının iyi bir eğitim görecek olmasından dolayı büyük mutluluk duyduklarını söylediler. 
     Ailelerin bazıları sevinç gözyaşı dökerken, birçoğu da telefonla yakınlarını arayarak sonucu bildirdiler. 
     Bu arada, önkayıt sırasında arzu eden velilerin Galatasaray Eğitim Vakfı'na 500 milyon lira bağış yaptığı öğrenildi. 
     
</TEXT>
</DOC>
