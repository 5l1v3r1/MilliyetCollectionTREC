<DOC>
<DOCNO> 295122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun24.html </URL>
<DATE> 2004/12/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Balkenende, Avrupa'da Türkiye turuna çıkıyor 
</HEADLINE>
<TEXT>

     Avrupa Birliği Dönem Başkanı Hollanda'nın Başbakanı Jan Peter Balkenende, 17 Aralık AB zirvesi hazırlıkları çerçevesinde, yarın Yunanistan'ın başkenti Atina'da Başbakan Kostas Karamanlis ile görüşecek. 
     Türkiye ile katılım müzakerelerine başlanması konusunda alınacak karara ilişkin, Avrupa başkentleri ile yoğun bir diplomasi trafiği yürüten Balkenende, Atina'dan sonra Kıbrıs Rum kesimini ziyaret ederek, Rum lider Tasos Papadopulos ile görüşecek. 
     Balkenende, 9 Aralık Perşembe günü Brüksel'de Başbakan Recep Tayyip Erdoğan ile bir araya gelecek. Erdoğan ve Balkenende zirveden önce son gelişmeleri değerlendirecekler. 
     Balkenende, 13 Aralık Pazartesi günü Berlin'de Almanya Başbakanı Gerhard Schröder, ardından Paris'te Fransa Cumhurbaşkanı Jacques Chirac ile görüşecek. 
     Başbakan Balkenende, Macaristan ve Danimarka başbakanlarıyla ise Lahey'de bir araya gelecek. 
     Balkanende'nin daha önce 7 Aralık için planlanan, ancak Prens Bernhard'ın ölümü nedeniyle ertelenen İngiltere Başbakanı Tony Blair ile görüşmesinin tarihi daha sonra belirlenecek. 
     Balkenende, 17 Aralık'a kadar ziyaret edemediği ülkelerin liderleriyle telefonda görüşerek, Türkiye ile ilgili karara son şeklini verecek. 
     
</TEXT>
</DOC>
