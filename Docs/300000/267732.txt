<DOC>
<DOCNO> 267732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/spo02.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşten gömlek giydim 
</HEADLINE>
<TEXT>


Fenerbahçe gibi büyük bir kulübe dönerek çok zor bir göreve soyunduğunu belirten Rüştü, "Beni sevmeyebilirler ama başarımı engellemek isteyenler Fenerbahçe'ye zarar verir" dedi 

ALİ İSMET URAL 


'Rijkaard istemedi' 
BİR yıllık Barcelona macerasının ardından, kiralık da olsa Fenerbahçe'ye dönen Rüştü Reçber dün resmi sözleşmeye imza attı. Rijkaard ile uyum sağlayamadığı için Türkiye'ye geldiğini ifade eden milli file bekçisi, takıma katıldıktan 1.5 -2 hafta sonra Hollandalı çalıştırıcının kendisini istemediğini açık açık söylediğini vurguladı. Başkan Laporta'nın transfer ettiği Rüştü, buna rağmen üst yönetimden teknik heyete bir baskı oluşmadığını belirtti. 

'Doğduğum yer Fener' 
RÜŞTÜ, Barcelona'ya bir takım hedefler için gittiğini ancak gerçekleştiremediğini söyledi. Milli file bekçisi, dönüşüyle ilgili şunları söyledi "Rüştü'nün doğduğu yer, Rüştü'yü Rüştü yapan kulüp, Fenerbahçe. Ama buraya ateşten gömleği giyerek geldim. Bunun farkındayım, ama ben oynadığım 9 yıl boyunca zaten hep ateşten gömlek giydim. Beni sevmek istemeyenler olabilir, ama başarımı engellemek isteyenler takıma zarar verir." 

'Volkan-Recep kardeşim' 
ŞÜKRÜ Saracoğlu Stadı'nın bir futbol mabeti olduğunu tekrarlayan Fenerbahçeli Rüştü, "Barcelona'da 80 bin kişi stadı dolduruyor ama 150 bin de olsa Sarı - Lacivertli ateşli taraftarın yerini tutamazlar" yorumunu yaptı. Geldiği için Volkan ve Recep'in işi bırakmayacağını söyleyen Rüştü, "Zaten buna ben izin vermem. Çünkü onlar benim kardeşlerim. Hep birlikte başarı için çalışacağız" ifadesini kullandı. 

Ronaldinho'dan övgü 
DAYAK konusunu da artık kapamak istediğini, çünkü bunun Fenerbahçe'ye zarar verdiğini belirten milli kaleci, "Hiçbir zaman beni Aziz Yıldırım dövdürdü diyemedim" diyerek bu tartışmaya nokta koydu. Rüştü, Ronaldinho'nun Alex için "Çok kaliteli ve beyni olgunlaşmış bir futbolcu" dediğini vurgulayarak, "Pierre, Tuncay ve Serhat gibi isimlerle birlikte takımı hedefe götürecek lider bir isim olacaktır" açıklamasını yaptı. 

Tuncay'ın imza günü 

TUNCAY Şanlı, Pepsi'nin imza gününde taraftarlar ve kimsesiz çocuklarla biraraya geldi. Milli futbolcu, İçerenköy'deki Carrefour alışveriş merkezinde gerçekleşen organizasyonda, Pepsi kampanyasında milli takım forması, futbol topu, şapka kazananların ürünlerini imzaladı. 
HAYRANLARI milli futbolcudan imza alabilmek için adeta birbiriyle yarıştı. Tuncay, imza gününde Pepsi'nin davetlisi 20 kimsesiz çocukla da buluştu. Küçükyalı Çocuk Yuvası Korumu Derneği'nin 12 yaş grubundaki 20 çocuğu, Tuncay ile tanışmanın heyecanını yaşadı. 

Manchester'a yakın takip 

TEKNİK Direktör Daum dün Şampiyonlar Ligi'ndeki rakipleri Manchester United'ı izledi. Alman teknik adam, İngiliz ekibinin Everton ile evinde oynadığı ve 0-0 berabere kaldığı maçta bol bol not tuttu. Daum'un, Manchester United'ı seyretmek için iki hafta sonra yine İngiltere'ye gideceği ve güçlü rakiplerini en ince ayrıntısına kadar ezberleyeceği belirtildi. 

Yozgatlı'ya yoğun tedavi 

GEÇTİĞİMİZ hafta antrenmanda sakatlanan Mehmet Yozgatlı'yı Sebatspor maçına yetiştirmek için doktorlar yoğun bir çaba sarfediyor. Genç yıldızın tedavisi aralıksız sürerken, uzun bir aradan sonra takımla birlikte antrenmanlara başlayan Kemal'e de özel bir program uygulanıyor. Fenerbahçe, Sebatspor karşılaşmasının hazırlıklarına bugün yapacağı çift antrenmanla devam edecek. 

Önder Turacı şansını kaybetti 

KAYSERİSPOR maçında ilk 11'de oynayan, ancak isteneni veremeyen Önder Turacı'ya yine yedek kulübesinin yolu göründü. Teknik Direktör Daum'un, bu oyuncunun yerine Sebatspor maçında tekrar Serkan Balcı'ya görev vermesi bekleniyor. Alman hocanın ayrıca Fabiao'yu da orta sahada oynatmaya devam edeceği, forvette Tuncay-Van Hooijdonk ikilisini bozmayacağı ifade edildi. 


</TEXT>
</DOC>
