<DOC>
<DOCNO> 252500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonspo22.html </URL>
<DATE> 2004/07/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Daum Alman Milli Takım teknik direktörlüğüne şimdilik aday değilim 
</HEADLINE>
<TEXT>

     Fenerbahçe Teknik Direktörü Christoph Daum, Alman Milli takım teknik direktörlüğüne şimdilik aday olmadığını söyledi. 
     Daum, ''Sport 1'' adlı internet haber sayfasına yaptığı açıklamada, Fenerbahçe ile sözleşmesi bulunduğunu hatırlatarak, ''Alman Milli takım teknik direktörlüğüne şimdilik aday değilim'' dedi. 
     Alman Futbol Federasyonu'nun DFB Milli takım için yabancı bir teknik direktörü de düşünmesini öneren Daum, ''Diğer bazı ülkeler yabancı teknik direktörlerle çok başarılı oldular. Avrupa Şampiyonası'nda finale kalan takımların teknik direktörleri de yabancı'' diye konuştu. 
     Daum, DFB'nin de kendisine hiç bir teklifde bulunmadığını kaydetti. 
     Öte yandan, Köln kentinde yayımlanan Express gazetesinin yaptığı bir araştırma, okuyucuların yüzde 69'unun Daum'un Alman Milli takımının başına getirilmesini istediğini ortaya koydu. 
     
</TEXT>
</DOC>
