<DOC>
<DOCNO> 286908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo21.html </URL>
<DATE> 2004/11/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kayserispor Bütün ataklarımız faulle kesildi... 
</HEADLINE>
<TEXT>

     Kayserispor Teknik Direktörü Hikmet Karaman, Gençlerbirliği maçında tüm pozisyonlarının faulle kesildiğini belirtti. 
     Karaman, maç sonrası gazetecilere yaptığı açıklamada, maçın geneline bakıldığında alınması gereken sonucun beraberlik olduğunu kaydetti. 
     Gençlerbirliği'nin birkaçı dışında net pozisyon yakalayamadığını ifade eden Karaman, ''Gençlerbirliği daha deneyimli oyunculardan kurulu. Fakat, ilk yarıda birkaç pozisyon hariç net pozisyonları yok. Biz iyi mücadele ettik. Ama gol yollarında daha çalışkan olmamız gerekiyordu'' dedi. 
     Maçta hakemin dikkat etmesi gereken bazı pozisyonlar olduğunu, atağa kalktıkları her pozisyonun faulle kesildiğini ileri süren Karaman, ''Hakem yüzünden maç kaybetmedik. Ama hakemin dikkat etmesi gereken bazı pozisyonlar var. Bunlar maçın kaderini değiştirebilirdi. Rakibin taktiksel faul anlayışını zaman zaman kartla değerlendirmesi gerekirdi'' diye konuştu. 
     
     OĞUZ ÇETİN 
     Gerçlerbirliği Teknik Direktörü Oğuz Çetin de oyuncularından istediği verimi alamamasına rağmen, 3 puan aldıkları için mutlu olduklarını söyledi. 
     Takımın istediği seviyeye gelebilmesi için zamana ihtiyaçları olduğunu bildiren Çetin, şöyle konuştu 
     ''Üzerine bastıra bastıra söyleyebilirim ki Gençlerbirliği takımının potansiyeli bu değil. Sahada çok daha iyi futbol ortaya koyabilecek bir kadroya sahip. Zaman içerisinde buna ulaşmaya çalışacağız. Bunun için zamana ihtiyacımız var. Yerli yabancı fark etmez, Gençlerbirliği takımının bünyesinde olan her bir oyuncumuzun futbol kaliteleri çok yüksek, ancak sahaya yansıttıkları performans çok düşük. İlerleyen haftalarda bu performansı yükselteceğiz.'' 
     
</TEXT>
</DOC>
