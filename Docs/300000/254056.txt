<DOC>
<DOCNO> 254056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun07.html </URL>
<DATE> 2004/07/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Savaş uçağı düştü 4 ölü... 
</HEADLINE>
<TEXT>

     Rus Hava Kuvvetleri'ne ait bir savaş uçağının ülkenin kuzeybatısında düştüğü ve uçaktaki 4 kişinin hayatını kaybettiği bildirildi. 
     Rusya Savunma Bakanlığı'ndan yapılan açıklamada, Hava Kuvvetleri'ne ait TU-22MB tipi bombardıman uçağının St. Petersburg kentinin güneyindeki bölgede dün gece TSİ 22.40 sularında düştüğü, uçakta bulunan 4 kişilik mürettebatın öldüğü belirtildi. 
     Yetkililerin uçağın düştüğü yerde incelemelere başladığı ve uçağın kara kutusunu aradığı ifade edilen açıklamada, uçakta silah bulunmadığı kaydedildi. 
     Sovyet Hava Kuvvetleri filosuna 1962 yılında ilk süpersonik bombardıman uçağı olarak katılan TU-22 bombardıman uçaklarının 1974 yılında modernizasyonuna başlandı. Modernizasyon çalışmalarının tamamlanmasının ardından TU-22MB adını alan uçaklar 24 metrik ton patlayıcı taşıma kapasitesine sahip bulunuyor. 
     
</TEXT>
</DOC>
