<DOC>
<DOCNO> 284847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko05.html </URL>
<DATE> 2004/10/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye YTL'ye hazır... 
</HEADLINE>
<TEXT>

     Yeni yılda uygulamaya konulacak yeni Türk Lirası YTL ile ilgili yapılan bir araştırma, Türk halkının ''YTL'ye hazır olduğunu'' ortaya çıkardı. 
     GFK Türkiye'nin toplam 20 ilde 18 yaş ve üstünde bulunan yaklaşık bin 335 kişi ile Eylül ayında yaptığı anket sonucunda hazırladığı YTL araştırmasına göre, Türk halkının yüzde 96'sının YTL hakkında bilgisi bulunuyor. 
     Araştırmaya katılanların yüzde 84'ü YTL'ye geçişin, 1 Ocak 2005 tarihinde olacağını biliyor. Erkekler YTL ile ilgili haberleri daha sıkı takip ediyorlar ve erkeklerin yüzde 92'si YTL'ye yeni yılda geçileceğinden haberdar. 
     Halkın yüzde .6'sı paradan sıfır atılması ve YTL'ye geçişi olumlu bulurken, yüzde 24.8'i bu geçişi onaylamıyor. 
     Araştırma, Türk halkının YTL'nin enflasyonu yükselteceğine inanmadığını da ortaya koyuyor. Buna göre, halkın sadece yüzde 10'luk bir kesimi YTL ile enflasyonun yükseleceğini düşünüyor. 
     YTL'ye geçişin olumlu ve olumsuz sonuçlarının da değerlendirildiği araştırmaya göre, YTL'ye geçiş ile halkın en büyük beklentisi, işlemlerin kolaylaşması ve paranın değerinin artması. 
     Ekonominin düzelmesi, para taşımanın sıkıntı yaratmaması, kullanım kolaylığı sağlaması da diğer beklentiler arasında yer alıyor. 
     Ankete katılanların 3'te biri ise YTL'ye alışmakta zorluk çekilebileceğine ve YTL'nin piyasada karışıklık yaratabileceğine inanıyor. 
     
</TEXT>
</DOC>
