<DOC>
<DOCNO> 271114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/bila.html </URL>
<DATE> 2004/09/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD dinler mi 
</HEADLINE>
<TEXT>


ABD güçleriyle peşmergelerin Türkmen kenti Tel Afer'de giriştikleri operasyonun bilançosu ağır... 
Ölü sayısının 120'yi, yaralı sayısının 200'ü bulduğu bildiriliyor. 
Ayrıca kenti terk eden Türkmenlerin sayısı da on binlerle ifade ediliyor. 
Irak Türkmen Cephesi uluslararası yardım talep ediyor. 
Bu tablo, ABD güçlerinin bir grup direnişçiyi takip edip yakalamaya çalışmalarıyla izah edilemez. 
Türkmenlerin korkusu, bu ve benzeri operasyonlarla Türkmenlere dönük bir "temizlik" operasyonunun sahneye konması... 
ABD güçlerinin, Kuzey Irak'ta, Barzani - Talabani ikilisinin istekleri doğrultusunda işlev gördüğü ve ABD'nin siyasi ağırlığını aynı yönde kullandığı biliniyor. 
Ankara, zaman zaman bu gerçeği görmemeye çalışıyorsa da, gerçek bu... 
Bu nedenle ABD'nin, Türkiye istiyor diye Tel Afer'deki operasyonunu zamanında durdurması beklenebilir mi 
Türkiye'nin girişimlerine alınan yanıtlara bakılırsa, "Operasyonun hedefi Türkmenler değil, direnişçiler operasyon hedefine varınca tabii ki duracak." 
Bu yanıt, ABD ve Irak'taki en yakın ve tek müttefiki Barzani - Talabani ikilisinin, Türkmenlere yönelik amaçları neyse, o gerçekleşinceye kadar bu ve benzeri operasyonların yapılacağını gösteriyor. 
PKK konusunda nasıl Türkiye'nin taleplerini değil kendi politikasının "gerekleri"ni yerine getiriyorsa, Türkmenler konusunda da öyle yapacaktır. 
ABD'nin, Türkiye istiyor diye Kuzey Irak'ta politika değiştirmesini beklemek hayalciliktir. Kafayı kuma gömmektir. 
ABD ve peşmergelerin, Türkmenlere karşı giriştikleri operasyon ancak "işleri bitince" duracaktır. 
Türkiye, Güneydoğu'da AB Kuzey Irak'ta ABD baskısı altındadır. 
AB ve ABD'nin politikalarını etkileyecek, değiştirecek konumda değildir. Bu iki güç merkezinin çıkarlarına uygun düşmedikçe, Türkiye'nin taleplerine karşılık bulması çok zayıf bir olasılıktır. 
Bu operasyonların, Türkiye'nin elinin kolunun bağlı olduğu düşüncesiyle yapıldığı açıktır. 
ABD'nin kafasına göre bir "işgal hukuku" oluşturduğu, Kuzey Irak'ta da bir tek ilanı kalmış devlet inşa ettiği bir sır değildir. 
Bu oluşumlar içinde Türkmenlerin bir yeri olmadığı ve olmayacağı da çoktan anlaşılmıştır. 



</TEXT>
</DOC>
