<DOC>
<DOCNO> 290549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/gun03.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'SSK canımı yaktı' 
</HEADLINE>
<TEXT>


SSK hastanelerinin devrini savunan Erdoğan, askeri hastanelerin halka açılacağını açıkladı 

AFYON DHA 

Başbakan Recep Tayyip Erdoğan, askeri hastanelerin de halka açılacağını belirterek, "Genelkurmay Başkanımızla görüştük. TSK'ya bağlı hastaneler dahil tüm hastanelerden vatandaşın hizmet alacağı bir döneme giriyoruz" dedi. 
Afyon'da yeni adalet sarayının açılışını yapan Erdoğan, Ankara'da SSK hastanelerinin devri için eylem yapan sendikalara da mesaj verdi. Erdoğan, "Ben de SSK'lıydım. Canım yandı, damdan düştüm. Bu devran bitecek" diye konuştu. SSK hastanelerinin Sağlık Bakanlığı'na devri konusunda rahatsız olanlar olduğunu belirten Erdoğan, "Bu masrafları yapacağınıza bu paralarla 1 - 2 hastane açsaydınız olmaz mıydı Sendikaların eylemini anlamak mümkün değil. Dünya nereye gidiyor, siz nereye gidiyorsunuz " diye sordu. "Bıçak parası" adı altında işçilerin "inim inim" inletildiğini belirten Erdoğan, şöyle devam etti " En fazla 2 yataklı odalarla projelendirilmiş hastaneler yapıyoruz. 8 kişilik koğuş sistemini kaldırıyoruz. Özel sektörden hizmet alma yoluna gidiyoruz. 2005'te genel sağlık sigortası sistemine geçiyoruz. Bunu anlayamayanlar, çağın gerisindedir." 


</TEXT>
</DOC>
