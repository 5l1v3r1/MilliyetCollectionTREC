<DOC>
<DOCNO> 283660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/civaoglu.html </URL>
<DATE> 2004/10/27/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Şanssızlık şansı 
</HEADLINE>
<TEXT>


Fransa Cumhurbaşkanı Chirac, sürpriz yaptı. Schröder ile konuşmasından sonra, 17 Aralık zirvesinde, AB Komisyonu'nun "Türkiye ile ortaklık müzakerelerinin başlaması" önerisinin kabul edileceğini" söyledi. "Fransa'nın kendisinin da bu görüşte olduğunun" altını çizdi. Ama sözlerine noktayı koyarken "Sonunda, net ve basit bir ortaklığa ulaşılır" cümlesi önemliydi. 
Niyetini ortaya koymaktaydı. 
Konuşmasının devamında, "ipin ucunun açık olduğu" mesajını veren işaretler de var. 
Ama... 
Bu doğal. 
İç siyatte çok sıkıştırılmış. 
Elbette 10 - 15 yıl sonrası için şimdiden "oldubitti" gibi konuşamazdı. 
Bu denli uzun müzakere süreci için, nasıl kişisel ipotek koyabilir 
Koysa da inandırıcı olabilir miydi 

Devlet adamı 
Cumhurbaşkanı Chirac, daha iki ay önce, yakın çalışma arkadaşları aracılığıyla şu kişisel tavrını duyurmuştu 
"Türkiye'ye müzakere tarihi verilmesi ve tam üyelik, bugünün siyasi tartışmalarıyla çözülemez. Bu bir vizyon konusudur. Türkiye, AB üyesi olmalıdır. Tartışmalar olacaktır ama kararı ben vereceğim..." 
Bu söylemi Almanya Şansölyesi Schröder tamamlamıştı "Başkan Chirac ile birlikte karar aldık. Almanya ve Fransa, Türkiye'ye tarih verilmesi için aynı görüştedir. 17 Aralık'ta müzakerelerin başlaması için oy kullanacağız." 
Böyle bir anlaşmadan sonra Chirac, sözünden dönebilir miydi 
Dönebilir mi 
Dünkü açıklaması, "dönmeyeceğinin" garantisi değil ama şu ana kadar "dönmediğini" gösteriyor. 
Siyasetçi bugün için politika yapar, devlet adamı ise gelecek kuşaklar için... 
Chirac, devlet adamı kumaşından olduğunun işaretlerini vermekte. Üzerindeki bunca baskıya rağmen direniyor. 

Basın toplantıları 
O nedenle bu yazıyı, daha Chirac, dün Scröder ile birlikte medya önüne çıkmadan ve karamsar beklentiler yaygınken şöyle kurmuştum 
"Fransa'da bakanların ve Cumhurbaşkanı'nın Türkiye bakanları ve Cumhurbaşkanı ile görüşmelerine - basın sansürü koymaları - aslında kötülerin iyisidir... Önce Fransa Dışişleri Bakanı Michel Barnier'nin, Gül ile konuşmaları sonrası, medya önüne çıkmaması... Sonra da, Cumhurbaşkanı Chirac'ın 3'lü görüşmenin ardından Erdoğan ile birlikte medya önünde AB için açıklamalar yapmak istemediği yolundaki iddialar, aslında bir politika olabilir. 
Türkiye için 17 Aralık'a dönük olumlu bir tavrı, kamuoyuna basın toplantıları ile şimdiden duyurmak, belki de tepki fırtınaları üretebilir. 
Kamuoyundaki olumsuzlukları hormonlar. 
O nedenle, içeride Erdoğan'a ve Gül'e artı söylemlerin dışarıya yansımaması isteniyor olabilir." 
Chirac'ın, daha Erdoğan ile görüşmeden yaptığı açıklama, artık basın toplantıları için spekülasyonları büyük ölçüde arka plana itmiş bulunmakta. 

Kötü rastlantı 
Bundan sonra asıl önemli olan, Fransa medyası ve kamuoyunda, Chirac'ın konuşmasının nasıl yankılanacağı. 
Tepki çığlarının tetiklenmiş olup olmayacağı. O nedenle, neredeyse "Chirac, bu sürprizi yapmasaydı ve içeride Erdoğan'a güvence vermekle yetinseydi" bile denebilir. 
Chirac zorda... 
AB Anayasası için referandum, "Chirac için güvenoyu gibi" gösterilmeye dönüştü. 
Fransa'da böyle süreçler yaşanabiliyor. 
Önneğin, 1969'da Başkan De Gaulle, Yerel Yönetimler Reform Yasası'nı, referanduma sunmuş ve geçiremeyince Cumhurbaşkanlığı'ndan istifa etmişti. Siyasete küserek doğduğu köye yerleşmiş, ölene kadar orada kalmıştı. 
Sonra... 
Onun yerine gelen Pompidou, aynı yasayı yeniden referanduma sundu. 
Sandıklardan bu kez EVET çıktı.. 
Çünkü halk o yasayı değil, De Gaulle'ü oylamıştı. 
Şimdi gene aynı sonuca oynayanlar var. 
Amaç, AB Anayasa referandumunu, Türkiye'nin üyeliği gibi duyarlı bir konuyla eşleştirerek sandıktan HAYIR çıkarmak. 
Chirac'ı istifaya zorlamak. 
Türkiye'nin talihsizliği, bu kavşakta yer alması... 
Chirac'ın devlet adamlığı ise, talihi olabilir. 
İşte... Şanssızlıktaki şans. 



</TEXT>
</DOC>
