<DOC>
<DOCNO> 277114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun29.html </URL>
<DATE> 2004/10/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Schröder Almanya Türkiye'ye olumlu oy verecek 
</HEADLINE>
<TEXT>

     Almanya Başbakanı Gerhard Schröder, Türkiye'nin gerekli koşulları yerine getirdiğinde AB'ye kabul edilmesi gerektiğini kaydetti. 
     Schröder, Çek Cumhuriyeti'nin başkenti Prag'a yaptığı bir günlük resmi ziyarette Çek Başbakanı Stanislav Gross ile görüşmesinin ardından gazetecilere açıklamada bulundu. 
     Almanya Başbakanı, ''Benim tutumum açık AB Komisyonu bütün koşulların yerine getirildiğini belirtirse Almanya Türkiye'nin kabulü için olumlu oy verecek'' dedi. 
     Çek Cumhuriyeti'nin AB'ye Mayıs ayında üye olmasından bu yana bu ülkeye ilk ziyaretini yapan Schröder'in Çek yetkililerle yaptığı görüşmelerde gündemin diğer konularını ekonomik işbirliği, yeni AB anayasasının benimsenmesi ve 2007-2013 için AB bütçesi oluşturdu. 
     Schröder'in Prag ziyaretinde ayrıca AB Komisyonu'nun Çek üyesi Vladimir Spidla ile birlikte Avrupa refah programları konusunda konferans vermesi ve Devlet Başkanı Vaclav Klaus ile görüşmesi bekleniyor. 
     -BARROSO'NUN SÖZLERİ- Bu arada, AB Komisyonu'nun müstakbel başkanı Jose Manuel Barroso, Türkiye'nin AB'ye girişi konusunda ''ciddi bir tartışmadan'' yana olduğunu söyledi. 
     Lizbon'da gazetecilerin sorularını yanıtlayan Barroso, ''Avrupa'nın inşasında bazı ülkeler referandum kararı alırlarsa ben bundan ancak memnuniyet duyarım'' dedi. 
     ''Demokrasi böyle işler'' diyen Barroso, ''Tartışma ortamını kabullenmeli, adil kararlar alabilmek için çoğunluğun desteğini aramalıyız'' ifadesini kullandı. 
     Barroso, Türkiye konusunun ''çok ciddi'' olduğunu belirtti ve ''Türkiye'nin AB üyeliğine ilişkin kararın, çeşitli Avrupa ülkelerinin desteğiyle alınmasının önemli olduğunu'' kaydetti. 
     
</TEXT>
</DOC>
