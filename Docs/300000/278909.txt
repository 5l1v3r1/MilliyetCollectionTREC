<DOC>
<DOCNO> 278909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonsiy04.html </URL>
<DATE> 2004/10/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal Adaletsiz bir vergi düzeni var... 
</HEADLINE>
<TEXT>

     CHP Genel Başkanı Deniz Baykal, Türkiye'de çarpık ve adaletsiz bir vergi düzeni olduğunu savundu. 
     Baykal, Trabzon'un Düzköy İlçesi'ne bağlı Çayırbağı Beldesi'ni ziyaretinde yaptığı konuşmada, vatandaşın, ben AK Parti'ye büyük umutlarla oy vermiştim, yaptıklarına bakıyorum memnun olmuyorum demeye başladığını iddia etti. 
     Türkiye'de nüfusun yüzde 40'ının geçimini tarımdan sağladığını, bu kesimin tamamına yakınının iktidardan şikayetçi olduğunu ifade eden Baykal, ''Ekip biçtikleri ürünler para etmiyor. Buna karşılık masraf sürekli artıyor, gelir azalıyor. Türkiye'nin her yerindeki çiftçi şikayetçi. Bu, yanlış politika. Bu politikayı yaşayanlar iktidardan memnun olur mu '' diye konuştu. 
     Baykal, Türkiye'de gençlerin çoğunun işsiz olduğunu, işe alımlarda yapılan sınavlarla ilgili çeşitli sorunlar bulunduğu kaydetti. 
     Esnaf ve emekli kesiminin sorunlarının da çözülmediğini dile getiren Baykal, ''Şikayetler artıyor. Bu siyasete yansır ve CHP'nin siyasi anlayışı etrafında bütün Türkiye'nin toparlanması kaçınılmaz olur. İşler buraya doğru gidiyor. Türkiye'nin borçları, açıkları artıyor'' dedi. 
     Canlı hayvan ve tarım ürünleri ithalatının Türk çiftçisini olumsuz etkilediğini söyleyen Baykal, ''Ucuzdur diye tarım ürününü ithal ederek tarımımızı ve çiftçimizi vuruyoruz. Bu akıllı bir politika değil'' dedi. 
     
     ''BORÇLANDIKÇA BOYNUMUZ EĞİLİYOR'' 
     Türkiye'nin ithalata sürüklendiğini ve döviz açığı verdiğini savunan Baykal, şöyle devam etti 
     ''Bu açığı borçlanarak kapatmaya çalışıyoruz. Borçlandıkça boynumuz eğiliyor. Ne söylerlerse kabul ediyoruz. Hadi Irak'a diyorlar, Irak'a gidiyoruz. AB'ye şu şartlarda gireceksiniz diyorlar, baş üstüne diyoruz. Ekonomi, siyaset onların eline geçiyor. Yanlış politika. İşin temelinde çiftçiye sahip çıkmama, emeğine, alın terine, kendi tabanına sahip çıkmama var. Devletle çiftçiyi, genci ve esnafı yabancılaştırıyorlar. Kendi tabanına ters düşersen, onun bunun elinde oyuncak olursun. Bugün yaşanan bu değil mi '' Baykal, bu durumun önlenebilmesinin söz konusu kesimlere sahip çıkmakla mümkün olabileceğini belirterek, ''Bu değerlere sahip çıkarsan, dünyaya meydan okursun'' dedi. 
     
     ''TÜRKİYE AÇIK PAZAR OLDU'' 
     Türkiye'de pek çok ürünün ithal edildiğini ileri süren Baykal, şunları söyledi 
     ''Türkiye açık pazar oldu. Dışarıdaki herkes, her şeyini buraya getirip satıyor. Bizimkiler de giderek zayıflıyor. Devlet de vatandaştan alabildiğine vergi alıyor. KDV ve ÖTV toplam vergiler içerisinde 3'te 2'yi geçti. Dünyada böyle bir şey yok. Türkiye'de çarpık ve adaletsiz bir vergi düzeni var. Ne oluyor alınan bu vergiler Ne yatırım yapılıyor ne hizmet veriliyor ne de borçlar azaltılabiliyor. Haksızlık ve adaletsizlik diz boyu. Özelleştirme yapacağız diyorlar devletin, milletin malını kendi yakınlarına veriyorlar. Adliyeler kapatılıyor. Adliyeye artık para veremeyiz diyorlar. Ne biçim devlet olmuşsun. Adalet en temel hizmet.'' Sorun ve sıkıntıların tamamını aşacaklarını savunan Baykal, ''Sıkıntılı bir dönem yaşıyoruz. Ama bunları yaşayarak, sorunlardan kurtulmanın yolunu bulacağız'' diye konuştu. 
     Geçmiş dönemlerde sol kesimde yaşanan bölünmenin bugünlerde bütünleşmeye dönüşme yoluna girdiğini belirten Baykal, ''12 Eylül sonrasında dağılma ve parçalanmalar ortaya çıktı. Değişik siyasetler kendini gösterdi. Şimdi CHP çatısı altında yeniden bir toparlanma süreci içine giriyoruz'' dedi. 
     
</TEXT>
</DOC>
