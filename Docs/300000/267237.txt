<DOC>
<DOCNO> 267237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko03.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
78'lik Greenspan'den yaşlılık uyarısı 
</HEADLINE>
<TEXT>


FED Başkanı Greenspan, emekli maaşları ve sağlık harcamaları için acil önlem istedi 

EKONOMİ SERVİSİ 

ABD Merkez Bankası FED Başkanı Alan Greenspan, ABD nüfusunun yaşlanmasıyla ilgili endişeleri olduğunu dile getirdi. 78 yaşındaki Greenspan, II. Dünya Savaşı'nın hemen sonrasında, doğum oranlarının en yüksek olduğu dönemde dünyaya gelen kuşağın emekliliğinin yakın olduğunu ve bu durumun harekete geçmeyi zorunlu kıldığını belirtti. 
Greenspan, emekli maaşları ve yaşlıların sağlık harcamalarının tehlikede olduğu uyarısında bulunarak ABD'li çalışanların daha yüksek vergilere veya daha geç emekli olmaya hazırlıklı olmaları gerektiğini kaydetti. 

Yaşlı nüfus artıyor 
Bordro vergilerinin yaşlanan nüfusun yükünü kaldıramayabileceğini söylemesi, Greenspan'in geç emeklilik çözümüne daha olumlu baktığı yorumlarına neden oldu. 
ABD'de 65 yaş üzeri nüfusun 2035'te iki katına çıkacağı belirtiliyor. Greenspan konuşmasında faiz oranları ve ekonominin durumu hakkında yorumda bulunmadı. 


</TEXT>
</DOC>
