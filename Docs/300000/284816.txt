<DOC>
<DOCNO> 284816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun09.html </URL>
<DATE> 2004/10/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD... Asıl yarış kararsız eyaletlerde yoğunlaşıyor... 
</HEADLINE>
<TEXT>

     ABD anayasasına göre başkanlık seçimi, en çok oyu alan adaya göre değil, Seçiciler Kurulu'nun oylarıyla belirlendiği için, başkan adaylarının seçim kampanyası, seçici oyu daha fazla olan belli eyaletler üzerinde yoğunlaşıyor. 
     ABD'de 2 Kasım başkanlık seçim günü Amerikalı seçmenler, oy pusulasında uygun buldukları başkan adayının yanındaki boşluğu işaretlerken, aslında kendi eyaletlerinde başkan adayını seçecek olan seçici delegeleri belirlemek üzere oy kullanmış oluyor. Seçiciler Kurulu'nu oluşturmak üzere, her eyaletten belli sayıda seçici delege seçiliyor. Bu seçici delegeler, her parti tarafından önceden, güvenilir olduğu bilinen kişiler arasından belirleniyor. 
     Bu sistem, ABD'nin kuruluşunun ilk günlerinden bu yana geçerli. ABD başkanı ve başkan yardımcısını seçen Seçiciler Kurulu'nun, toplam 8 delegesi var. Her eyaletten, o eyaletin ABD kongresinde temsil edildiği sayıda senatör ve temsilciler meclisi üye sayısı kadar seçici delege çıkabiliyor. ABD'de en küçük eyaletlerin kongrede en azından 2 senatörü ve bir Temsilciler Meclisi üyesi olduğu için, bir eyaletten en az 3 seçici delege çıkabiliyor. Başkent Washington, ABD kongresinde temsil edilmeyen yegane bölge ve eyalet sayılmıyor. Ancak Washington'da oturanların oylarının da başkanlık seçiminde geçerli olabilmesi için, başkente de 3 seçici delege tahsis ediliyor. Mevcut 8 seçici oyun 270'ini kazanan aday, ABD başkanlığını da kazanmış oluyor. 
     Bu seçim sistemi, çoğunluk oyları almadan da ABD başkanlığını kazanmayı sağlıyor. Son olarak 2000 yılında çoğunluk oylarını Demokrat Partili başkan adayı Al Gore kazanmıştı, ancak seçimin galibi Cumhuriyetçi Partili George W. Bush oldu. Bunun nedeni ise bir eyaletin belli sayıdaki seçici delegesi, en çok hangi partiden çıkmışsa bütün seçici delegeleri o partinin kazandığının kabul edilmesi. ABD başkanı ve yardımcısını seçecek 8 seçici delegenin 55'i, California eyaletinden çıkıyor. Bu eyaletin seçici delegelerinden örneğin 45'ini Demokrat Partili seçici delegeler, geri kalan 10'unu Cumhuriyetçi Partili seçici delegeler kazanmış olsa bile, delegelerin çoğunu Demokrat Parti almış olduğu için, Cumhuriyetçi Parti'nin 10 delegesi de Demokratlara sayılıyor ve 55 seçici delege, Demokrat Parti'ye oy veriyor. Ancak bu kuralın da iki istisnası, Maine ve Nebraska eyaletleri. Bu eyaletlerde, hangi parti kaç seçici delege kazandıysa bölüşülüyor ve ''kazanan hepsini alır'' yaklaşımı izlenmiyor. 
     
     ASIL YARIŞ EYALETLERDE 
     Bunun sonucu olarak da siyasi partiler her eyaleti, ayrı bir yarış olarak değerlendirmek zorunda. 
     Başkan adayları, oy çoğunluğunun değil, her eyaletten çıkacak seçici delegelerin çoğunluğunun Beyaz Saray'a götüren yolda rol oynadığını aklında tutuyor. Başkan adayları ulusal çapta mesajlarını duyurmak için medyayı kullanırken, diğer taraftan eyaletlerdeki seçici oyları kazanmak için, belli eyaletlerin sorunlarıyla da yakından ilgilenmek zorunda kalıyor. 
     Örneğin, California, New York, başkent Washington, Demokrat Parti'nin kaleleri olarak görüldüğü için, bu bölgelerde ne Demokrat Parti ne Cumhuriyetçi Parti, kampanya yapmak için fazla vakit ve para harcıyor. Bu nedenle başkanlık yarışı daha çok, adayların alacağı oyların aşağı yukarı birbirine eşit göründüğü kilit eyaletlerde geçiyor. 
     Bu yıl, Florida, Ohio ve Pennsylvania, seçimin sonucunun belirlenmesinde en önemli eyaletler olarak görülüyor. İki parti arasında eyaletlerin eğilimlerini gösteren haritalarda, Demokrat Parti'ye oy vermeye eğilimli eyaletler mavi renkte ve Cumhuriyetçi Parti'ye oy verme eğilimli eyaletler kırmızı renkte gösteriliyor. Demokrat Parti eğilimli eyaletler daha çok kıyı eyaletleri, Cumhuriyetçi Parti eğilimli eyaletler ise güney ve orta kısım eyaletler olarak ortaya çıkıyor. ''Savaş alanı'' veya ''salıncak'' eyalet adı da verilen bu eyaletler, her iki partinin de bütün seçim kampanyası kaynaklarını aktardığı yerler oluyor. 
     Bu eyaletler, eğilimlerine göre seçimden seçime değişebiliyor. Bu yılki başkanlık seçiminde uzmanların üzerinde karar kıldığı 10 ''savaş alanı'' eyalet şunlar 
     Florida, Ohio, Pennsylvania, Iowa, Minnesota, New Hampshire, New Mexico, Oregon, West Virginia ve Wisconsin. 
     Bu eyaletlerin toplam seçici delegeleri, kazanmak için gereken 270 seçici delegenin 116'sını oluşturuyor. Seçim kampanyası uzmanları, bir adayın kazanmak için hangi eyalette ne kadar zaman ve para harcaması gerektiği üzerinde çalışıyor. 
     Bu seçim kampanyası döneminde ABD Başkanı George W. Bush ve Demokrat Parti başkan adayı John Kerry, Pennsylvania ve Ohio gibi kilit eyaletlere bir dizi ziyaret düzenledi. 
     Bu yıl olduğu gibi, adayların oylarının birbirine yakın olduğu bir seçimde, oy kullanan seçmen sayısını artırmak büyük önem taşıyor. 
     Bu seçimde, her iki parti de özellikle oy vermekten kaçınan genç seçmenleri hedef alan bir dizi kampanya yürüttü. Oy verenlerin sayısını artırmak için, bu yıl 30 eyalette erken oy kullanma imkanı tanındı. Ayrıca mektupla oy kullanma da gerekçe göstermek gerekmeden herkese seçenek olarak sunuldu. 
     
     EYALETLERE GÖRE SEÇİCİ OYLARIN SAYISI 
     Eğer ABD'de tek bir büyük ulusal seçim yapılsaydı ve çoğunluk oyları geçerli sayılsaydı, adaylar bütün kampanya faaliyetlerini büyük kentlerde yürüteceklerdi ve küçük eyaletler görmezden gelinecekti. 
     Eyaletlerin ve başkent Washington'ın toplamı 8 eden seçici delege sayıları şöyle 
     Alabama 9 , Alaska 3 , Arizona 10 , Arkansas 6 , Georgia 15 , Idaho 4 , Indiana 11 , Kansas 6 , Kentucky 8 , Louisiana 9 , Mississippi 6 , Missouri 11 , Montana 3 , Nebraska 5 , North Carolina 15 , North Dakota 3 , Oklahoma 7 , South Carolina 8 , South Dakota 3 , Tennessee 11 , Texas 34 , Virginia 13 , Utah 5 , Wyoming 3 , California 55 , Connecticut 7 , başkent Washington 3 , Delaware 3 , Hawaii 4 , Illinois 21 , Maryland 10 , Massachusetts 12 , New Jersey 15 , New York 31 , Rhode Island 4 , Vermont 3 , Washington eyaleti 11 , Maine 4 , Michigan 17 , Oregon 7 , Colorado 9 , Florida 27 , Iowa 7 , Minnesota 10 , Nevada 5 , New Hampshire 4 , New Mexico 5 , Ohio 20 , Pennsylvania 21 , West Virginia 5 , Wisconsin 10 . 
     
     EŞİTLİK SENARYOSU 
     Eyaletlerden çıkan sonuca göre, toplam 8 seçici delegenin 269'unun oyu Demokrat Parti'ye ve 269'unun oyu Cumhuriyetçi Parti'ye giderse hiçbir aday, gereken 270'i sağlayamadığı için başkan olamayacak. Bu durumda, başkanlık seçimiyle birlikte seçmenlerin oylarıyla seçilen yeni Temsilciler Meclisi, ABD başkanını seçmek üzere oy kullanacak. Her eyaletin tek bir oy hakkı olacak. Dolayısıyla bir eyaletin Temsilciler Meclisi üyeleri, tek bir aday üzerinde anlaşmak ve ona göre oy vermek zorunda kalacak. 
     Başkan yardımcısını ise ABD Senatosu seçecek. Bu durumda teorik olarak, Cumhuriyetçi Partili bir başkan ve Demokrat Partili bir başkan yardımcısı seçilmesi de söz konusu. Ancak eşitlik senaryosunun en son 1825 yılında olduğuna dikkat çeken uzmanlar, bu senaryoya pek itibar etmiyor. Yine de böyle bir durum ortaya çıkarsa Temsilciler Meclisi'nde çoğunluğa Cumhuriyetçi Parti sahip olduğu için, Başkan Bush büyük avantaj sahibi olacak. 
     
</TEXT>
</DOC>
