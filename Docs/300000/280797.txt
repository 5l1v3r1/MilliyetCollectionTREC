<DOC>
<DOCNO> 280797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur37.html </URL>
<DATE> 2005/03/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İstanbul'daki sisten ötürü 10 uçak Atatürk Havaalanı'na inemedi 
</HEADLINE>
<TEXT>

     İstanbul'da sabah saatlerinden itibaren etkili olan sis nedeniyle Atatürk Havalimanı'na iniş yapması gereken 10 uçak, Pendik'teki Sabiha Gökçen Uluslararası Havaalanı'na yönlendirildi. 
     Sabiha Gökçen Uluslararası Havaalanı Basın ve Halkla İlişkiler Müdürlüğü'nden verilen bilgiye göre, sisin etkili olduğu 08.00-11.00 saatleri arasında Atatürk Havalimanı'na inmesi gereken 2 THY ve 2 Atlasjet ile Fly Air, KTHY ve Onur Air, Rusya'dan gelen 2 yolcu uçağının yanı sıra MNG Havayolları'na ait kargo uçağı da Sabiha Gökçen'e indi. 
     Yolcuların bir kısmı buradan otobüslerle havaalanından ayrılırken, bir kısmı da sisin etkisini kaybetmesinin ardından uçaklarıyla Atatürk Havalimanı'na geçtiler. 
     Bu arada Ankara'dan Çanakkale'ye giden Çevre ve Orman Bakanı Osman Pepe'nin de bulunduğu helikopter de, sis nedeniyle Sabiha Gökçen Havaalanı'na indi. Pepe, sisin kalkmasının ardından helikopterle Çanakkale'ye hareket etti. 
     
</TEXT>
</DOC>
