<DOC>
<DOCNO> 287419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko15.html </URL>
<DATE> 2004/11/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şener Yüzde 6.5'lik faiz dışı fazla, 2005'te de sürdürülecek... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''2003-2004'de gerçekleştirilen yüzde 6.5'lik faiz dışı fazla, 2005'de de sürdürülecek, mali disiplinden ödün verilmeyecek'' dedi. 
     Sermaye Piyasası Kurulu SPK ve Gayrimenkul Yatırım Ortaklığı Derneği tarafından düzenlenen ''Konut Finansmanı ve Türkiye Konferansı''nın açılışında yaptığı konuşmada, konut finansmanı sisteminin geliştirilmesinin hükümetin temel politikalarının bir parçası olduğunu bildirdi. 
     İzlenen ekonomik politikaların temelinde güven ve istikrar bulunduğunu ifade eden Şener, ''Tüm kurum ve kurallarıyla işleyen bir piyasa ekonomisi, mali disiplin ve gerçekleştirilebilir makro ekonomik hedefler, azalan kamu borç stoğu, düşük enflasyon düzeyi ve sürdürülebilir bir büyüme, buna bağlı artan refah düzeyi ve azalan işsizlik oranı temel hedeflerimizdendir. Son iki yıl içinde meydana gelen ekonomik değişikliklere bakıldığında hükümetimizin bu hedefleri ödünsüz ve kesin kararlı bir şekilde gerçekleştirmeye yönelik tavır sergilediği görülecektir'' şeklinde konuştu. 

     
</TEXT>
</DOC>
