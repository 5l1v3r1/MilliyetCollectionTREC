<DOC>
<DOCNO> 291907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/spo02.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA büyük başarı 
</HEADLINE>
<TEXT>


Daum, Şampiyonlar Ligi'nde elenmelerini, "Manchester United ile Lyon, bizden daha tecrübeli ve daha pahalı kadrolara sahip" diye açıklarken, Avrupa iddialarının sürdüğünü hatırlattı 

YUSUF DURSUN 


Ağır eleştiriler 
FENERBAHÇE Teknik Direktörü Daum, UEFA Kupası'na devam etmelerinin büyük başarı olduğunu söyledi. Alman hoca, aynı grupta yer alan ve ikinci tura çıkan Manchester United ve Lyon'un, kendilerinden daha büyük tecrübeye ve daha pahalı kadroya sahip olduklarını belirtti. Daum, futbol kamuoyunun bu gerçeği bilmesine rağmen ağır eleştirilerde bulunduğunu da vurguladı. 

"Rahat bırakın" 
DAUM, Şampiyonlar Ligi boyunca yapılan yıkıcı tenkitlerin kendilerini çok etkilediğini de vurguladı. Sarı - Lacivertli ekibin çalıştırıcısı, "Ancak biz bunların hiçbirini hak etmedik. Rakiplerimiz çok güçlüydü. Yine de UEFA'yı yakaladık. Bizi artık rahat bıraksınlar, daha büyük başarılara imza atalım. UEFA yolunda yapıcı eleştirilere ihtiyacımız var" dedi. 

Hocanın gözyaşları 

CÜNEYT KARAKAYA 

DAUM'UN, Beşiktaş-Rize maçında öldürülen Cihat Aktaş'ın haberini aldıktan sonra büyük üzüntüye boğulduğu, hatta gözyaşı döktüğü bildirildi. Alman hocanın bir saat odasına kapanarak kimseyle görüşmediği belirtildi. Ayrıca Daum'un, Başkan Aziz Yıldırım'dan "Futbol terörünün önlenmesi için bir mesaj yayınlayalım veya organizasyon içine girelim" mesajını yolladığı da öğrenildi. 

Washington kapış kapış 

MEHMET ÇİFTÇİ 

Avrupa peşinde 
BREZİLYA Ligi'nde 32 gole ulaşan ve rekor kıran Fenerbahçe'nin eski Brezilyalı golcüsü Washington, Avrupa kulüpleri tarafından kıskaca alındı. Portekiz'in ünlü kulübü Porto'nun, ara transferde süper golcüyü almak için 5 milyon doları gözden çıkardığı bildirildi. Porto'nun hocası Victor Fernandez de "Her konuda anlaştık" açıklaması yaptı. Washington un menajeri Rinaldi ise İngiltere'den de teklifler olduğunu bildirdi. 

"Gol için hastayım" 
WASHİNGTON, Brezilya basınına yaptığı açıklamada, yeniden Avrupa'ya açılmak istediğini söyledi. Brezilyalı futbolcu, "Fenerbahçe'de yaşadığım şanssız deneyimden ciddi dersler çıkardım. Artık aynı hataları yapmam" dedi. Washington ayrıca gazetecilerin, "Kalbin nasıl " sorularına, "Benim kalbim gol için hasta. Ağları havalandırdıkça kendimi daha rahat hissediyor ve iyileşiyorum" yanıtını verdi. 

Fener'de çifte sevinç 

FENERBAHÇE, Diyarbakırspor maçının hazırlıklarına dün akşam yaptığı antrenmanla başlarken Sparta Prag maçında sakatlanan Rüştü ve kaptan Ümit Özat'ın durumlarının önemli olmadığı belirtildi. Rüştü'de yumuşak doku zedelenmesi Ümit Özat'da ise adale sertleşmesi olduğu tespit edilirken iki futbolcunun da tedavilerine başlandı. Bu arada dünkü çalışmaya Rüştü ve Ümit Özat'ın yanısıra Deniz ile Hooijdonk da katılmadı 

FENERBAHÇE GÜNLÜĞÜ 
Cepleri dolacak 
YÖNETİM, UEFA Kupası'na yükselen futbolculara, Sparta Prag galibiyeti nedeniyle gelecek 500 bin İsviçre frangını prim olarak dağıtacak. Daum'un, raporu doğrultusunda 18'e girmeyen futbolcuların da bu primden yararlanacakları öğrenildi. 

Başkan'a söz 
FUTBOLCULAR, Sparta Prag dönüşü uçakta, Başkan Aziz Yıldırım'a, 6-2'lik Manchester United yenilgisinin rövanşını kazanacakları yönünde söz verdikleri öğrenildi. Oyuncuların, takımın artık rayına oturduğunu söyledikleri de ifade edildi. 

İştahlı yönetim 
YÖNETİM Kurulu, ligdeki puan farkının yanı sıra UEFA şansının yakalanması nedeniyle keyifli günler geçiriyor. Süper Lig ve Türkiye Kupası'nda şampiyon olacaklarını iddia eden yöneticiler, UEFA'da da hedefin final olduğunu söylüyorlar. 

Önder'e tam not 
DAUM'UN, Servet'in yerine ve Luciano'nun yanına yerleştirdiği genç futbolcu, Sparta Prag maçındaki futboluyla takdir topladı. Kemal'in de iyileştikten sonra rayına oturması, teknik kadroya rahat nefes aldırdı. 


</TEXT>
</DOC>
