<DOC>
<DOCNO> 264771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo22.html </URL>
<DATE> 2004/08/19/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Fenerbahçe'de İstanbulspor maçı hazırlıkları başladı 
</HEADLINE>
<TEXT>

     Ligde 21 Ağustos Cumartesi günü İstanbulspor ile karşılaşacak Fenerbahçe, bu maçın hazırlıklarını bugün basına kapalı antrenmanla sürdürdü. 
     Samandıra Tesisleri'nde, teknik direktör Christoph Daum yönetiminde yapılan ve yaklaşık 2 saat süren idmanda futbolcular, koşunun ardından bir süre dar alanda çalıştı. Sarı-lacivertliler, akşamki idmanı taktik ağırlıklı çift kale maçla tamamladı. 
     Bu arada milli takım kamplarından dönen Ümit Özat, Van Hooijdonk ve Önder Turacı, idmanı koşunun ardından tamamlarken Volkan, Tuncay ve Serkan, takımla birlikte çalışmayı sürdürdü. Antrenmana, genç milli takım kampında bulunan Olcan ve Taylan'ın yanısıra tedavisi sürdürülen Kemal Aslan katılmadı. 
     Öte yandan idman sonrasında genç oyuncular Önder Çengel ve Gökhan İnler, sahada kalarak çalışırlarken, Servet Çetin de bir süre İrfan Saraloğlu ile birlikte özel olarak çalıştı. 
     
     RÜŞTÜ KONUSU 
     Ligde 3 kulvarda mücadele edecek olan ve 3. kaleci arayışlarını sürdüren Fenerbahçe'nin, teknik direktör Christoph Daum'un ısrarı üzerine eski kalecisi Rüştü ile ilerleyen günlerde görüşeceği öğrenildi. 
     Sarı-lacivertli kulübün yönetim kurulunun, FC Barcelona Kulübü ile görüşerek, Rüştü'yü kiralık olarak transfer etmek istediği bildirildi. 
     
</TEXT>
</DOC>
