<DOC>
<DOCNO> 285537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur35.html </URL>
<DATE> 2004/11/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Çocuklar iftar topunun kapsülleriyle oynayınca... 
</HEADLINE>
<TEXT>

     Kars'ın Arpaçay İlçesi'nde iftar topunun patlamayan kapsüllerini ateşe atarak oynayan çocuklardan 1'i ağır yaralandı. 
     AA muhabirinin aldığı bilgiye göre, Arpaçay Şahin Tepesi mevkiinde iftar saatinde ilçe sakinlerini uyarmak için atılan, içerisi barut dolu kapsüller havada patlamayınca, çevreye dağıldı. 
     Söz konusu yerde oyun oynayan bir grup çocuk, buldukları kapsülleri ateşe atarak yakmak istediler. Ancak kapsüllerin bir anda patlaması üzerine ateşin çok yakınında bulunan Emrecan Avcı 12 ağır yaralandı. Avcı, Kars Devlet Hastanesi'nde tedavi altına alındı. 
     Bir çocuğun da hafif yaralandığı ve ayakta tedavi gördüğü bildirildi. 
     Arpaçay'daki vatandaşlar, ilçede daha önce de iftar topu patlatılmasında zaman zaman sorun yaşandığını belirterek, belediyenin bu konuda yeterli duyarlılığı göstermediğini kaydettiler. Vatandaşlar, çevrede halen patlamamış kapsüller bulunmasından korktuklarını söylediler. 
     Belediye yetkilileri ise söz konusu olayla ilgili açıklama yapmadı. 
     Bu arada, Kaymakamlık tarafından yapılan açıklamada, güvenlik gerekçesiyle ilçede iftar topunun bir daha atılmaması kararı alındığı kaydedildi. 
     
</TEXT>
</DOC>
