<DOC>
<DOCNO> 274208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun13.html </URL>
<DATE> 2004/09/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Cat Stevens, ABD'ye giremeden İngiltere'ye döndü 
</HEADLINE>
<TEXT>

     Eski ünlü İngiliz şarkıcı Cat Stevens Yusuf İslam , terörizmle bağlantı ''potansiyeli'' yüzünden sınır dışı edildiği ABD'den İngiltere'ye döndü. 
     Londra'nın Heathrow havalimanına inen Yusuf İslam, kendisine nasıl muamele edildiği yolundaki soruyu yanıtlarken ''Şaşırdım'' dedi. 
     ABD'nin terörizm bağlantılı şüpheliler listesinde adı yer alan Yusuf İslam'ın ABD'ye girişine ulusal güvenlik gerekçesiyle izin verilmemişti. 
     Amerika'nın bu kararı İngiliz Müslümanlarla Arap asıllı Amerikalıları kızdırmış, İngiltere Dışişleri Bakanı Jack Straw da, BM toplantıları sırasında bizzat ABD Dışişleri Bakanı Colin Powell'a şikayetlerini iletmişti. 
     Londra'dan kalkan ve ABD'deki uluslararası Dulles havaalanına inmesi gereken uçak, yolcularının arasında Yusuf İslam'ın olduğunun tespit edilmesi üzerine Maine'deki Bangor havalimanına inmişti. 
     ABD İç Güvenlik Bakanlığı sözcüsü Brian Doyle, ''faaliyetlerinin potansiyel olarak terörizmle bağlantılı olabileceği'' gerekçesiyle Yusuf İslam'ın izleme listesinde bulunduğunu söylemişti. 
     Asıl adı Stephen Georgidu ve Yunan kökenli olan, sahne ismi olarak da Cat Stevens'ı seçen bir zamanların ünlü şarkıcısı, 60 ve 70'li yıllarda adını duyurmuştu. 
     Stevens, 70'li yılların sonlarına doğru müzik kariyerine son noktayı koyarak, Müslüman olmuş ve ismini Yusuf İslam olarak değiştirmişti. 
     
</TEXT>
</DOC>
