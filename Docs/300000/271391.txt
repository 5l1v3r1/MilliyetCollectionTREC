<DOC>
<DOCNO> 271391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko39.html </URL>
<DATE> 2004/09/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Borsa 'zina'ya takıldı 
</HEADLINE>
<TEXT>

     Borsa günü 56 puan artışla 21 bin 60 puandan tamamladı. Hisse senetleri yüzde 0.3 değer kazanırken, işlem hacmi 696 trilyon lira olarak gerçekleşti. 
     Borsa günü 250 puanlık bir aralıkta hareket ederek tamamladı. İkinci seans denediği 21 bin 100 puanın üzerinde tutunamayan bileşik endeks gelen satışlarla 21 bin puan sınırına gerilerken, gelen son dakika alımlarıyla da günü yükselişle tamamlamayı başardı. 
     Yarın Meclis'te görüşülecek olan Türk Ceza Kanunu'nu ve kanunun içinde yer alan zina ile ilgili gelişmeleri görmek isteyen borsacılar piyasayı beklemeye alırken, gözler yarına çevrildi. 
     Yarın Meclis'te yapılacak görüşmelerden piyasanın beklentileri doğrultusunda bir sonuç çıkması durumunda endeksin yükselişine kaldığı yerden devam edeceğini düşünen uzmanlar, ilk olarak 21 bin 500-60 aralığının hedefleneceğini düşünüyorlar. 
     Ancak hükümetin zina ile ilgili düzenlemenin arkasında durması ve bunun Türkiye ile AB ülkelerinin arasında gerginlik yaratması durumunda endeksin tekrar 20 binlerin altına gelebileceğine dikkat çekiliyor. 
     
</TEXT>
</DOC>
