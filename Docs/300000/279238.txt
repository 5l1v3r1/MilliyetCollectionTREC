<DOC>
<DOCNO> 279238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas06.html </URL>
<DATE> 2004/10/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Hıristiyanlığın kayıp mezhebi"nin kalıntıları Uşak'ta... 
</HEADLINE>
<TEXT>

     ''Hıristiyanlığın kayıp mezhebi'' olarak bilinen ve M.S. 165 yılında kurulduğu kabul edilen Montanizm Mezhebi'nin mensuplarının yaşadığı Pepouza Kenti'nin Uşak yakınlarında olduğu ve kazı çalışmalarına başlanacağı bildirildi. 
     Uşak'ın Karahallı İlçesi'ne bağlı Karayakuplu Köyü'nde araştırma yapan Alman Prof. Dr. Leter Lampe, AA muhabirine yaptığı açıklamada bölgenin Pepouza Kenti olduğunu tespit ettiklerini söyledi. 
     Bu kentin ''Hıristiyanlığın kayıp mezhebi'' olarak bilinen Montanizm'in mensuplarının yerleştiği yer olduğunu ifade eden Lampe, bölgede kazı çalışmalarının bir an önce başlaması gerektiğini söyledi. 
     Lampe, ''Bölgede Roma'dan, Helenistik çağa kadar birçok eser var. Montanizm Mezhebi'nin izlerine Manastırda rastladık'' dedi. 
     Lampe çalışmalarla ilgili şu bilgileri verdi 
     ''Öncelikle Pepouza Kenti'nin burada olduğunu kesinleştirdik. Bizimle birlikte topograf arkadaşlar da görev yaptılar. Bir anlamda alanın röntgenini çektik. Yeraltında bir çok tarihi eser bu röntgenlerde ortaya çıktı. Bundan sonra eserlerin gün yüzüne çıkarılması için gerekli çalışmayı başlatacağız.'' Dünya üzerinde Montanizm'e bağlı kişi kalmadığı için burasının inanç turizmi açısından Efes Antik Kenti kadar önemli olmadığını dile getiren Lampe, bölgenin kültür turizmi açısından önemli bir merkez olacağını söyledi. 
     Yaklaşık 12 hektarlık bölgeyi kapsayan alanda, 6 bin kişinin yaşadığı yerleşim alanın olduğu tahmin ediliyor. 
     
</TEXT>
</DOC>
