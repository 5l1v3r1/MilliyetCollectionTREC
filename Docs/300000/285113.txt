<DOC>
<DOCNO> 285113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy07.html </URL>
<DATE> 2004/11/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Arınç ''Yeni Türkiye vizyonunu anlamayanlar, eleştirip duruyor'' 
</HEADLINE>
<TEXT>

     TBMM Başkanı Bülent Arınç, Türkiye'nin sadece siyasette değil, her alanda bir değişim yaşadığını ifade ederek, ''Değişimi, yeni Türkiye vizyonunu anlamayanlar, eski Türkiye kafasıyla yapılanları eleştirip duruyorlar. Onlar bu düşüncelerinin öldüğünü, dünyanın, Türkiye'nin değiştiğini fark etmiyorlar bile. Ancak onların da bir gün yeni Türkiye'yi anlayacağını umuyorum'' dedi. 
     TBMM Başkanı Arınç, her yasama yılının başında ve sonunda yaptığı geleneksel basın toplantıları çerçevesinde bugün de ''3. Yasama Yılı Bilgilendirme Toplantısı'' düzenledi. 
     Arınç, Türkiye'nin çok kritik ve önemli gündemi olan AB üyeliği yoğun olarak tartışılırken, parlamenter diplomasi çalışmalarıyla siyasi olarak üyelik sürecine destek olmaya gayret ettiklerini bildirdi. Bu arada, Meclis'in geleceği ve kalitesi için çalışmaları ara vermeden sürdürdüklerini belirten Arınç, ''Zira Türkiye'nin kalbi ve demokrasimizin sembolü olan Meclisimizin kendini yeni Türkiye şartlarına göre uyarlaması gerekir. Biz, değişim ve reformların ana merkezi olan TBMM'nin iyi işleyen, en saygın kurum olması için üzerimize düşen görevi aksatmadan yapmaya devam ediyoruz'' dedi. 
     Meclis'in AB üyeliği konusunda son iki yılda rekorlar kırarak büyük bir performans gösterdiğini kaydeden Arınç, ''Yeni dönemde de aynı performansı göstereceğinden kimsenin şüphesi olmasın'' diye konuştu. 
     Arınç, yeni dönemde yine aynı tempoyla çalışacaklarını bunun için Meclis'in altyapısını, yönetim sistemini ve siyasetteki yerini güçlendirmesinin de Meclis yönetimine düştüğünü ifade etti. Bu nedenle Başkanlık Divanı ve Meclis yönetiminin, yakın ve uzun vadeli projelerle milletvekillerine daha iyi çalışma koşulları hazırlamak için gayret gösterdiğini belirten Arınç, şunları söyledi 
     ''Biz, iki yıl gibi kısa bir sürede inanılmaz gelişim ve değişim gösteren Türkiye'ye yakışır bir Meclis için farklı alanlarda yeni düzenlemeler ve çalışmalar yapacağız. 
     Halkımızın tek temsil makamı ve demokrasimizin sembolü olan Meclisimiz, siyasetteki yerini her geçen gün kuvvetlendirmekte ve etkin hale getirmektedir. Artık 'Yeni Türkiye'nin' siyaset merkezinin tartışılmaz bir şekilde TBMM olduğu anlaşılmıştır. Öte yandan siyaset son elli yılın en ciddi değişimini yaşıyor. Artık kirlenmiş, lekelenmiş, onuru kırılmış bir siyaset ve siyasetçi dönemi geride kalmıştır. Bu kutsal çatı altında çalışmaktan, milletvekili olmaktan, halkımızı temsil etmekten dolayı hepimiz gurur duyuyoruz.'' 
     
     ''TÜRKİYE'DE DEĞİŞİM YAŞANIYOR'' 

     TBMM Başkanı Arınç, Türkiye'nin sadece siyasette değil, her alanda bir değişim yaşadığını, halkın da inanılmaz bir refleksle bu değişime uyum gösterdiğini söyledi. ''Değişimi, yeni Türkiye vizyonunu anlamayanların, eski Türkiye kafasıyla yapılanları eleştirip durduklarını'' kaydeden Arınç, ''Onlar bu düşüncelerinin öldüğünü, dünyanın, Türkiye'nin değiştiğini fark etmiyorlar bile. Ancak onların da bir gün yeni Türkiye'yi anlayacağını umuyorum'' dedi. 
     
     YENİ PROJELER 

     Bu yıl orta ve uzun vadeli 4 ana proje ve buna ek olarak birçok yenilik hazırladıklarını bildiren Arınç, bu projeleri ''TBMM'de yeniden yapılanma ve reorganizasyon, TBMM Kütüphane ve Arşiv Binası, Araştırma Merkezi ve yeni uzman ekipler, 2005 Milli Egemenlik Yılı'' diye sıraladı. 
     Arınç, bu 4 ana projenin yanı sıra diğer projeleri de şöyle açıkladı 
     ''Bizim önümüzdeki dönemle ilgili en ciddi projemiz yeniden yapılanma projesidir. Yaklaşık 1,5 yıldır üzerinde çalıştığımız bu projemiz TODAİE danışmanlığında oldukça verimli ve hızla ilerlemektedir. Yeniden Yapılanma Projesi, 84 yıllık Meclis tarihimizin en ciddi bürokratik değişim projesidir.'' 
     
     BÜROKRATİK KARMAŞA 

     TBMM Başkanı Arınç, bu proje hakkında bilgi verirken, Meclis'in bürokrasisi hızlı çalışan devlet kurumlarından birisi olmasına karşın satın alınacak bir mal için ayrı birimlerde 37 imza atılması gerektiğini belirtti. Meclis Başkanı olarak yılda 14 bin sayfa resmi evrak okumak zorunda kaldığını, TBMM'de birbirine karışmış 6 farklı kadro türü bulunduğunu kaydeden Arınç, ''Neredeyse hiçbir kadronun ne amaçla kurulduğu, işlevinin ne olduğu, idarecisinin hangi özelliklere sahip olduğu yazılı olarak belli değildir. İşte biz, bu bürokratik karmaşayı ortadan kaldırmaya kararlıyız. Özelleştirmeler ve gereksiz tüm birimlerin kaldırılmasıyla Meclisimizi dinamik hale getireceğiz'' dedi. 
     İdare ve personel politikasını temelden değiştirecek Yeniden Yapılanma Projesi'ne teknik anlamda bazı destek projeler ürettiklerini bildiren Arınç, ISO 9001 Toplam Kalite ve HACCP Gıda Standardı belgelerinin alımını gelecek yıl tamamlayacaklarını söyledi. 
     
     TEKNOLOJİK DONANIM 

     Arınç, 2 yıllık bir sürede tüm Meclis'i teknoloji donanımlı hale getirmek ve teknik altyapısını yenilemek istediklerini Genel Kurul Salonu'ndaki bilgi işlem sistemine ek üniteler kuracaklarını belirtti. ''Yasamanın ve Türkiye'nin hafızası'' olarak nitelediği tutanakları bundan böyle dijital ses kayıt ile güvenli bir şekilde kayıt edeceklerini söyleyen Arınç, bunların tasnifi ve kullanıma sunumu için de ayrı bir çalışma yapılacağını bildirdi. 
     Genel Kurul, Başkanlık Divanı ve komisyon toplantılarının tümünde bu yeni ses kayıt sisteminin kademeli olarak uygulanmaya başlanacağını ifade eden TBMM Başkanı Arınç, Kanunlar ve Kararlar Daire Başkanlığı'nın tüm işlemlerini bilgisayar ortamına taşımak amacıyla program yazılımı çalışmalarına başlanacağını söyledi. 
     Türkiye'de ilk defa ''Yasama Dergisi'' çıkarmayı amaçladıklarını bildiren Arınç, bu alanda akademik ve teknik bilgiler vereceklerini ifade etti. Arınç, telefon hatlarından ışıklandırmaya, ısı merkezinden yangın sistemine kadar eskiyen ve teknolojik ömrünü dolduran tüm altyapının değişeceğini ve modern hale geleceğini de belirtti. 
     
     YAPILANMA FELSEFESİ 

     Arınç, basın toplantısında ''Yeniden Yapılanma'' felsefeleri ve vizyonları hakkında da şunları söyledi 
     ''Bildiğiniz gibi yeniden yapılanma sözü hem çok çekici hem de çok yaygındır. Ankara'da genellikle de icraatlar anlatırken birçok kurum bunu kullanır. Fakat ne üzücüdür ki bu yeniden yapılanma çalışmalarının, neredeyse yüzde sekseni başlatılamadan biter. Geri kalanı da eski bürokrasinin istediği şekle döner. Meclis de aynı süreçten geçti, aynı akıbetlere uğradı. Üzülerek belirteyim ki değiştirilemeyen, dönüştürülemeyen ve yenilenemeyen bir kurumun halka hiçbir faydası yoktur, bilakis zararı vardır. 
     Bu kurumlarda yıllardır çalışan ve rant elde eden bazı kişiler her zaman değişimin karşısına dikilmiş, onu engellemek için gerekirse ülkenin menfaatlerini bile hiçe saymıştır.'' Arınç, Türkiye'de artık her alanda yeni zihinlere ve yeni sistemlere ihtiyaç olduğunu belirterek, TBMM'nin bu konuda üzerine düşeni yapmak için kendisini yenileme sürecini başlattığını söyledi, Arınç, TBMM Tören Salonu'ndaki basın toplantısında, TBMM'yi yeniden yapılandıran projeler hakkında bilgi verdi. 
     Arınç, bürokrasinin son 50 yıldır en ciddi değişim karşıtlığını yapan yer olduğu görüşünü savunarak, ''Ancak artık sistem tıkandı. Artık bürokrasinin yarattığı çıkar üzerine kurulu sistem çöktü. Bu yüzden Türkiye'de klasik bürokrasi mantığı iflas etmiştir. Artık her alanda yeni zihinlere ve yeni sistemlere ihtiyaç vardır. İşte biz Meclis olarak üzerimize düşen görevi yapmak için kendimizi yeniliyoruz'' diye konuştu. 
     Arınç, değişim sürecinde kendilerini sorumlu hissettiklerinden dolayı yaklaşık 1,5 yıl önce açıkladıkları değişim projesini özenle sürdürdüklerini kaydetti. 
     
     YENİ KÜTÜPNHANE 

     TBMM'de hayata geçirmeyi hedefledikleri diğer projelerle ilgili de bilgi veren Arınç, Meclis Kütüphanesi ve arşivinin yenileneceğini bildirdi. 
     Kütüphanenin depolarının tamamen dolduğunu, ayrıca, ihtiyaca cevap verecek mekanın kısıtlı olduğunu kaydeden Arınç, yeni bir kütüphane binası yapmak istediklerini bu binanın Türkiye'nin en ciddi kitap koleksiyonuna sahip TBMM'nin saygınlığına ve konumuna yakışır bir prestij yapı olacağını söyledi Arınç, Türkiye'nin tek yasama arşivini ve çok değerli dokümanları da güvenle bu binada saklayacaklarını ifade ederken, yeni kütüphanenin aynı zamanda dünyanın sayılı elektronik kütüphanelerinden biri olacağını ifade etti. 
     Arınç, TBMM'nin sahip olduğu kitap ve dokümanları elektronik ortama taşıyarak tüm halkın hizmetine açacaklarını da belirtti. 
     
     ARAŞTIRMA MERKEZİ VE UZMAN KADROSU 

     ''Üçüncü Büyük Proje'' olarak nitelendirdiği ''araştırma merkezi ve uzman kadrosu oluşturma'' konusunda yaklaşık 1 yıldır çalıştıklarını belirten Arınç, gerekli araştırma çalışmalarını tamamladıklarını, uzman yardımcılığı sınavı yaptıklarını bu sınavı geçenlerden Türkiye'nin en iyi yetişmiş gençlerini yeni yılda uzman yardımcısı olarak işe başlatacaklarını anlattı. 
     Araştırma Merkezi'nde milletvekilleri için bağımsız bilgi üreteceklerini söyleyen Arınç, yasama faaliyeti sırasında hangi konuda olursa olsun, milletvekillerinin sorduğu her soruya uzmanların anında cevap hazırlayacaklarını bildirdi. Arınç, ayrıca, bağımsız yayınlar ve araştırmalarla yasama ve denetim faaliyetlerine destek verileceğini, araştırma bölümünün gelecek yıl içinde faaliyete geçeceğini belirtti. 
     ''Bizim uzun vadeli hedefimiz, Meclisimizin ana yönetici kadrosunu ve önemli birimlerinin tümünde uzmanları çalıştırmaktır'' diyen Arınç, son büyük projelerinin siyasal iletişim alanında olduğunu bildirdi. 
     
     MECLİS'İN 85. YILDÖNÜMÜ 

     Arınç, gelecek yıl TBMM'nin 85. yıldönümü olduğunu vurgulayarak şunları söyledi 
     ''Meclisimiz 2005'de 85 yaşına girecektir. Bu nedenle bu çok önemli yılı, biz de farklı kutlamayı düşünüyoruz. Meclisimizin 85. yıldönümü nedeniyle 2005'i ''Milli Egemenlik Yılı'' ilan ediyoruz. 85 yıl önce başlayan ve halen gururla devam eden halk egemenliğimizi her yerde coşkuyla kutlayacağız. 2005 yılına yayılan kutlama ve etkinliklerimizi, ayrıca, birçok bilimsel toplantı ve konferansla destekleyeceğiz.'' TBMM Başkanı Arınç, Milli Egemenlik Yılı dolayısıyla yayın atağı başlatacaklarını, 2005'in birçok kitap, film ve broşürü içeren yayın yılı olacağını söyledi. 
     85. yıl anısına iki yeni uygulama başlatacaklarını ifade eden Arınç, ''TBMM Onur Ödülü'', ve ''TBMM Hizmet Ödülü'' adlarıyla iki ödül verileceğini belirterek, şu bilgileri verdi 
     ''Onur Ödülü, her yıl bir kişiye verilecek. Bu ödül, parlamenter sisteme, demokrasiye ya da Türkiye'nin yararına büyük katkılarda bulunmuş bir kişiye verilecek. Hizmet Ödülü ise şehirlerde halkın refahı, eğitimi, mutluluğu ve sosyal gelişimi için yararlı hizmetlerde bulunan, yardımsever her kişiye verilecek. Bu kişiler illerde vali ya da belediye başkanının teklifiyle il genel meclisinin onaylaması sonucu tespit edilecek ve Meclisimize gönderilecek. Meclisimiz de uygun görürse Hizmet Ödülü verilecek. Bu ödülün zaman ve sayı sınırı yoktur. Tamamen halka hizmeti teşvik amacı taşımaktadır.'' 
     
     MECLİS BİNALARININ MİNYATÜRLERİ 

     Arınç, yine 85. yıl anısında Meclis Kampusü içinde Mini Meclis Parkı yapacaklarını söyledi. Bu parkta parlamentoya ev sahipliği yapmış binaların minyatürlerinin olacağını ve tarihi bilgiler verileceğini belirterek, ''Bu arada, Meclisimizin temsil ettiği her bireyden, her sivil örgütten, kurum ve kuruluştan bu etkinliklerimiz için katılım, destek, fikir ve heyecan bekliyoruz. Sahip olduğumuz Yüce Meclisimizi daha da saygın hale getirmek ve desteklemek sadece bizim değil herkesin görevidir. Çünkü bu Meclis hepimizindir'' görüşünü ifade etti. 
     
     HALKLA İLİŞKİLER BİNASI 

     Üzerinde çalıştıkları ancak, son şeklini vermedikleri bir önemli projenin yeni halkla ilişkiler binası olduğunu belirten Arınç, şu anda milletvekillerinin kullandığı halkla ilişkiler binasının ihtiyaca karşılık veremediğini, neredeyse 10 yıldır milletvekillerinin şikayet konusu olan, küçük odalı bu ofisleri artık milletvekillerinin kullanamadığını belirtti. 
     Arınç, halkla ilişkiler binası için 1997 yılında TBMM tarafından açılan yarışmada birinci olan bir projeyi tekrar gündeme aldıklarını, büyük ücretler ödenmiş bu projeyi tekrar hayata geçirmek için üzerinde değişiklikler yaptıklarını projede sadece ofisler değil konferans salonları, sosyal merkezler ve modern tüm ihtiyaç birimlerinin yer alacağını anlattı. 
     Arınç, halen kullanılan Meclis ana binasından, yasama ve denetim faaliyeti dışındaki tüm birimleri çıkarmak niyetinde olduklarını da söyledi. 
     Bu proje üzerindeki teknik çalışmaların sürdüğünü bildiren TBMM Başkanı, kesin kararı verdiklerinde kamuoyuna açıklayacaklarını ifade etti. 
     
     DİĞER PROJELER 

     Konuşmasının sonunda gündemlerinde bulunan diğer projelere de değinen Arınç, şunları söyledi ''Önümüzdeki yıl kendi imkanlarımızla içerik, teknik ve yönetim alanında Meclis TV'yi yenileyeceğiz. 
     Aynı şekilde matbaamızda da teknik anlamda yenilemeler yapacağız. 
     Basın ve Halkla İlişkiler Daire Başkanlığımız yeni yılda tanıtım ve iletişim alanında oldukça kapsamlı çalışmalar yapacak. 
     Milli Saraylar Daire Başkanlığımız, milletimizin en önemli kültürel zenginliklerini yaşatmaya ve geliştirmeye devam edeceklerdir. 
     Personel Daire Başkanlığımız 100'e yakın eğitim programı, kurs ve seminer çalışması yapacak. 
     Ve son olarak Avrupa Parlamentolararası Spor Oyunları için girişimlerimiz sürmektedir. 
     Gelecek kuşaklara gurur duyacakları bir Meclis bırakabilirsek, bu, bizim hayatımızın en güzel onuru olacaktır. 
     Herkesin katılımcısı olduğu bir Meclis'le Türkiye daha güzel ve daha huzurlu yönetilecektir.'' Arınç, milletvekillerinin maaşları ile ilgili bir çalışmaları olmadığını bildirerek, ''Ama milletvekillerimizin yaşam koşulları ile her zaman ilgiliyiz'' dedi. 
     Arınç, yeni yasama yılı dolayısıyla düzenlediği basın toplantısında, soruları da yanıtladı. Arınç, milletvekili maaşlarına ilişkin bir soru üzerine, bu konuda yapılan haberlerin ''Hayal mahsulü'' olduğunu, ''Hiç kimseye bir talimat vermediğini ve böyle bir çalışmaları da olmadığını'' ifade etti. 
     Anadolu'da ''Kendi çalıp, kendi oynar'' şeklinde bir deyim olduğunu ifade eden Arınç, sözlerini şöyle sürdürdü 
     ''Hayali bir talimat ortaya çıkarmışlar, sonra biz yorulmayalım diye cevabını kendileri vermişler. Şeyhliği bize verip, kerameti kendileri gösteriyorlar. Böylesine hayali haberlerle bizim yıpranmamız söz konusu olmaz ama, medyanın güvenilirliği ve itibarı çok önemli ölçüde yıpranır. Her sorulana cevap veren bir Meclis Başkanı ve şeffaf bir Meclis yönetimi var. Bunun için birtakım haberleri hayali olarak ortaya çıkarıp bunun altından milletvekillerine yönelik bir mesaj vermenin, kamuoyunda bir infial meydana getirmenin hiç alemi yok. Böyle bir haber tamamen gerçekdışıdır.'' Türkiye'deki ve diğer ülkelerdeki asgari ücretle milletvekili maaşını karşılaştırmanın ''ucuz ve yanlış bir yöntem'' olduğunu kaydeden Arınç, milletvekillerinin görevi, konumu, şartları, seçmenleri ile ilişkilerinin asgari ücretli bir vatandaşın maaşı ile milletvekili maaşını karşılaştırmanın yanlış olduğunu ortaya koyduğunu söyledi. 
     TBMM Başkanı Arınç, bu konuları herkesten daha iyi bildiğini, bu nedenle birilerine talimat vermesine gerek olmadığını belirterek, şunları söyledi 
     ''Bizim ülkemizdeki milletvekillerinin maaşı ile özellikle demokratik ülkelerdeki milletvekillerinin maaşları ve o maaşların yanındaki sosyal imkanları yan yana getirdiğinizde farklı düşüncelere sahip olabilirsiniz. Onların seçmenleri ile ilişkilerinde havayollarını, denizyollarını, demiryollarını kullanmaları, seçim bölgelerinde ofis açıp içinde uzman çalıştırmaları ve buna bağlı olarak pek çok artıları bulunmaktadır. 
     Türkiye'de bu konunun tartışılması bir tarafa, konuşulmasının bile cesaret gerektirdiğini bilen birisi olarak bunları söylüyorum. Ama ben bunları söylemeye devam edeceğim. Milletvekillerimizin maaşları ile ilgili bir çalışmamız yok. Ama milletvekillerimizin yaşam koşulları ile her zaman ilgiliyiz. Her zaman bu konular üzerinde düşünce sahibi olmak bizim görevimizdir. Siyasetçinin maaşının, dokunulmazlıklarının, haklarının Türkiye'de her zaman ilgi odağı olduğunu biliyoruz ve biz de Türkiye'nin şartlarına en uygun şekilde milletvekillerimizin, çalışanlarımızın, asgari ücretlilerimizin gelir dağılımında adalet ve eşitliğin sağlanmasının önemli olduğunu düşünüyoruz.'' 
     
     MİLLETVEKİLLERİNİN KONUT EDİNMESİ 

     TBMM Başkanı Arınç, milletvekillerinin konut edinmeleri ile ilgili bir soruyu yanıtlarken de daha önce bu konuda TOKİ ile bir çalışma yürüttüklerini anımsattı. Bununla ilgili olarak milletvekillerinden gelen 356 yanıtta, milletvekillerinin konut edinme ihtiyacında olduğunu ifade ettiğini, ancak brüt 150 metrekarenin seçmenleri ile çalışmalarında küçük gelebileceği ve düşünülen yerlerin uzak olacağı görüşüyle tereddütlü davrandıklarını anlattı. Bu arada bazı gazetelerin ''Milletvekillerine lojman yapılıyor, şeklindeki canhıraş feryatları''nın ortalığı karıştırdığını ifade eden Arınç, kendilerinin de ortalık durulana kadar beklemeyi ve milletvekillerinin kararlarıyla hareket etmeyi düşündüklerini söyledi. 
     
     MUHAFIZ TABURU GAZİNOSU'NDAKİ SAKAL YASAĞI 

     Bir gazetecinin TBMM Muhafız Taburu Gazinosu'nda ''bir milletvekilinin sakallı misafirine servis yapılmaması''na ilişkin görüşünü sorması üzerine Arınç, bunun bilinen bir şey olduğunu ifade etti. 
     Tabur gazinosunda askeri kuralların geçerli olduğunu belirten Arınç, şunları söyledi 
     ''Bu kurallar içinde sakalı olan arkadaşlarımıza veya misafirlerine başörtüsü ile gelen misafirlere veya milletvekili yakınlarına servis yapılmıyor. Aynı şekilde sakalı biraz uzamış olanlara da servis yapılmıyor. Bu konuyu ben biliyorum. Siz sormasaydınız ben söylemeyecektim ama basınımıza o yiğit ve gayretli basınımıza bir görev düşüyor. Bu konuda ne düşündüklerini açıklıkla, özellikle birinci sayfadan yazsınlar, köşe yazarlarını da göreve davet ediyorum. Böyle bir şeyin TBMM Kampusu içinde olup olamayacağı konusunda kamuoyuna yol göstersinler, yoksa sadece yalın haberi verip buradan sonuca gitmemek dürüst bir davranış olamaz. Bu konuyu biz yıllardır biliyoruz ve yıllardır üzerinde hassasiyet gösterdiğimiz bazı konular olduğu için görmezden geliyoruz. Basınımız 21. yüzyılda, AB ile müzakerelere başlayacağımız bir tarihte ne olması gerektiğini o güzel düşünceleri ile yazarlar ve kamuoyunu yönlendirir, bilgilendirirlerse bundan ayrıca mutlu oluruz. 
     Ancak şüphesiz TBMM halkın meclisidir. TBMM'de içeriye girişle ilgili kurallar da bellidir.'' Arınç, 22. Dönem'in ilk iki yasama yılında önemli reform yasalarını çıkaran TBMM'nin, üçüncü yasama yılında çok daha büyük başarılar kazanacağını söyledi. 
     Arınç, yeni yasama yılında hayata geçirmeyi hedefledikleri ve planladıkları projeler konusunda düzenlediği basın toplantısında, soruları yanıtladı. TBMM'nin performansı nedeniyle ''Avrupa Siyaset Ödülü''nü kazandığını hatırlatarak yeni dönemde de aynı performansı sürdürüp sürdürmeyeceği soran bir gazeteciyi yanıtlayan Arınç, Meclis'i ziyaret eden Avrupalı parlamenter konukların ve görüştükleri yetkililerin, Meclis'in çalışmalarını gıptayla izlediklerini dile getirdiklerini belirtti. Arınç, milletin temsilcisi olarak, özellikle son 2 yılda çok önemli düzenlemelere imza atan TBMM'nin, üçüncü yasama yılında da çok daha büyük başarılar kazanacağını söyledi. 
     Arınç, ''TBMM'de gerçekleştirmeyi düşündükleri projelerin maliyetini ve yeni halkla ilişkiler binasının nereye yapılacağını, Meclis Taburu'nun yerine yapılacaksa taburun ne olacağını'' soran bir gazeteciye, Meclis'te yürütülen verimli çalışmalar nedeniyle tasarruf edildiğini, o nedenle bu yıl yatırımlara daha fazla pay ayıracaklarını ve bunu en yararlı şekilde kullanacaklarını belirtti. Meclis ana binasında 40 yıldır hizmet verildiğini, binanın eskiyen altyapısının yenileneceğini kaydeden Arınç, yeni halkla ilişkiler binası konusunda çalışmaların devam ettiğini, proje somutlaştığında nereye yapılacağı, kaça mal olacağı gibi konuların kamuoyuna duyurulacağını ifade etti. 
     Bir gazetecinin, 2005'i ''Milli Egemenlik Yılı'' ilan ettiklerini anımsatarak, ''2005 AB ile müzakerelerin başlayacağı, egemenliğin paylaşımına giden bir süreç. Meclis, egemenliği paylaşmaya nasıl bakıyor '' sorusunu da yanıtlayan Arınç, egemenlik paylaşımının AB'nin temel felsefesinde yer aldığını vurguladı. AB üyesi bütün ülkelerin, egemenliklerinin bir bölümünü ortak egemenlik adına devrettiklerini vurgulayan Arınç, müzakerelere başlama noktasında olan Türkiye'de bu konunun yeni bir olguymuş gibi tartışılmasının doğru olmadığına işaret etti. 
     Arınç, TBMM'nin AB üyelik sürecinde yürüttüğü diplomasi atağına bundan sonra da devam edeceğini belirterek, ''Parlamenter diplomasi atağımız hiç hız kesmeyecektir'' dedi. 
     Arınç'ın basın toplantısına, TBMM Başkanlık Divanı üyeleri ile Meclis birim yöneticileri de katıldı. 
     
</TEXT>
</DOC>
