<DOC>
<DOCNO> 294223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur27.html </URL>
<DATE> 2004/12/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yargıtay, Birsen Altınbaş davasını bozdu... 
</HEADLINE>
<TEXT>

     Yargıtay 1. Ceza Dairesi, Hacettepe Üniversitesi öğrencisi Birtan Altınbaş'ın 1991 yılında gözaltında ölümü ile ilgili davada, o dönemde Ankara Emniyet Müdürlüğü Terörle Mücadele Şubesi'nde görev yapan 4 polis memuruna verilen 4 yıl 5 ay 10'ar gün ağır hapis cezasını aleyhte bozdu. Yüksek mahkeme, 4 polis memuru hakkındaki beraat kararını ise onadı. 
     Yargıtay 1. Ceza Dairesi, bu davaya ilişkin temyiz incelemesini sonuçlandırdı. 
     Ankara 2. Ağır Ceza Mahkemesi, polis memurları İbrahim Dedeoğlu, Sadi Çaylı, Süleyman Sinkil ve Hasan Cavit Orhan'a, Türk Ceza Kanunu'nun TCK ''adam öldürmek cürümleri'' başlıklı 448. maddesi yollamasıyla ''kastı aşan adam öldürme'' hükmünü içeren TCK'nın 452 1. maddesi uyarınca 8'er yıl hapis cezasına mahkum etmiş, TCK'nın ölüm meydana gelince ceza artırımını öngören 243 2. maddesi uyarınca sanıkların cezalarını 10 yıl 8'er ay hapis cezasına çıkaran mahkeme, daha sonra TCK'nın 463 ve 59. maddelerini uygulayarak sonuç olarak sanıkları 4 yıl 5 ay 10'ar gün ağır hapis cezasına mahkum etmişti. 
     Yargıtay 1. Ceza Dairesi, bu mahkumiyet kararlarını bozdu. 
     Daire, sanıklar hakkında TCK'nın 463. maddesinin uygulanmaması gerektiğine işaret etti. 
     TCK'nın 463. maddesi, ''adam öldürme'' ve ''etkili eylem'' ve ''müessir fiil'' gibi suçlarda fiil birden fazla kişi tarafından işlenmiş, ancak fail belirlenemiyorsa tüm sanıklara verilecek cezada üçte birden yarıya kadar indirim yapılmasını öngörüyor. 
     Yüksek Mahkeme, failin belli olduğuna işaret ederek, yerel mahkemenin uyguladığı bu indirim maddesini yerinde görmedi. 
     Yargıtay 1. Ceza Dairesi, sanıklar Tanser Kayhan, Talip Taştan, Mehmet Kırkıcı ve Muammer Eti'nin beraat kararlarını onadı. 
     Yargıtay'ın bu kararının ardından sanıklar, Ankara 2. Ağır Ceza Mahkemesi'nde üçüncü kez hakim karşısına çıkacaklar. 
     Ankara 2. Ağır Ceza Mahkemesi, daha önce de sanıkları mahkum etmiş, bu kararda Yargıtay'ca usul yönünden bozulmuştu. 
     
     İDDİANAMEDEN 
     İddianamede Birtan Altıntaş'ın Hacettepe Üniversitesi Mühendislik Fakültesi Bilgisayar Bilimleri son sınıf öğrencisiyken, yasadışı bir örgüte üye olduğu iddiasıyla, 9 Ocak 1991'de gözaltına alındığı ve 15 Ocak 1991'de durumunun ağırlaşması sonucu kaldırıldığı Gülhane Askeri Tıp Akademisi'nde öldüğü ifade ediliyordu. 
     İddianamede, sanıkların anlatımları, otopsi tutanakları ve Adli Tıp Kurumu Başkanlığı'nın raporuna göre, sanıkların, Altınbaş'a uyguladıkları şiddettin sonucunda öldüğünün anlaşıldığı kaydediliyordu. 
     
</TEXT>
</DOC>
