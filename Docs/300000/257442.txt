<DOC>
<DOCNO> 257442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur39.html </URL>
<DATE> 2004/07/22/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
Hızlı tren kazası için TCDD Genel Müdürü açıklama yaptı 
</HEADLINE>
<TEXT>

     TCDD Genel Müdürü Süleyman Karaman, İstanbul-Ankara seferini yaparken Sakarya Mekece yakınlarında meydana gelen tren kazasıyla ilgili olarak, ''Bu bölgede trenlerin hızını artırmamıştık. Bu hızla bu kazanın olmaması lazım. Bu normal bir durum değil'' dedi. 
     Karaman, AA muhabirine yaptığı açıklamamada, Mekece yakınlarında Yakup Kadri Karaosmanoğlu ekspresinin diğer trenlerle aynı hızda seyrettiğini, bu bölgede hızlandırılmış trenlerin de hızlarının artırılmadığını söyledi. 
     ''Hızla ilgili bir sorun değil bu'' diyen Karaman, bu hızla tren kazasının olmaması gerektiğini belirtti. 
     Lokomotifin kaza sırasında raydan çıkmadığına işaret eden Karaman, ''Bu kaza normal bir durum olamaz. Böyle bir kaza olmaması lazımdı'' diye konuştu. 
     Kazada çok sayıda ölü ve yaralı olduğunu kaydeden Karaman, eline ölen ve yaralıların sayısı konusunda net bilgileri olmadığını söyledi. 
     Karaman, tren kazasını İzmir'de öğrendiğini, kazanın ardından acilen Ankara'ya döneceğini söyledi. 
     Öte yandan, alınan bilgiye göre, İstanbul-Ankara seferini yapan Yakup Kadri Karaosmanoğlu Ekspresi Sakarya Pamukova Mekece yakınlarında saat 19.45'te kaza yaptı. 4 vagon raydan çıktı. 
     Trenin saat 18.00'de İstanbul'dan hareket ettiği, trende 200'den fazla yolcu bulunduğu belirtildi. 
     Ölü ve yaralıların çoğunluğunun ilk 2 vagonda bulunduğu ifade edildi. 
     
</TEXT>
</DOC>
