<DOC>
<DOCNO> 251677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy01.html </URL>
<DATE> 2004/06/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Mayınlar ve kör edici lazer silahlarına yasaklama... 
</HEADLINE>
<TEXT>

     ''Aşırı Derecede Yaralayan ve Ayrım Gözetmeyen Etkileri Bulunan Belirli Konvansiyonel Silahların Kullanımının Yasaklanması veya Sınırlandırılması Sözleşmesi'nde BKKS yapılan değişiklik ile tadil edilmiş 2. ve 4. protokollerin onaylanmasını uygun bulan yasa tasarısı TBMM'ye sunuldu. 
     Sözleşmenin tadil edilmiş 2. Ek Protokolü, mayınlar, bubi tuzakları ve diğer teçhizatın ayrım gözetmeden kullanımının yasaklanmasını, sivillerin bu silahların etkilerinden korunmasını, mayınlı bölgeler hakkında bilgi verilmesini, BM'nin ve insani amaçları bulunan uluslararası kuruluşların görevlilerinin korunması için gerekli önlemlerin alınmasını öngörüyor. Ek protokolde, 1996 yılında yapılan değişiklikle sözkonusu düzenlemeler uluslararası nitelikte olmayan çatışmaları da kapsar hale getirildi. 
     BKKS'nin 4. Protokolü ise kör edici lazer silahlarının kullanılmasını, bu silahların bir devlete veya devlet olmayan kuruluşlara devrini yasaklıyor. 
     Tasarının gerekçesinde, Sözleşmeye ve ek protokollerine gerekli çekinceler de konularak Türkiye'nin taraf olmasının, geliştirilen uluslararası insancıl hukuk ve teamül kurallarının gerisinde kalmamak açısından yararlı olacağı, ayrıca, sözleşmenin değiştirilmesi yönündeki girişimlere ülke çıkarları çerçevesinde müdahalede bulunma olanağı vereceği ifade edildi. Gerekçede, bunların yanı sıra, taraf olmayan komşu ülkelerin de sözleşmeyi imzalamalarının teşvik edilmesine katkıda bulunabileceği belirtildi. 
     
</TEXT>
</DOC>
