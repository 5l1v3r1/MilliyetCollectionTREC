<DOC>
<DOCNO> 279561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas11.html </URL>
<DATE> 2004/10/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Diş ve dişeti rahatsızlığı sağlığı tehdit ediyor... 
</HEADLINE>
<TEXT>

     Kayseri Diş Hekimleri Odası Başkanı Tülay Tacettinoğlu, diş ve dişeti hastalıklarının, kanser, kronik akciğer ve kardiyovasküler hastalıkları ile ortak risk faktörlerine sahip olduğunu söyledi. 
     Tacettinoğlu, AA muhabirine yaptığı açıklamada, diş ve dişeti hastalıklarının sadece ağız sağlığı ile ilgili olmadığını, bu hastalıkların insan yaşamını tehdit ettiğini belirtti. 
     Dünya Sağlık Örgütü'nce diş ve diş eti hastalıklarının, yaygınlığı ve tekrarlanma oranları bakımından insanların karşılaştığı en büyük sağlık sorunlarından birisi olarak kabul edildiğini ifade eden Tacettinoğlu, ağız sağlığının çürüksüz bir ağızdan daha fazla anlam taşıdığını kaydetti. 
     Toronto Üniversitesi Diş Hekimliği Fakültesi'nde 2003 yılında yapılan bir araştırmanın diş ve diş eti hastalıklarının yol açtığı tehlikeleri ortaya koyduğunu anlatan Tacettinoğlu, şunları söyledi 
     ''Araştırma sonuçlarına göre, çocukların yüzde 60'ında diş ve diş eti enfeksiyonu var ve bu durum büyüme yetersizliğine zemin hazırlıyor. Ağır derecede diş ve diş eti rahatsızlığı olan anne adaylarında düşük yapma riski 8 kat daha fazla. 39-69 yaş grubundaki diş ve diş eti rahatsızlığı olan insanlarda kalp hastalığı görülme riski 3-7 kat, kötü ağız hijyenine sahip olan bireylerin kronik solunum sistemi hastalığına yakalanma riski de 4-5 kat daha fazla. Ayrıca, çocukluk döneminde diş ve diş eti hastalığı bulunanların yüzde 80'i ideal kilosuna ulaşamıyor.'' 
     
     YAŞAM TARZINI ETKİLİYOR 

     Diş ve diş eti hastalıklarının gelişmişlik düzeyi ile ilişkisi olduğunu ve gelişmiş ülkelerde bu hastalıkların görülme oranının daha fazla olduğuna dikkati çeken Tacettinoğlu, bu hastalıkların yol açtığı işgücü kayıplarının yaşam tarzını etkilediğini ve insanların sosyal yaşam kalitesini de düşürdüğünü söyledi. 
     Detaylı bir ağız incelemesinin beslenme bozuklukları, mikrobik enfeksiyonlar, bağışıklık sistemi bozuklukları ve ağız kanserleri gibi birçok hastalığın erken teşhisini sağladığına dikkati çeken Tacettinoğlu, şöyle devam etti 
     ''Dünya Sağlık Örgütü verilerine göre, diş ve dişeti hastalıkları, kanser, kronik akciğer ve kardiyovasküler hastalıkları ile ortak risk faktörlerine sahiptir. Örneğin, beslenme alışkanlıkları birçok ciddi hastalığa davetiye çıkarmaktadır. Diş ve diş eti hastalıkları ise beslenme alışkanlıklarını doğrudan etkilemektedir. Aynı şekilde tütün kullanımı ağız sağlığını olumsuz etkilemekte ve bu durum ağız boşluğunda meydana gelen kanser vakalarına yol açmaktadır. Bu nedenle diş ve diş eti hastalıklarının hayatımızı tehdit etmesini önlemek için ağız hijyenine dikkat etmeliyiz.'' 
     
</TEXT>
</DOC>
