<DOC>
<DOCNO> 288302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun19.html </URL>
<DATE> 2004/11/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Felluce'nin Colan bölgesi hala direniyor... 
</HEADLINE>
<TEXT>

     Irak'ta Felluce'nin direnişçilerin kalesi olarak bilinen Colan semtinde, Amerikan birlikleri ile direnişçiler arasında çatışma çıktığı bildirildi. 
     Amerikan ordusunun kontrölün sağlandığını bildirdiği Colan'da bir caminin yakınlarında çıkan çatışmada can kaybı olup olmadığı bilinmiyor. 
     Bölgeden makineli tüfek ve patlama seslerinin duyulduğu, bazı direnişçilerin caminin arkasındaki binaların çatılarına çıktığı ifade ediliyor. 
     Amerikan ordusu, dün, Colan'ın kontrollerine geçtiğini, bundan sonra Irak güçlerinin camilerin boşaltılması gibi bazı hassas görevleri yerine getireceğini açıklamıştı. 
     Bu arada, Musul'da dün 1 Amerikan askerinin öldürüldüğü bildirildi. 
     Amerikan ordusundan yapılan yazılı açıklamada, askerin hafif silahla açılan ateşte öldüğü kaydedildi. 
     
     BÜYÜK AYETULLAH SİSTANİ BARIŞÇIL ÇÖZÜMDEN YANA 

     Irak'ın önde gelen Şii liderlerinden Büyük Ayetullah Ali Sistani, Amerikan ordusunun günlerdir ateş altında tuttuğu Felluce kentinde ''barışçıl çözüm'' istiyor. 
     Sistani'nin Kerbela'daki temsilcisi Seyid Ahmed Safi, cuma hutbesinde konuşurken, sivillere zarar verecek her türlü faaliyeti kınadı ve ''barışçıl çözüm bulunmasını'' istedi. 
     Temsilci Safi, ''Ayetullah Sistani, yasalara uyularak barışçıl çözüm istiyor. Kente dışarıdan gelen kuvvetler çekilmeli, silah taşımak yasaklanmalı, güvenlik sadece Irak kuvvetlerince sağlanmalı'' diye konuştu. 
     Safi, ''Sistani, bölgeler ve inançlar arasında ayrım gözetmeksizin aynı ilkeli tutumu savunuyor'' dedi. 
     Irak'taki Sünni gruplardan birinin lideri olan Şeyh Mehdi Essümeyde, dün Sistani'yi Felluce saldırısı karşısında sessiz kalmakla suçlamıştı. 
     
</TEXT>
</DOC>
