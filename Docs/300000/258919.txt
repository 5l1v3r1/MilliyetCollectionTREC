<DOC>
<DOCNO> 258919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/aspo.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM İLE YOLA DEVAM 
</HEADLINE>
<TEXT>


Sarı-Lacivertliler'in Başkanı Aziz Yıldırım, Alman teknik adam ile dün 4.5 saatlik toplantı yaptı. Christoph Daum, yanlış anlaşılmalar ve açıklamaları nedeniyle özür dileyince uzlaşma sağlandı 


Yıldırım'ı ikna etti 
FENERBAHÇE Teknik Direktörü Daum'un, Almanya kampında Sarı - Lacivertli yönetim hakkında yaptığı açıklamaların ardından ortalık birbirine girmiş, ipler kopma noktasına gelmişti. Başkan Aziz Yıldırım, şikayetlerini basın yoluyla gündeme getiren Daum ile dün bir araya geldi ve 4.5 saat boyunca baş başa görüştü. Yıldırım, yanlış anlaşılmalar ve açıklamaları nedeniyle kendisinden özür dileyen Alman hoca ile yola devam etme kararı aldı. 

'Ortak nokta bulduk' 
BAŞKAN Aziz Yıldırım ve Daum daha sonra basının önüne çıkarak ortak bir açıklama yaptı. İlk sözü alan Alman teknik adam, "Ben, yönetim kuruluyla sorunları görüşmek yerine, bunları basın yoluyla kendilerine duyurduğum için özür diledim. Bu açıklamalarımla Fenerbahçe Kulübü yönetimi ve taraftarlarını huzursuz etmeyi asla düşünmedim. Bu görüşmemizde beni buna iten nedenleri izah etmeye çalıştım. Konuşarak ortak bir nokta bulduk" ifadelerini kullandı. 

Yanlışlar zinciri 
AZİZ Yıldırım ise bazı yanlış anlaşılmaların yaşandığını dile getirdi. Fenerbahçe Başkanı, "Sayın Daum ile 4 saate yakın konuştuk. Kendisi, kendine göre düşündüklerini bize söyledi. Ama gördük ki, bizim yaptığımız toplantıda, kendisine söylediklerimizi yanlış anlamış. Almanya kampında bunların üstüne, basın mensuplarıyla yaptığı görüşmeler sonucunda yeni yanlış anlaşılmalar da eklenince, kendisini farklı bir noktaya taşımış" yorumunu yaptı. 

'Hatasını biliyor' 
YILDIRIM, Daum'a kulübü yönetme görevinin kendisi ve arkadaşlarına ait olduğunu hatırlattığını da açıkladı. Aziz Yıldırım şunları söyledi "Yönetim kurulunun burayı yönetebileceğini, bunun dışında bir şeye izin vermeyeceğimizi kendisine söyledik. Daum da bunu kabul etti ve hata yaptığını söyledi. Fenerbahçe'de artık, aile içinde olabilecek küçük bir olayı çok büyüterek, değişiklikler yapma devri bitti. Biz Daum'u uzun yıllar için getirdik." 

Neler demişti 
"Almanya'ya gelmeden önce yönetimle yaptığım görüşmeden pek memnun kalmadım. Aziz Yıldırım'ı bir kenara bırakıyorum, bu görüşmeden sonra evime giderken, yöneticilerin de benden memnun olmadığı düşüncesine kapıldım"."Fenerbahçe'de 15 Asbaşkan var"."Başkana yakın olan gazeteciler, başkanın görüşlerini, kendi görüşleri gibi yazıyorlar"."Benim de şerefim ve gururum var. Daha fazla parayla sözleşme uzatmak istediğim iddiaları da yalan"."Başarı nedeniyle kenetlenmek gerekirken, tam tersi yaşanıyor"."Yöneticilerimizin bu maçı Köln sınavı izlemelerini isterdim. Böylece oyuncularımızın kalitesini görürlerdi " WDR televizyonuna yaptığı açıklama ."Kaleci konusunda endişe değil dehşet yaşıyorum. Kaleci almazsak sonumuz kötü olabilir". 

Herkes mutlu ayrıldı 

YUSUF KOBAL 

FENERBAHÇE Burnu'ndaki kritik zirve, açıklandığı gibi tam saatinde, 11.00'de başladı. Kulübün binasına önce Başkan Aziz Yıldırım, yöneticiler Nihat Özdemir, Murat Özaydınlı, Hakan Bilal Kutlualp, Vedat Olcay, İlhan Ekşioğlu ve Ali Yıldırım geldi. Ardından 11.00'e dakikalar kala elinde bir çanta dolusu evrakla Daum göründü. 
Yönetim ile Daum'un kısa süren buluşmasının ardından, gerilimin artmaması adına, Aziz Yıldırım, Nihat Özdemir ve Daum ile birlikte kim olduğu anlaşılamayan sürpriz bir tercüman ayrı bir odaya çekilerek zirveye başladılar. Murat Kuş haber sızmaması için Volkan Ballı ile beraber başka odada beklemeye koyulmuştu. 
Daum'un, Almanya'da yaptığı açıklamaların arkasında durduğu ve "Yöneticiler işime karışmasın. Transferi ben yaparım. Ve sadece Başkan'a hesap veririm" dediği öğrenildi. 500 bin Euro'luk, kendisinin ve ekibinin şampiyonluk primini masaya yatıran Daum'un, federasyon tarafından izin verilmesi halinde iki transfer talep ettiği, ayrıca Rüştü'nün mutlaka alınmasını istediği de bildirildi. Başkan Yıldırım'ın, Daum'un bu taleplerine olumlu yanıt verdiği, "Ama, sen de basının önünde, açıklamalarından ötürü özür dileyeceksin" dediği ileri sürüldü. 
Anlaşan ikili, daha sonra medya önünde söz konusu açıklamaları yaparken, yöneticilerin, Samandıra'ya sadece Başkan'la birlikte gideceği de iddia edildi. Bu arada İdari Menajer Volkan Ballı'nın yetkilerinin de, Daum tarafından belirleneceği ifade edildi. 

Hedef Uslu mu 

DAUM, Almanya'daki basın toplantısında "Asbaşkanlar" derken, sadece bir asbaşkanı kastettiğini söyledi ve "Hakan Bilal Kutlualp ve Murat Özaydınlı ile tartışmam olmadı. Her ikisiyle de son derece iyi anlaşabiliyorum" dedi. Alman hoca, büyük zirvede yer alan Asbaşkan Nihat Özdemir'le de bir sorun yaşamadığı için geriye tek isim kaldı Mahmut Uslu. Uslu da, tatilde bulunduğu için İstanbul'a toplantı için gelmemişti. 

Özaydınlı nerede 

DAUM ile şiddetli bir tartışma yaşayan Asbaşkan Murat Özaydınlı, bu iddiaları yanıtlamak için bile basın açıklamasında yer almadı. MİLLİYET'teki haberi konusunda iki gündür sessiz kalan Özaydınlı dün NTV televizyonuna verdiği demeçte, böyle bir olayın yaşanmadığını ileri sürdü ve "Neden açıklama yapmıyorsunuz " sorusunu, "Başkan yaptı. Fenerbahçe bir kurumdur. Bir kişi açıklama yapar" diye yanıtladı. 

Maden'in iddiası 

MEHMET DEMİRCAN 

KÖLN Fenerbahçeliler Derneği Teknik Menajeri Hakan Maden, gazetemizde de yer alan "Serhat, Fatih, Tuncay ve Servet, Daum'u sevmiyor" açıklamasını kendisinin yaptığını dile getirdi. Maden iddiasının arkasında olduğunu belirterek, "Eminim ki takımdaki birçok futbolcu da aynı görüşü paylaşıyor. Daum kaldığı için şimdi çok üzgünlerdir" diye konuştu. 

Yıldızlar geliyor 

FENERBAHÇE'NİN 1 Ağustos Pazar günü İzmir'de Juventus ile özel bir maç yapması kesinleşti. İtalyan kulübünün, uçak sorununu çözdüğü ve karşılaşma için Türkiye'ye geleceği bildirildi. Bu arada Juventus'un tribünlerin dolması için Nedved, Trezeguet, Zalayeta ve Del Piero gibi yıldızlarını da İzmir'e getireceği bildirildi. 


</TEXT>
</DOC>
