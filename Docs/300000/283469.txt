<DOC>
<DOCNO> 283469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy12.html </URL>
<DATE> 2004/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TÜSİAD "Irak'ta demokratik devmetin inşaası kolay gözükmüyor" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Ömer Sabancı, Irak'ta demokratik bir devletin inşasının kolay görünmediğini belirterek, ''Irak'ta barışın ve istikrarın sağlanması konusunda ABD'nin olduğu kadar bölge devletlerinin de tutumları kritik öneme sahip'' dedi. 
     Boğaziçi Üniversitesi BÜ ve TÜSİAD Dış Politika Forumu'nca, The Marmara Pera Otel'de düzenlenen, ''Irak'ta Savaş ve Türk-İsrail İlişkileri'' konulu konferansın açılışında konuşan Sabancı, Irak'ın geleceği konusunun Türkiye için önemine dikkat çekti. 
     Ömer Sabancı, şunları söyledi 
     ''Irak'ta demokratik bir devletin inşası hiç de kolay gözükmemektedir. Bir taraftan ülkede acilen güvenliğin sağlanması ihtiyacı varken, diğer taraftan güvenliğin sağlanmasını bir ön koşul olarak beklemeden demokrasi yolunda adımların atılması gerekmektedir. Irak'ta barışın tesisi ancak Saddam rejiminin siyasal ve askeri anlamda baskı altında tuttuğu farklı etnik ve dini grupları birarada yaşatabilecek kapasitede bir hükümet sisteminin inşası ile mümkün görünüyor.'' Irak'ta etnik bir çatışmaya imkan vermeden böyle bir sistemin kurulması ve yaşatılmasının sadece Irak için değil tüm bölge için hayati öneme sahip olduğunu vurgulayan Sabancı, böyle bir sistemin inşa edilmemesi durumunda Iraklılar arasında kanlı çatışmaların baş göstermesi, bu çatışmaların bölge ülkelerini de içine çekme tehlikesi bulunduğunu söyledi. 
     Sabancı, ''Öte yandan, sadece Irak'ın sahip olduğu farklı etnik ve dini gruplara ve bu grupların tarihteki çatışmalarına bakarak Irak'ta demokrasinin kurulmasının mümkün olmadığını söylemek de yanlış olacaktır. Bugün farklı etnik gruplara sahip olan Belçika, Kanada, İspanya ve İsviçre gibi ülkelerin istikrarlı demokrasilere kavuşmada başarı sağladığını görüyoruz'' diye konuştu. 
     Ömer Sabancı, Irak'ta varolan etnik farklılıklarla, dini farklılıklar birlikte düşünüldüğünde Iraklıların farklı kimlik unsurlarını birlikte barındırmalarının aslında onları kavgalardan uzak tutacak ve aralarındaki anlaşmazlığı yatıştıracak bir özellik olarak görülebildiğine dikkat çekerek, bu yapıcı özelliklerin etkisinin açığa çıkabilmesi için Irak halkını oluşturan grupların hiçbirinin mağdur edilmemesi ve tek yönlü kazanımlar yolunda cesaretlendirilmemesi gerektiğini anlattı. 
     Irak'ta demokratik bir devletin kurulup kurulmamasının bir tek ülkenin iç dinamiklerinin sonucu olarak ortaya çıkmayacağını ifade eden Sabancı, ''Irak'ta barışın ve istikrarın sağlanması konusunda ABD'nin olduğu kadar bölge devletlerinin de tutumları kritik öneme sahip'' dedi. 
     
     TÜRK İŞADAMLARI VE ŞOFÖRLERİN GÜVENLİĞİ 
     Irak'a ilişkin Türkiye açısından önemli konulardan birinin de Irak'ta ticaret yapan şirketlerin sivil kayıpları olduğuna işaret eden Ömer Sabancı, Türk işadamları ve şoförlerin güvenliğinin henüz sağlanamamış olmasının Türk kamuoyu tarafından izlendiğini dile getirdi. 
     Sabancı, ''Habur sınır kapısının yanı sıra Ovaköy'de ikinci bir sınır kapısının açılması da Irak Geçici Hükümeti ile ticari ve ekonomik ilişkilerimizin gelişmesine olumlu etki yapacaktır'' diye konuştu. 
     
     İSRAİL BAŞKONSOLOSU ARNON 
     Toplantının açılışında konuşan İsrail'in İstanbul Başkonsolosu Amira Arnon da, Türkiye ve İsrail'in bölgede önemli rol oynayan lider ülkeler olduğuna işaret ederek, iki ülke arasındaki ilişkilerin uzun süredir ''stratejik ortaklık'' olduğunu dile getirdi. 
     Arnon, Türkiye'nin yüzünü AB'ye çevirdiğini ve AB'ye giriş konusunda yeni adımlar attığını da dile getirerek, bu ilişkinin de bölge açısından önemli olduğunu söyledi. 
     
</TEXT>
</DOC>
