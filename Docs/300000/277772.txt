<DOC>
<DOCNO> 277772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy09.html </URL>
<DATE> 2004/10/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İsmail Cem, CHP Grubu'nda konuştu Gün yenileşmenin günüdür 
</HEADLINE>
<TEXT>

     YTP Genel Başkanı İsmail Cem, CHP ile birleşmenin Türkiye açısından çok önemli bir başlangıç noktası olacağını belirterek, ''Gün yenileşmenin, Türkiye'yi yenileştirmenin günüdür'' dedi. 
     CHP Genel Başkanı Deniz Baykal, partisinin TBMM Grup toplantısında konuşmasını tamamladıktan sonra, bazı parti yöneticileriyle birlikte salonda bulunan YTP Genel Başkanı İsmail Cem'i kürsüye davet etti. 
     Konuşmasına, partisine yapılan birleşme çağrısı nedeniyle teşekkür ederek başlayan Cem, ''Bizler, hep beraber belirli bir siyaset dünyasının, birlikte verilmiş mücadelelerin, paylaşılmış umutların insanlarıyız'' diye konuştu. 
     Türkiye'nin bugün yenileşme ihtiyacı içinde bulunduğuna dikkati çeken Cem, ''Bu lafta bir yenileşme değil, Türkiye'de bizim siyaset dünyamızın, elbette CHP'nin özünde olan bir yenileşme. Türkiye'yi ileriye götürmek, en zor günlerinde Türkiye'ye sahip çıkmak için birarayla geldik. Gün yenileşmenin, Türkiye'yi yenileştirmenin günüdür'' dedi. 
     Ülkede, ''Akıl karıştıran birçok olay yaşandığını'' belirten İsmail Cem, ''Akla karanın birbirine karıştığı, en gericinin en ilerici sayıldığı ahlak, dürüstlük ve namusluluktan söz etmenin neredeyse gericilik, eskide kalmak olarak değerlendirildiği bir dönemden geçildiğini'' savundu. 
     ''Hep birlikte güzel şeyler yapacaklarına inandığını'' kaydeden Cem, özetle şunları söyledi 
     ''Bir zamanlar bizim ideallerimiz vardı. Ne oldu ideallerimize Türkiye'nin sol, demokrat, çağdaş değerlere sahip çıkan insanları olarak hepimizin idealleri, coşkusu vardı. Özellikle 1980 sonrasında yaşanan ortamda yitirilen ideallerimize tekrar sahip çıkmalıyız. Latin Amerikalı bir devrimcinin dediği gibi, 'Hayali olmayan solcu olamaz'... Elbette hayallerimiz, ideallerimiz olacak. 
     Biz dünya siyaset dünyasında aslında çok büyük bir ortaklığız. Uzun bir yoldan gelmekteyiz. Aynı heyecanları, aynı acıları paylaşmış bir kitleyiz. 12 Mart döneminin acısını birlikte yaşadık. İdamlık hiçbir gerekçesi yokken asılan çocukların acısını birlikte yaşadık. Gencecik işçiler öldürülürken ben 1 Mayıs meydanındaydım. Biz CHP'de müthiş bir mücadele yaşadık. 1972 dönüşümünü hep birlikte gerçekleştirdik, güzellikler yaşadık. Biz aslında çok güçlüyüz, birikimimiz fazla. Biz başaracağız.'' YTP'nin ateşin sınavından başarıyla geçmiş, temiz, dürüst, namuslu bir hareket olduğunu kaydeden İsmail Cem, CHP ile birleşmenin Türkiye açısından çok önemli bir başlangıç noktası olacağına inandığını ifade etti. Cem, konuşmasının sonunda da ''Nazik, ciddi, dikkatli ve düşünceli daveti'' nedeniyle Baykal'a ve tüm CHP'lilere tekrar teşekkür etti. 
     
</TEXT>
</DOC>
