<DOC>
<DOCNO> 277695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun20.html </URL>
<DATE> 2004/10/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Cumhuriyetçilerden Michael Moore'a Oy karşılığı iç çamaşırı .. 
</HEADLINE>
<TEXT>

     ABD'de ''9 11 Fahrenheit'' filmiyle ses getiren yapımcı Michael Moore, Cumhuriyetçi Parti tarafından üniversite öğrencilerine sandığa gitmeleri karşılığında yasadışı olarak iç çamaşırı, makarna ve cips verme teklifinde bulunmakla suçlanıyor. 
     Cumhuriyetçi Parti'nin Michigan Eyaleti Başkanlığı, gençlere rüşvet vermekle suçladığı Moore aleyhinde dört ayrı bölgenin savcılarına suç duyurusunda bulundu. 
     Partinin Eyalet Başkanı Greg McNeilly, ''Seçimlere herkesin katılmasını arzu ederiz, ancak böyle Moore'un yaptığı gibi rüşvetle değil'' dedi. 
     Eyalet yasalarının bir kişinin oy vermeyi kabul etmesi karşılığında herhangi bir şey vermeyi yasakladığı Michigan'da, öğrencileri sandığa çekmek amacıyla üniversite üniversite dolaşan Moore, seçim öncesi turunun ilk ayağında bulunuyor. 
     ABD'nin geleneksel olarak oy vermeye gitmeyen kesimi üniversitelileri sandığa ve Demokrat aday John Kerry'ye oy vermeye davet eden Moore, gençlerin başkanlık yarışında değişiklik yapabileceklerini savunuyor. 
     Michigan'ın Flint beldesinde doğup büyüyen Moore, şimdiye dek bölgedeki 4 büyük üniversiteyi ziyaret ederek, ilk kez oy verecek öğrencilere iç çamaşırı gibi ''şaka hediyeler'' vereceğini açıkladı. 
     Cumhuriyetçi Parti, Moore'un öğrencilere ayrıca temiz bir oda, bir yıl yetecek kadar cips ile makarna teklif ettiğini ileri sürüyor. 
     Bölge savcılarından Maria Miller ise konuyla ilgili yorum yapmaktan kaçındı. 
     
</TEXT>
</DOC>
