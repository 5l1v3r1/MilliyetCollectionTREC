<DOC>
<DOCNO> 269147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo15.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Beşiktaş finalde 

YENİ sezon hazırlıklarını sürdüren Beşiktaş Erkek Basketbol Takımı, İtalya'da katıldığı dörtlü turnuvada Snaidero Udine takımını 78-73 yenerek finale kaldı. Siyah - Beyazlılar gibi çalışmalar için Çizme'yi seçen Fenerbahçe ise, ikinci hazırlık maçında Ukrayna'nın Dinamo Kiev takımına 76-65 yenildi. 

Miniklerimiz yarı finalist 

PARİS'TE yapılan 5. Danone Uluslar Kupası'na katılan miniklerimiz dün yaptığı iki maçı da kazanarak yarı finale çıktı. Metin Tekin'in yönetimindeki Türkiye, ilk maçta ABD'yi 2-0 mağlup etti, ikinci karşılaşmada da ev sahibi Fransa'yı penaltılarla 2-1 geçti. Ekibimiz bugün İspanya, İsviçre ve Güney Afrika ile şampiyonluk mücadelesi yapacak. 

Solberg önde 

DÜNYA Ralli Şampiyonası'na ilk kez dahil olan Japonya Rallisi'nde ikinci günü de Peter Solberg zirvede tamamladı. Subaru'nun Dünya Şampiyonu pilotu Solberg, 20. etap sonunda takipçisi Citroen'den Sebastien Loeb ile arasındaki farkı 1 09 dakikaya çıkardı. Ford pilotu Markko Martin ise üçüncü durumda bulunuyor. 

Joos şampiyon 

KAYSERİ'DE gerçekleşen Dünya Yamaç Paraşütü Şampiyonası, Alman pilot Achim Joos'un şampiyonluğuyla sona erdi. Geçen yılın Dünya Şampiyonu, birinciliği kaptırmazken, Türk pilotlardan Semih Sayır, 4 bin 481 puanla 11. oldu. 

Tuna fırtınası 

TENİSTE 16 Yaş Türkiye Şampiyonası'nda ENKA Kulübü'nden Tuna Altuna çifte birincilik kazandı. İzmir Kültürpark Tenis Kulübü kortlarında düzenlenen şampiyonada tek erkekler finalinde Eren Türkmenler'i 6-1, 6-3 yenen Altuna, Türkmenler ile birlikte katıldığı çift erkeklerde ise finalde Orçun Seyrek-Adem Kumbaracı'yı 6-4, 6-4 yenerek şampiyon oldu. 

Yalçınkaya gururu 

ATİNA Olimpiyatları'nda gümüş madalya kazanan Atagün Yalçınkaya, Kayseri'de davul ve zurnayla karşılandı. Yaklaşık 100 araçlık bir konvoyla Gesi Beldesi'ne giden Yalçınkaya'ya Belediye Başkanı Sami Eker, 10 Cumhuriyet Altını, plaket ve Türk Bayrağı hediye etti. Gesi Vakfı da Yalçınkaya'ya 5 Cumhuriyet altını verdi. 

Bravo Kızılsu 

İSTANBUL'DA dün sona eren Balkan Atıcılık Şampiyonası'nda Büyükler Trap'ta Alp Kızılsu birinci oldu. 137 puanla şampiyonluğa ulaşan Kızılsu'nun ardından Oğuzhan Tüzün ikinci, Bulgar Hristo Angeliev üçüncü sırada yer aldı. Takım sıralamasında ise Türkiye 331 puanla birinciliği elde etti. Skeette ilk üç sırayı Rumen sporcular alırken, takım sıralamasında Türkiye ikinci oldu. 

Üç birincilik 

İSTANBUL'DA başlayan 13. Akdeniz Büyükler Karate Şampiyonası'nın ilk gününde Türk sporcular 3 birincilik elde etti. 70 kilo kumitede Salih Kurnaz ve artı 80 kumitede Yaser Şahintekin ve bayanlarda 55 kilo kumitede Vildan Doğan ilk sırayı aldı. 

Sutopucular galip 

AVRUPA B Sutopu Şampiyonası'nda Türkiye, Polonya'yı 7-5 yendi. Ataköy Olimpik Yüzme Havuzu'nda yapılan şampiyonada millilerimiz bugün Danimarka ile karşılaşacak. 

İstanbulspor'a Skoda çarptı 

MİLLİ maç nedeniyle lige verilen arayı değerlendiren ve Yunan takımlarından Skoda Xanthi'yi konuk eden İstanbulspor 1-0 mağlup oldu. Sarı-Siyahlılar tek golü Carabas'ın ayağından yedi. 


</TEXT>
</DOC>
