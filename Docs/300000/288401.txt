<DOC>
<DOCNO> 288401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur06.html </URL>
<DATE> 2004/11/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İstanbul... Tren, su tankerine çarptı... 
</HEADLINE>
<TEXT>

     Sirkeci-Uzunköprü arasında sefer yapan 81712 sefer sayılı yolcu treninin lokomotifi, Ispartakule mevkiindeki hemzemin geçitte su tankeri ile çarpışma sonucu raydan çıkıp devrildi. Kazada su tankerinin sürücüsü öldü. 
     Lokomotifin arkasındaki 2 vagonun da yan yattığı kazada, su tankeri ise vagonların altında kaldı. 
     Kazada su tankerinin sürücüsü Şükür Güneş 40 hayatını kaybederken, 1 yolcu ile makinist Yakup Kutlu ise yaralandı. 
     Bu arada TCDD yetkilileri, ''kazanın, su tankerinin, ışıklı ve sesli uyarı sistemi olan hemzemin geçitten kırmızı ışıkta durmayarak geçmeye çalışması nedeniyle meydana geldiğini'' bildirdiler. 
     
     ŞEF VE MAKİNİST İYİ 

     Kazada yaralanan şefi ve makinistinin sağlık durumlarının iyi olduğu öğrenildi. 
     Kazanan meydana geldiği Bahçeşehir Beldesi'nin Belediye Başkanı Kemal Aydın, hafif yaralanan makinist Yakup Kutlu ile tren şefi Barbaros Bozacı'nın tedavilerinin belediyeye ait ambulansta yapıldığını söyledi. 
     Aydın, makinist ile tren şefinin daha sonra ifadelerine başvurulmak üzere jandarma karakoluna götürüldüğünü kaydetti. 
     
     RAYDAN ÇIKAN LOKOMOTİFİ İLE VAGONLARININ KALDIRILMASINA ÇALIŞILIYOR 

     İstanbul'da, hemzemin geçitte su tankeri ile çarpışan trenin raydan çıkan lokomotifi ile vagonlarının kaldırılması için çalışmalar sürüyor. 
     Sirkeci'den Uzunköprü'ye giden 81712 sefer sayılı tren, geçirdiği kazanın ardından, içindeki yolcularla birlikte Halkalı Tren İstasyonu'na çekildi. 
     Devrilen lokomotif ile raydan çıkan 2 vagonun kaldırılması için çalışmalar sürdürülürken, hasar görmeyen vagonlar yolcularla Halkalı'dan Uzunköprü'ye doğru yola devam ettirildi. 
     Yetkililer, demiryolundan kontrollü olarak geçişlerin sağlandığını bildirdiler. 
     Bu arada, hemzemin geçitten geçen karayolu trafiğe kapalı bulunuyor. 

     
</TEXT>
</DOC>
