<DOC>
<DOCNO> 275786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/gun06.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
11 yüzyıllık sütun eriyor 
</HEADLINE>
<TEXT>


Sultanahmet'teki Roma sütunu, ilgisizlik nedeniyle yıkılmanın eşiğinde 

ŞENOL DEMİRCİ İstanbul 

Roma İmparatoru 7. Konstantin'in, 10. yüzyılda Sultanahmet'te yaptırdığı 25 metre yüksekliğindeki örme Roma sütunu, ilgisizlik yüzünden yıkılma tehlikesiyle karşı karşıya kaldı. 
Eminönü Belediyesi kontrol mühendislerinin, 25 Şubat 2003 tarihli raporlarında, sütunda doğal şartlardan meydana gelen yıpranmanın son noktaya ulaştığını ve her an yıkılabileceğini belirttikleri ortaya çıktı. 

İhale yapılacak 
Teknik inceleme sonucu hazırlanan raporda şöyle denildi "Tarihi sütunun örme taşları yer yer özelliklerini kaybetmektedir. Sütunun dış yüzeylerinde 15 - 20 santimlik erimeler tespit edilmiştir. Koruyucu ve iyileştirici önlem olmaması nedeniyle bu tehlike artarak devam etmektedir. Tarihi bir mirasın yok olmasına doğru giden tehlikeli durumun bir an önce ve acilen ele alınarak sütunda rekreasyon takviye ve iyileştirme yapılması gerekmektedir." 
Eminönü Belediyesi yetkilileri, 15 yıldır İstanbul Büyükşehir Belediyesi yetkililerine onarım için çağrıda bulunduklarını belirtirken, Büyükşehir yetkilileri de, röleve, restorasyon ve restitüsyon ihalesinin yapılacağını bildirdi. 


</TEXT>
</DOC>
