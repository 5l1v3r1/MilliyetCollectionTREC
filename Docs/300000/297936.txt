<DOC>
<DOCNO> 297936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo05.html </URL>
<DATE> 2004/12/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fenerbahçe'ye 7.5 milyar lira para cezası... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , hakemler Mutlu Çelik, Mustafa Çulcu ve Metin Tokat'a hak mahrumiyeti cezası verdi. 
     Kuruldan yapılan açıklamaya göre Mustafa Çulcu, Disiplin Talimatı'na aykırı beyanatları nedeniyle 22 gün, Mutlu Çelik, Disiplin Talimatı'na aykırı beyanatları ve eylemindeki tekerrürü nedeniyle 40 gün, Metin Tokat da Disiplin Talimatı'na aykırı beyanatları nedeniyle 15 gün hak mahrumiyetiyle cezalandırıldı. 
     
     FENERBAHÇE'YE PARA CEZASI 

     PFDK, Ankaragücü maçında seyircilerin kötü ve çirkin tezahüratları nedeniyle Fenerbahçe Kulübü'ne 7.5 milyar lira para cezası verdi. 
     Kurul, yaptığı toplantıda, Trabzonspor-Çaykur Rizespor, Büyükşehir Belediyesi Ankaraspor-Samsunspor ve Diyarbakırspor-Konyaspor maçlarında, evsahibi kulüplere, talimatlara aykırı hareketleri nedeniyle ihtar cezası verilmesini kararlaştırdı. 
     PFDK ayrıca, Diyarbakırspor-Konyaspor maçında kırmızı kart gören evsahibi takım oyuncularından Cem Yanık'a 3, Yasin Sülün'e 1 maç oynamama cezası verirken, kulüp yöneticisi İsmet Yılmaz'ı 1 ay, kulüp görevlisi Mehmet Bozkuş'u da 1.5 ay hak mahrumiyetiyle cezalandırdı. 

     
</TEXT>
</DOC>
