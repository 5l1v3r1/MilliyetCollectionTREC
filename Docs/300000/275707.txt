<DOC>
<DOCNO> 275707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur14.html </URL>
<DATE> 2004/09/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Önce bırakıldı şimdi yakalanamıyor Pornocu öğretmen 11 aydır kayıp 
</HEADLINE>
<TEXT>

     Ahmet KAYA GAZİANTEP, DHA 
İNTERNET ortamında porno ticareti yaptığı gerekçesiyle Gaziantep ile Bursa'da hakkında açılan davalarda toplam 110 yıl hapis cezası istemiyle yargılanırken serbest bırakılan, daha sonra ise hakkında gıyabi tutuklama kararı verilen 27 yaşındaki Özgen İmamoğlu, 11 aydır bulunamıyor. 
     Bursa'daki özel bir okulda rehber öğretmenlik yapan Özgen İmamoğlu, çocuk pornografisi ve istismarıyla ilgili yürütülen uluslararası Landmark Operasyonu' çerçevesinde, Emniyet Genel Müdürlüğü ve Bursa Emniyet Müdürlüğü'nün ortak çalışmasıyla 2001'in Aralık ayında yakalanmıştı. 
     Evinde çocuk pornografisiyle ilgili çok sayıda CD ve video kaset ele geçirilen İmamoğlu'nun, Bursa ve daha önce görev yaptığı Gaziantep'te çok sayıda çocuğa tecavüz ettiği, çıplak fotoğraflarını çekerek internet üzerinden pazarladığı iddia edilmişti. 
     Sorgulamasının ardından, 28 Aralık 2001'de, Çocukların pornografik görüntü ve resimlerini çekerek internet aracılığıyla satmak, ırza geçme, ırza geçmeye teşebbüs ve sarkıntılık' suçlarından tutuklanan İmamoğlu hakkında, Bursa Cumhuriyet Başsavcılığı'nca açılan davaların yanısıra evinde silah bulundurmak suçu ile birlikte toplam 90 yıl ağır hapis istemiyle dava açıldı. 
     
     GAZİANTEP'TE DE 20 YIL İSTEMİ 
     İmamoğlu hakkında Gaziantep 1'inci Ağır Ceza Mahkemesi'nde açılan davada ise yurt çocuklarından T.A.'ya tecavüz etmek suçundan 15 yıl 6 ay, B.Ş.'ye de tecavüze yeltenmek suçundan 4 yıl 6 ay ağır hapis cezası istendi. 
     
     TARTIŞILAN TAHLİYELER 
     Özgen İmamoğlu hakkında delil yetersizliği ve zanlının delilleri karartma şansının olmadığı gerekçesiyle önce Bursa 4'üncü Ağır Ceza Mahkemesi, ardından da Gaziantep 1'inci Ağır Ceza Mahkemesi'nde ard arda tahliye kararları verilmiş, gelen eleştiriler üzerine dönemin Gaziantep 1. Ağır Ceza Mahkemesi Başkanı Mehmet Ustaoğlu, "Adam ortada. Kanıtlar mahkemede. Serbest bırakılması onun suçlu ya da suçsuz olduğunu göstermez. Eğer, suçlu bulunursa yakalanır ve cezasını çeker'' demişti. 
     Bu arada, İmamoğlu'nun çocuklarla çektirdiği ileri sürülen 5 fotoğraf bir internet sitesinde yayınlanmıştı. 
     
     GIYABİ TUTUKLAMA KARARI ÇIKARILDI 
     Mehmet Ustaoğlu'nun tayininin çıkmasının ardından bu davayı üstlenen Gaziantep 1. Ağır Ceza Mahkemesi Başkanı Süleyman Köse, 5 Kasım 2003'te, Özgen İmamoğlu'nun cezai ehliyetinin olduğu yolundaki raporun gelmesi nedeniyle, Cumhuriyet Savcısı Coşkun Tezen'in gıyabi tutuklama istemini kabul etti. Mahkemenin aldığı tutuklama kararı polise bildirildi ve hem Gaziantep, hem de Bursa mahkemelerince tahliye edilen Özgen İmamoğlu'nun yakalanarak mahkemeye getirilmesi istendi. Ancak, aradan geçen yaklaşık 11 aylık süreye rağmen polis pornocu Özgen İmamoğlu'nu bulamadığı için duruşmalara getiremedi. 
     
</TEXT>
</DOC>
