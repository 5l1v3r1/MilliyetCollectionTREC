<DOC>
<DOCNO> 257127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo11.html </URL>
<DATE> 2004/07/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rüştü'ye müjde, Saviola artık İspanyol 
</HEADLINE>
<TEXT>

     İspanya'nın FC Barcelona takımında oynayan Arjantinli Javier Saviola, İspanyol vatandaşlığına geçerken, kontratı gereği 1.3 milyon Euro daha fazla para almaya hak kazandı. 
     Amerika Kupası için şu anda Arjantin Milli Takımı ile Peru'da bulunan Saviola, turnuva bittikten sonra Barcelona'ya döndüğünde resmen İspanyol vatandaşı olacak. 3 yıl önce Barcelona'ya transfer olan Saviola'nın kontratında İspanyol vatandaşlığına geçmesi halinde 1.3 milyon Euro daha fazla kazanmasının öngörüldüğü öğrenildi. 
     Saviola'nın İspanyol vatandaşlığına geçmesiyle Barcelona'nın AB dışından bir yabancı oyuncu daha almayı düşündüğü belirtiliyor. 
     İspanya'da 3'ten fazla AB dışından yabancı oyuncu oynatamama kuralı bulunurken, Barcelona'da şu anda Ronaldinho, Marquez, Rüştü ve Sylvinho yabancı statüsünde bulunuyor. Bu arada satılık listesinde bulunan Hollandalı futbolcu Kluivert'in İngiltere'nin Newcastle takımıyla anlaşmak üzere olduğu kaydedildi. 
     Öte yandan, İspanya'da geçen sezonun şampiyonu Valencia, kadrosunu İtalyan oyuncularla doldurmaya devam ederken, Fiore ve Corradi'den sonra Di Vaio'yu da transfer etti. Juventus'tan 10.5 milyon Euro bonservis ücreti karşılığı gelen 28 yaşındaki golcü futbolcunun 5 yıllık sözleşme imzalayacağı duyuruldu. 
     
</TEXT>
</DOC>
