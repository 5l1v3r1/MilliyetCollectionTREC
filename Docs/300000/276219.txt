<DOC>
<DOCNO> 276219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko35.html </URL>
<DATE> 2004/09/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bayiler, TEKEL'in sigara bölümüne talip... 
</HEADLINE>
<TEXT>

     Tekel Toptan Satıcıları Derneği TTSD üyelerinin Tekel ihalesi için kurduğu Sigara Üretim Pazarlama A.Ş. SÜPAŞ , Tekel'in sigara ve tütün bölümünün satış ihalesinde teklif verecek. 
     SÜPAŞ Yönetim Kurulu Başkanı Yılmaz Gülahmetoğlu, kurucu üyelerle birlikte düzenlediği basın toplantısında, başkanı olduğu ve Türkiye genelinde 900 ana bayiyi bünyesinde bulunduran TTSD üyelerinin ihaleye çok büyük önem verdiğini, bu nedenle tüm üyeleri temsilen 20 kurucu üye ve 1 trilyon lira sermayeyle SÜPAŞ'ı kurduklarını bildirdi. 
     Türkiye genelinde 17 bin araçla 285 bin noktaya dağıtım yapan TTSD üyelerinin, Tekel'de 500 trilyon liralık bayilikten dolayı süresiz ve kesin, 100 trilyon liraya yakın da güvence teminatı olmak üzere yaklaşık 600 trilyon liralık teminat mektubu bulunduğunu kaydeden Gülahmetoğlu, günlük toplam ciroları 20 trilyonu aşan üyelerin 20 binden fazla kişiye iş imkanı sağladığını söyledi. 
     
     TTSD, İÇKİ BÖLÜMÜNÜ ALAN KONSORSİYUMDA 
     Gülahmetoğlu, TTSD'nin geçen yıl 292 milyon dolara özelleştirilen Tekel'in içki bölümünü alan konsorsiyumun içinde yer aldığını kaydederek, şöyle devam etti 
     ''Peki biz neden Tekel'e talibiz 140 yıllık bir geçmişi olan ve 1925 yılına kadar yabancı şirketler tarafından işletilen Tekel, Atatürk tarafından millileştirilmiştir. Bu durum bizim için çok şey ifade ediyor. Tekel toptan satıcıları olarak bizler, dünyanın en büyük pazarlama ağına sahibiz. Bu gücümüzü biliyoruz ve ona göre hareket ediyoruz. En önemli avantajımız ise Tekel'i çok iyi tanımamızdır. 
     Biz özelleştirmeye karşı değiliz. Hatta bu kurumun bir an önce özelleştirilmesi gerektiğini düşünüyoruz. Biz, Tekel'in bağrından gelen ve bugüne kadar getiren insanlar olarak bu kuruluşa talibiz. Arkamızda üyelerimizin ve 20 bin çalışanımızın gücü var. En iyi teklifi vererek ihaleyi alacağımıza inanıyorum.'' Toplantıda soruları da yanıtlayan Gülahmetoğlu, Tekel'in içki bölümüne sadece 115 üyelerinin talip olduğunu, ancak sigara bölümünün satışında tüm üyelerin yer alacağını belirterek, ''Dolayısıyla dernek üyelerimizle Tekel'i tek başımıza almamız mümkün. İhale sürecinde tabii ki konsorsiyum olabilir. Ancak şu anda tek başımıza girmek istiyoruz'' diye konuştu. 
     
     ''2 MİLYAR DOLAR EDER'' 
     Yılmaz Gülahmetoğlu, ''Sigara bölümü için yapılan ilk ihaleye neden girmediniz '' sorusuna, ''İlk ihale yapıldığında henüz bizim özgüvenimiz gelişmemişti. İçki bölümünü konsorsiyumla aldıktan sonra biz bu işi de yaparız düşüncesiyle SÜPAŞ'ı kurarak Biz şimdi tek başımıza Tekel'i alabiliriz diyoruz'' yanıtını verdi. 
     Tekel'in özelleştirilmesine ilişkin bir soru üzerine Gülahmetoğlu, ''Biz illa da özelleştirilsin demiyoruz. Ama özelleştirilecekse biz talibiz. Yerli mi, yabancı firma mı alsın diye sorarsanız, ben yerli alsın derim. Biz 2 milyar dolar verip, bunu da 5 yıl vade yapmak istiyoruz. Bu rakam önceki ihale rakamının neredeyse 2 katı. Tekel bunu eder. Maliye Bakanlığı'na da bu teklifle gideceğiz'' şeklinde konuştu. 
     Gülahmetoğlu, Tekel'in marka satışıyla ilgili tartışmalara ilişkin olarak da, marka satışının gündeme gelmesine olumlu bakmadıklarını ifade ederek, ''Bu hiç hoş değil. Marka satışı benim görüşüme göre çok zararlı olacak. Atatürk ile millileştirilen Tekel'in yabancı bir Tekel olması tehlikesi doğar'' dedi. 
     
     ''PAZAR PAYINI YÜZDE 70'LERE ÇIKARMAYI HEDEFLİYORUZ'' 
     İhaleyi almaları durumunda işçi çıkarıp çıkarmayacakları sorusunu da Gülahmetoğlu, ''Şu anda bir kişi yerine 4 kişi çalışıyor. Ama yine de biz kimseyi ekmeğinden etmek istemiyoruz. Zaten özelleştirme sürecinde gerekli işten çıkarmalar oluyor. Dolayısıyla biz alırsak böyle birşey yapmamıza gerek kalmayacak'' diye yanıtladı. 
     Gülahmetoğlu, Tekel'in sigara ve tütün bölümünü almaları halinde şu anda yüzde 40'ın altında olan Tekel'in payını yüzde 70'lere çıkarmayı hedeflediklerini kaydederek, şöyle konuştu 
     ''Çünkü pazarda yabancıların hakimiyeti gittikçe artıyor. Raflarda çok sayıda yabancı sigara varken, Tekel'in ancak 3-4 çeşit ürününü bulabiliyoruz. Öncelikle üretilmeyen sigaraları üreteceğiz. Vatandaş sigara istiyor, bulamıyor. Biz ihaleyi alırsak vatandaşa sunamadığımız Tekel 2001, kısa Tekel 2000 gibi sigaraları üreteceğiz. Ayrıca Avrupa'da aranan Türk tütününü iyi bir stratejiyle tanıtarak, yurtdışındaki pazarlara açılmak istiyoruz.'' ''İç pazarda satılan Tekel sigaralarının kalitesi yabancılara ve ihraç edilenlere göre düşük. Bu konuda neler yapacaksınız '' sorusu üzerine ise Gülahmetoğlu, Tekel'in tüm ürünlerinin kalitesinin yüksek ve aynı düzeyde olduğunu, ancak son dönemlerde özellikle Çin'den gelen Tekel ambalajlı kaçak sigaraların kalitesinin düşük olduğunu söyledi. 
     
</TEXT>
</DOC>
