<DOC>
<DOCNO> 288550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun18.html </URL>
<DATE> 2004/11/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erakat Filistin seçime hazır... 
</HEADLINE>
<TEXT>

     İsrail ile görüşmelerden sorumlu Filistinli Bakan Saib Erakat, Filistin'in seçimlere hazır olduğunu ve bu seçimlerin, program dahilinde yapılması halinde bölge barışı için bir fırsat olacağını söyledi. 
     Erakat, bu sabah ölen Filistin lideri Yaser Arafat'ın mezarı başında dua etti ve ardından gazetecilerin sorularını cevapladı. 
     Seçimlerin yapılması için Amerikan Başkanı George Bush'a ve uluslararası topluma seslenen Erakat, İsrail'e baskı yapılmasını istedi ve ''İsrail'in barışa hazır olması gerekir'' dedi. 
     Erakat, İsrail'in hayır demesi halinde bölgede asla çözüm olamayacağını belirtti. 
     Arafat'ın danışmanlarından Nebil Ebu Runeyda da, yeni liderlerin terörist faaliyetler karşısında alacakları tavrın sorulması üzerine, ''Yol haritası belli. Arafat'ın çizdiği yolda barış koşulları belli. Ama İsrailliler barış istemiyor. Amerikalılar da ortada yok. Dün burada toplanan binlerce Filistinli bir mesaj verdi. Eğer bu mesaj iyi algılanırsa her şey kolaylaşacak'' dedi. 
     Runeyda, Arafat'ın her zaman Filistin'in lideri olarak kalacağını sözlerine ekledi. 
     
</TEXT>
</DOC>
