<DOC>
<DOCNO> 275127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur07.html </URL>
<DATE> 2004/09/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Ne ararsan var Bıçaklama, paylaşılamayan sevgiliye yumruk... 
</HEADLINE>
<TEXT>

     Neşet KARADAĞ ADANA, DHA 
ADANA'da 27 yaşındaki Volkan Nardalı ile 22 yaşındaki Orhan Tanak, flört ettikleri 20 yaşındaki N.Ö. için birbirlerine girdi. N.Ö.'nün gözünden yumruklandığı kavgada, yeni sevgili Nardalı bıçaklandı, diğer sevgili Tanak tutuklandı. 
     Konya Selçuk Üniversitesi İletişim Fakültesi'nde öğrenim gören N.Ö. yeni sevgilisi Volkan Nardalı'yla evinde buluşurken uzun süredir flört ettiği Orhan Tanak, bunu duyup çılgına döndü. Orhan Tanak önceki gece saat 23.00'te sevgilisinin evine gitti. Zili çalıp içeri giren Tanak, "Sen nasıl gece yarısı bir erkeği eve alırsın '' diyerek kızla tartışmaya başladı. Tartışmaya Volkan Nardalı da karışınca kavga çıktı. 
     İki sevgiliden Tanak, mutfaktan aldığı bıçağı Nardalı'nın sol kolunun altına sapladı. Nardalı kanlar içinde yere yığılırken, sevgililerini ayırmaya çalışan N.Ö. de gözünden yumruklandı. Apartman sakinlerinin ihbarı üzerine olay yerine gelen polisler, yaralı Nardalı'yı Özel Başkent Hastanesi'ne götürürken, N.Ö. ile Tanak da gözaltına alındı. 
     Hastanede tedavi altına alınan zanlı Nardalı, polise verdiği ifadesinde, "Sevgilimle otururken, sevgilimin eski sevgilisi eve geldi. Tartışırken beni bıçakladı'' dedi. İfadesini ardından Nöbetçi 3'üncü Sulh Ceza Mahkemesi'ne sevk edilen Tanak ise tutuklandı. Tanak'ın tutuklandığını öğrenen N.Ö. sevgilisine sarılıp "Sevgilim üzülme'' diye gözyaşı döktü. 
     
</TEXT>
</DOC>
