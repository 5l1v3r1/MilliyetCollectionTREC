<DOC>
<DOCNO> 257975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/bnba.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in yüzü değişiyor 
</HEADLINE>
<TEXT>


LA Lakers, Bryant'la anlaşmasına rağmen, O'Neal'i takas ederek kaosun içine girdi. Martin'in imzasıyla Denver'in güçlenmesi, Utah'ın Mehmet ve Boozer'i alması transfere damgasını vurdu 

NBA'e yakın plan METE AKTAŞ 


NBA'de 1 - 13 Temmuz arasında transfer görüşmelerin yapıldığı ve 14 Temmuz'dan itibaren de resmi imzaların atılmaya başlandığı transfer döneminde ilk haftayı geride bıraktık. Bu sürece damgasını vuran olayların başında L.A Lakers'ın Shaquille O'Neal'ı, Miami Heat'e takas edişi ve Kobe Bryant'ın 136 milyon dolar karşılığında 7 yıllığına Lakers ile yeniden anlaşması vardı. Önemli gündem maddelerinden biri de New Jersey Nets'in All - Star forveti Kenyon Martin'in, 92.5 milyon dolar karşılığında Denver Nuggets'a imza atmasıydı. 

Miami sınıf atladı 
Transfer döneminin henüz başında olsak da bu boğucu yaz döneminden Miami Heat ve Denver Nuggets'ın en k rlı takımlar olarak ayrılacağını söyleyebiliriz. 2003 - 04 sezonunda genç kadrolarıyla Play - Off'a girmeyi de başararak taraflı tarafsızın herkesin sempatisini kazanan Heat ve Nuggets yaptıkları transferlerle artık konferanslarında iddialı takımlar haline geldiler. 
Miami, Lamar Odom ve Caron Butler gibi iki yeteneği kaybetmesine rağmen, sağlıklı olduğunda durdurulması olanaksız olan O'Neal'ı alarak Doğu'nun zirvesi için Detroit ve Indiana'dan sonra en iddialı takım haline geldi. 
Denver ise hem kadrosunu korudu, hem de Kenyon Martin gibi ligin en atletik forvetlerinden birini kadrosuna dahil ederek ön alanını güçlendirdi. 
Utah Jazz da, Carlos Boozer ve Mehmet Okur gibi iki genç ve yetenekli uzunu Cleveland ve Detroit'ten kopartmayı başararak transferin bir başka k rlı takımı olarak göze çarpıyor. Ama herkesin merakla beklediği bir takım var ki, o da Houston Rockets. Takas yoluyla ligin sayı kralı Tracy McGrady'i Orlando'dan alan Rockets, artık Batı'nın en dominant pivotu olan Yao Ming ile birlikte ligin en korkutucu uzun - kısa ikilisine sahip oldu. 

LA Lakers'ın işi zor 
En büyük hasarı yaşayan takımlar ise Lakers, New Jersey ve Cleveland oldu. Lakers her ne kadar Kobe Bryant ile yeniden anlaşma sağlayarak derin nefes alsa da, Shaq'in eksikliğini fazlasıyla arayacak. Sarı - Mor'luların doldurması gereken sadece Shaq'in 58 numara ayakkabıları değil, aynı zamanda 2.16 ve 155 kiloluk dev adamın gidişiyle bomboş kalan pota altı olacak. 
New Jersey Nets ise 2002 ve 2003'de, NBA Finali oynamasındaki büyük pay sahiplerinden Kenyon Martin'i 3 adet 1. tur draft hakkı karşılığında Denver'a göndererek boynuna yağlı ilmiği kendisi geçirip, altındaki iskemleye de tekme atmış oldu. Power forvet Carlos Boozer'la 40 milyon dolara prensipte anlaşan Cavaliers, sözlü anlaşma yaptığı bu oyuncunun Utah'ın 68 milyon dolarlık teklifini kabul etmesiyle ortada dımdızlak kalıverdi. 


</TEXT>
</DOC>
