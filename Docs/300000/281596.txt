<DOC>
<DOCNO> 281596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo24.html </URL>
<DATE> 2004/10/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Galatasaray, Ata'nın huzuruna çıktı... 
</HEADLINE>
<TEXT>

     Galatasaray Spor Kulübü'nün kuruluşunun 100. yılı kutlamaları çerçevesinde sarı-kırmızılı kulübün önde gelen isimleri Ata'nın huzuruna çıktı. 
     Kulüp başkanı Özhan Canaydın, yöneticiler, teknik direktör Georghe Hagi, futbol takımı kaptanı Bülent Korkmaz, eski başkanlar, milletvekilleri, iş ve siyaset dünyasının önde gelen isimlerinden oluşan heyet, bugün Anıtkabir'i ziyaret etti. 
     Özhan Canaydın başkanlığındaki heyet, Atatürk'ün mozolesi başındaki saygı duruşunun ardından kabrine çelenk bıraktı. 
     Daha sonra Anıtkabir Özel Defteri'ni imzalayan başkan Canaydın, şu görüşlere yer verdi 
     ''Aziz Ata'm, Cumhuriyetimizin kurucusu olarak bıraktığın mirasın spordaki temsilcisi olarak bizler kuruluşumuzun 100. yılını kutlamanın kıvancıyla huzurunuzdayız. Cumhuriyetin Galatasaraylı evlatları, Avrupa'nın en değerli kupalarını ilk kez ülkemize getirerek ulusumuzu gururlandırmış ve tüm spor dünyasının hayranlığını kazanmıştır. 
     Düşüncelerinin ve vasiyetinin sarsılmaz uygulayıcıları olarak huzurunuzda saygıyla eğiliyoruz. Ruhun şad olsun Aziz Ata'm.'' 
     
</TEXT>
</DOC>
