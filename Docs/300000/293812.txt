<DOC>
<DOCNO> 293812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko47.html </URL>
<DATE> 2004/12/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
SEKA'nın 2004 beklenen zararı 67 trilyon lira... 
</HEADLINE>
<TEXT>

     TBMM KİT Komisyonu'nda, özelleştirme kapsamında bulunan SEKA ile Acıpayam Selüloz Sanayi ve Ticaret A.Ş'nin hesapları ele alındı. 
     SEKA Genel Müdürü Hamza Cantemir, kurumun zararının temelinde, kağıt ithalatının serbest bırakılması ve teknolojik yatırımların yapılmamasının yattığını söyledi. 
     Cantemir, Komisyon'u bilgi verirken, 1936 yılında İzmit'te kurulan ve 10 bin ton üretimle işe başlayan SEKA'nın özelleştirme kapsamına alındığı 1998 yılında üretiminin 617 bin tona ulaştığını anlattı. 
     Türkiye'de bugün 34'ü özel, 2'si SEKA'nın olmak üzere 2.3 milyon ton kapasiteye sahip 36 kağıt-karton fabrikası bulunduğunu belirten Genel Müdür Cantemir, ''Türkiye'nin kağıt sektöründe üretimde 28'nci, tüketimde 21 sırada'' olduğunu bildirdi. 
     Şirketin mali durumuna ilişkin de bilgi veren Cantemir, 2002 yılında yaşanan mali krizin etkisiyle zararın 97 trilyon lira olarak gerçekleştiğini söyledi. Cantemir, 2003 yılında zararın 161 trilyon liraya yükseldiğini, bunun 74 trilyon lirasının özelleştirme nedeniyle ve yıl içinde emekli olan personele ödenen kıdem tazminatından kaynaklandığını vurguladı. Cantemir, 2004 yılında beklenen zararın ise 67 trilyon lira olduğunu kaydetti. 
     Cantemir, SEKA'nın özellikle İzmit işletmesinin teknoloji bakımından oldukça eski olduğunu ifade ettiği konuşmasında, fabrikalarında 20 yıldır bazı idame yatırımların dışında modernizasyon ve rehabilitasyon yatırımları yapılamadığını dile getirdi. 
     ''Bu durumun, yeni teknolojiyle üretilmiş ithal mamüller karşısında pazarlamada darboğaz yarattığını'' vurgulayan Genel Müdür, elektrik fiyatlarının yüksek oluşunun da maliyetlerini olumsuz yönde etkilediğini bildirdi. Devlet kuruluşlarına olan borçlarına gecikme cezası uygulaması yüzünden, borç yüklerinin arttığına dikkati çeken Cantemir, özelleştirme programına alınmalarından dolayı kalifiye işçi sıkıntısı çektiklerini de sözlerine ekledi. 
     
     KOMİSYON ÜYELERİ NE DEDİ 
     SEKA Genel Müdürü Hamza Cantemir'in sunuş konuşmasının ardından söz alan CHP'li komisyon üyeleri, özelleştirme kapsamına alınan kuruluşların her nedense sürekli zarar eder hale geldiğini belirterek, ''Özelleştirmenin kucağına düştün mü herşey bitiyor. Sattık sattık geriye ne kaldı Ahı gitmiş vahı kalmış kuruluşların biz nesini konuşacağız'' diyerek, özelleştirmenin kuruluşları bilerek yok ettiğini ileri sürdüler. 
     AK Parti'li üyeler ise dünyanın değişmekte ve bu değişime ülkelerin de ayak uydurmakta olduğunu, özelleştirmenin de bu kavram içinde algılanması gerektiğini söyledi. AK Pari'li üyeler, özelleştirmenin Türkiye'nin başına yük olduğunu ve bu yükün altından kalkamadığını ifade ederek, 10 kişinin çalışacağı yerde 50 kişinin çalıştırılarak kamu kuruluşlarını zarar ettirildiğini ve Türkiye'nin özelleştirmede geç kaldığını bildirdiler. 
     
     GENEL MÜDÜRÜN CEVABI 
     Genel Müdür Cantemir, komisyon üyelerinin sorularını cevaplandırırken, SEKA'nın Balıkesir işletmesinin Albayrak Anonim Şirketi'ne satıldığını, ancak Selüloz İş Sendikası'nın satışın iptali davasında, yürütmenin durdurulması kararının çıktığını anlattı. 
     SEKA'nın zararının temel sebebleri arasında kağıt ithalatının serbest bırakılması ve fabrikaların teknolojik yatırımlarının yapılamaması olduğunu kaydeden Cantemir, ayrıca Türkiye'de odunun metreküp fiyatının çok pahalı olduğunu söyledi. 
     Özelleştirmeden ne kadar gelir elde edildiği sorularını da cevaplandıran Cantemir, kuruluşun satılan fabrikalarından Özelleştirme İdaresi'nin kasasına 83 milyon dolar girdiğini ifade ederek, SEKA'nın Kastamonu Cide ilçesinde satışa sunulan arsalarından 402 bin dolar, Zonguldak Çaycuma ilçesindeki iki ayrı satıştan 405 bin dolar ile 55 bin dolar gelir elde edildiğini açıkladı. 
     
</TEXT>
</DOC>
