<DOC>
<DOCNO> 261534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun12.html </URL>
<DATE> 2004/08/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Irak'ta şimdi de İranlı bir diplomat kaçırıldı 
</HEADLINE>
<TEXT>

     İranlı bir diplomatın Irak'ta kaçırıldığı ve rehin alındığı iddia edildi. 
     El Arabiya televizyonunda yayımlanan video kasette, İranlı diplomat olduğu iddia edilen sakallı bir rehine gösterildi. 
     Kimliği Feridun Cihani olarak açıklanan kişinin, kameraya doğru konuştuğu, ancak sesinin işitilemediği belirtildi. 
     Görüntülerde ayrıca, Cihani'nin pasaportu ve İran'ın Kerbela konsolosluğu yetkilisi olduğunu gösteren kimlik yer aldı. 
     El Arabiya, rehin alma eylemini yapan ''Irak'taki İslam Ordusu'' adlı grubun, Cihani'yi mezhepler arası savaş provokatörü olmakla suçladığını ve İran'ı, Irak'ın içişlerine karışmaması yönünde uyardığını kaydetti. 
     Eylemcilerin Cihani'ye yönelik herhangi bir tehditte bulunmadıkları ve talep öne sürmedikleri belirtildi. 
     
     İRAN DOĞRULADI 

     İran'ın Bağdat Büyükelçiliği, Irak'ta İranlı bir diplomatın kaçırıldığını doğruladı. 
     İran televizyonunun Bağdat muhabirinin verdiği haberde, İran'ın Bağdat Büyükelçiliği'nin diplomatın kaçırıldığını doğruladığı bildirildi. 
     Haberde, İran'ın Irak hükümetiyle vardığı anlaşmaya göre Kerbela kentinde konsolos olarak görevlendirilen Feridun Cihani'nin çarşamba günü başkent Bağdat'tan Kerbela kentine giderken kaçırıldığı kaydedildi. 
     El Arabiya televizyonunda yayımlanan video kaset görüntülerinde, kimliği Feridun Cihani olarak açıklanan kişinin pasaportu ve İran'ın Kerbela konsolosluğu yetkilisi olduğunu gösteren kimlik de yer almıştı. 
     El Arabiya, rehin alma eylemini yapan ''Irak'taki İslam Ordusu'' adlı grubun, Cihani'yi mezhepler arası savaş provokatörü olmakla suçladığını ve İran'ı, Irak'ın içişlerine karışmaması yönünde uyardığını kaydetmişti. 
     
</TEXT>
</DOC>
