<DOC>
<DOCNO> 274149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/axspo01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ı ter bastı 
</HEADLINE>
<TEXT>


1- Başkan Demirören, soluğu tesislerde aldı. Bosque ile toplantı yaptı... 2- Carew'in yerine yeni golcü alınması tartışıldı. Hoca görüşe sıcak baktı... 3- Juanfran masaya yatırıldı, İspanyol oyuncunun uyarılması kararlaştırıldı... 

BİLAL MEŞE 


Yönetim el koydu 
SEZON başından bu yana kaybettiği puanlar nedeniyle zirve yarışından uzaklara düşen Beşiktaş'ta, kötü gidişi durdurabilmek için Başkan Yıldırım Demirören kolları sıvadı. Demirören dün Ümraniye Tesisleri'ne gelerek Futbol Komitesi Başkanı Kıvanç Oktay, Teknik Direktör Del Bosque ve menajer - futbolcu Tayfur Havutçu ile toplantı yaptı. Beşiktaş Başkanı, son gelişmeleri masaya yatırıp, İspanyol teknik adamdan durum değerlendirmesi yapmasını istedi. 

Carew bilmecesi 
BÜYÜK umutlarla transfer edilen Norveçli yıldız John Carew'in bir türlü patlama yapamamasının nedenleri masaya yatırıldı. Valencia'nın golcü futbolcuyu sık sık sakatlanması nedeniyle sattığı iddiaları keyifleri kaçırdı. Teknik Direktör Del Bosque'nin ara transferde golcü alınmasına sıcak baktığı bildirildi. Bu arada geldiği günden bu yana bekleneni bir türlü veremeyen İspanyol futbolcu Juanfran'ın da uyarılması kararlaştırıldı. 

Operasyon sesleri 
ÜMRANİYE Tesisleri'ndeki kritik zirvede devre arasında operasyon yapılması konusunda da ilginç kararlar alındı. İdeal on birin henüz netleşmiş olmamasına karşın halen forma şansı bulamayan oyuncuların durumu da masaya yatırıldı. Demirören, oynama şansı olmayan isimleri ara transferde göndermek istediğini bildirdi. Del Bosque de bu öneriye sıcak baktı. Liste başına şimdiden Veysel ve Berkant'ın alındığı öğrenildi. 

Gözü Florya'da 

DİZİNDEKİ sakatlığı nedeniyle Japonya'daki futbol macerasına nokta koyan İlhan Mansız'ın, Galatasaray'ın kapısını çaldığı iddia edildi. Beşiktaş'tan ikinci kez ret yanıtı alan golcü futbolcuya, Sarı - Kırmızılılar'dan da olumsuz yanıt geldiği öğrenildi. Galatasaray'ın, ağır sakatlığı nedeniyle İlhan'ın görüşme önerisini geri çevirdiği bildirildi. 

Şartlı 'Evet' 

BEŞİKTAŞ Yönetimi, Futbol Federasyonu'nun Ümit Milli Takım'ın 8 Ekim'deki Kazakistan sınavını İnönü Stadı'nda oynatma teklifini şartlı olarak kabul etti. Futbol Federasyonu'na A Milli Takım'ın tüm maçlarını Şükrü Saracoğlu'nda oynatması nedeniyle tepkili olan yönetim, Ukrayna veya Arnavutluk maçının İnönü'de oynanması konusunda söz aldı. 

Ankara alarmı 

Gözler yıldızlarda 
SÜPER Lig'in ilk 6 haftasında galibiyet yüzü göremeyen Beşiktaş, B.B.Ankaraspor sınavına bileniyor. Ümraniye Tesisleri'nde dün çift antrenman yapan Siyah - Beyazlılar'da gözler sakat futbolculara çevrildi. Derbi maçta sakatlanan Carew ve Sergen düz koşu yaparken, kaleci Cordoba antrenmana katılmadı. İbrahim Akın ise takımla birlikte hazırlıklara başladı. 

Tümer Metin'e uyarı 
SABAH çalışmasında önce Pancu ardından da Kaan Dobra'yı sakatlayan Tümer tepki çekti. Del Bosque, tecrübeli futbolcudan daha sakin olmasını istedi. Futbol Komitesi Başkanı Kıvanç Oktay, takımın en kısa sürede beklenen seviyeye geleceğini iddia etti. Oktay, "Pes etmedik, etmeyeceğiz. Del Bos-que ve oyuncularımıza güvenimizi ilk günkü gibi koruyoruz" dedi. 


</TEXT>
</DOC>
