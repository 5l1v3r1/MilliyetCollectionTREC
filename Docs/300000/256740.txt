<DOC>
<DOCNO> 256740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun11.html </URL>
<DATE> 2004/07/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gül AB ve bütün dünya Kıbrıs'ta verdiği sözlerle sınanacaktır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs Türk halkına uluslararası camia tarafından verilen sözlerin yerine getirilmesi gerektiğini ifade ederek, ''Avrupa Birliği ve bütün dünya unutmasın ki, verdikleri sözlerle hepsi sınanacaktır'' dedi. 
     Gül, KKTC'de 20 Temmuz Barış ve Özgürlük Bayramı kutlama etkinlikleri çerçevesinde Dr. Fazıl Küçük Bulvarı'da düzenlenen törende yaptığı konuşmada, Türkiye ve KKTC'nin Kıbrıs sorununun çözümü için samimiyetle gayret gösterdiğini ifade ederek, Kıbrıs Türklerinin üzerine düşeni yaptığını ve BM çözüm planına ''evet'' dediğini kaydetti. 
     Kıbrıs Rum kesiminin ise devlet eliyle yürütülen ''hayır'' kampanyası sonucu BM planını reddettiğini hatırlatan Gül, Rum tarafının böylece Kıbrıs Türkleriyle yeni bir ortaklık ve eşitlik istemediğini gösterdiğini belirtti. 
     KKTC'nin bölgesinde barış ve huzurun simgesi olacağını vurgulayan Gül, Türkiye'nin her zaman Kıbrıs Türk halkının yanında olacağını söyledi. 
     
</TEXT>
</DOC>
