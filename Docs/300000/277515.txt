<DOC>
<DOCNO> 277515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur06.html </URL>
<DATE> 2004/10/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kızını öldüren babaya töre indirimsiz ceza 
</HEADLINE>
<TEXT>

     Özgür CEBE DİYARBAKIR, DHA 

DİYARBAKIR'da manken olma hayaliyle evden kaçan kızını Kötü yola düştüğü' gerekçesiyle kafasından kurşunlayarak öldüren baba Hıdır Kaçmaz 30 yıl, suç ortağı oğlu Erkan Kaçmaz ise 11 yıl 8 ay ağır hapis cezasına çarptırıldı. Ablasını öldüren sanık Erkan Kaçmaz, daha önce de aynı cezaya çarptırılmış, ancak sanığın Çocuk Mahkemesi'nde yargılanması gerektiği görüşüyle Yargıtay cezayı bozmuştu. 
     2 yıl önce Bismil İlçesi'ndeki evinden kaçıp Diyarbakır'da mankenlik ajansına başvuran Pınar Kaçmaz 20 , Kötü yola düşmüş. Bu kızdan bize hayır yok' diyen babası Hıdır Kaçmaz 48 ile azmettirdiği kardeşi Erkan Kaçmaz 19 tarafından kafasından kurşunlanarak öldürüldü. Eşi Aysel Kaçmaz'a kızını öldüreceğini söyleyen baba Hıdır Kaçmaz, Diyarbakır'da bulduğu kızı Pınar'ı sokakta takip etti. Takip edildiğini fark eden Pınar, yol üstündeki bir kuaför salonuna sığındı, ancak peşinden giren babası kızını dışarı çıkardı. Bu sırada tetiği çeken Erkan Kaçmaz'ın silahının ateş almaması sonucu kurtulan Pınar Kaçmaz, tekrar kaçmak istedi. Babası ve erkek kardeşinin kovaladığı Pınar, ayağı takılıp düşünce Erkan Kaçmaz 1 el ateş etti. Baba Hıdır Kaçmaz da kızının kafasına yakın mesafeden 3 el ateş edip öldürdü. Sanıklardan önce Erkan Kaçmaz yakalandı ve polisteki sorgusunda ablasını kafa, göğüs ve sırtından vurarak öldürdüğünü söyledi. Ancak otopside genç kızın vücudunda mermi izi bulunmayıp sadece kafasından kurşunlandığı belirlenince, o zaman yaşı 17 olan kardeşin yalan söylediği anlaşıldı. Firari baba Hıdır Kaçmaz'ın gıyabında yargılandığı Diyarbakır 3'üncü Ağır Ceza Mahkemesi'ndeki davada da Erkan Kaçmaz cinayeti babasıyla işlediğini itiraf etti ve 11 yıl 8 ay hapse mahkum oldu. Ancak karar Yargıtay'da sanığın olay tarihinde 18 yaşından küçük olduğu ve Çocuk Mahkemesi'nde yargılanması gerektiği görüşüyle bozuldu. Geri dönen dosya hakkında Çocuk Mahkemesi de sanığın 11- 15 yaş grubunda bulunmadığı gerekçesiyle görevsizlik kararı verdi. 
     
     SON DURUŞMADA YİNE REDDETTİ 

     Bunun üzerine sanık Erkan Kaçmaz, bu sürede yakalanarak yargılanmaya başlayan babası Hıdır Kaçmaz'la birlikte dün Diyarbakır 3'üncü Ağır Ceza Mahkemesi'nde yeniden hakim karşısına çıktı. Karar duruşmasında son sözü sorulan baba Hıdır Kaçmaz, "Olay günü Mersin'deydim. Kendi adıma cep telefonu hattı aldım. Telefon bayisine sorabilirsiniz. Bunu araştırın. Oğlumun aleyhime verdiği ifadeler çelişkilidir. Ben bu olaya karışmadım'' diyerek suçlamayı reddetti. Oğlu Erkan Kaçmaz ise ablasıyla ilgili dedikoduların yayılması üzerine cinayeti işlediklerini, ancak pişman olduğunu belirtti. 
     Kısa bir ara veren mahkeme heyeti, cinayetin baba-oğul tarafından işlendiğini belirtti. Mahkeme, Kasten adam öldürmek' suçundan yargılanan baba Hıdır Kaçmaz'ı önce ömür boyu hapse mahkum etti. Mahkeme sanığa Töre indirimi' diye bilinen ve henüz yürürlüğe girmeyen yeni TCK'da kaldırılan Ağır tahrik indirimi' uygulamadı. Ancak mahkeme sanık babanın basit tahrik altında cinayeti işlediğine kanaat getirerek ömür boyu hapsi 30 yıl hapse çevirdi. Mahkeme baba Kaçmaz'ın Mersin'de işlediği bir cinayet nedeniyle 7 yıl yattığı cezaevinden kızını öldürmeden 4 ay önce Şartla Salıverme Yasası'ndan faydalanarak serbest kaldığını gözönünde bulundurarak, 30 yıl hapis cezasını infazında hiçbir indirim yapılmadan çekeceğini de karara geçirdi. 
     Mahkeme abla katili Erkan Kaçmaz hakkındaki kararında da diretti. Sanığı önce ömür boyu hapis cezasına çarptıran mahkeme, sanığın olay tarihinde yaşının küçük olması ve cinayeti babasının azmettirmesi sonucu işlemesi nedeniyle ilk kararda olduğu gibi 11 yıl 8 ay ağır hapis cezasına mahkum etti. 

     
</TEXT>
</DOC>
