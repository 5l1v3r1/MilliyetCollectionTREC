<DOC>
<DOCNO> 267385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo19.html </URL>
<DATE> 2004/08/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Özdemir Her geçen hafta takım oturuyor... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, deplasmanda Kayserispor karşısında elde ettikleri galibiyetle takımın ligdeki çıkışını sürdürdüğünü ifade ederek, ''Her geçen hafta takım oturuyor'' dedi. 
     Kayserispor ile yaptıkları maçın en sevindirici yönünün, Fenerbahçe'nin çok sayıda gol pozisyonuna girmesi olduğunu kaydeden Özdemir, şunları kaydetti 
     ''Rakibimize kendi sahasında sadece bir gol pozisyonu verip, 2-0 gibi net bir skorla sahadan galip ayrılmak sevindirici. Kayserispor ligin yeni ekibi. Maç saatindeki hava sıcaklığı sergilenen futbolu etkiledi. Maçın en sevindirici tarafı, çok gol pozisyonuna girmemizdi. Bunlar da maçı izleyenlere büyük zevk veriyor. İyi gidiyoruz. Her geçen hafta takım daha da yerine oturuyor. Oyun sistemi de kısa zamanda oturacak.'' 
     
     ''STADIMIZA GALİBİYETLE DÖNMEK İSTİYORUZ'' 

     Nihat Özdemir, bir aylık bir aradan sonra Kadıköy'de çıkacakları maçta, Avrupa Şampiyonlar Ligi ilk maçındaki Sparta Prag mücadelesinde taraftarlarına güzel bir galibiyet sevinci yaşatmak istediklerini söyledi. 
     Kayserispor maçını sahalarının bakımı nedeniyle deplasmanda yaptıklarını hatırlatan Özdemir, ''Kendi sahamızdaki son maçımızı ligde Samsunspor ile oynadık. Bu maçın ardından kendi sahamızdaki ilk karşılaşma Şampiyonlar Ligi'ndeki Sparta Prag maçı. Taraftarımız bir aylık bir aradan sonra takımı Kadıköy'de izleyecek. Onların bu özlemini güzel bir galibiyetle dindirmek ve stadımıza galibiyetle dönerek Şampiyonlar Ligi'ne iyi bir başlangıç yapmak istiyoruz'' şeklinde konuştu. 
     
     ''KAYSERİSPOR YÖNETİMİNE TEŞEKKÜR EDİYORUZ'' 

     Özdemir, Kayserispor Kulübü Yönetim Kurulu'na, dünkü maçın Kayseri'ye alınmasında gösterdiği duyarlılık nedeniyle teşekkür etti. 
     Yönetim kurulu ve bütün kulüp yetkililerinin Kayseri'de kendilerine çok büyük yakınlık gösterdiğini kaydeden Özdemir, maçın da aynı şekilde centilmenlik içinde geçtiğini kaydetti. 
     
</TEXT>
</DOC>
