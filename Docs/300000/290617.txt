<DOC>
<DOCNO> 290617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun07.html </URL>
<DATE> 2004/11/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İran, Uranyum zenginleştirme faaliyetlerini askıya alıyor... 
</HEADLINE>
<TEXT>

     İran, uranyum zenginleştirme faaliyetlerini yarından itibaren askıya alıyor. 
     Dışişleri Bakanlığı sözcüsü Hamid Rıza Asefi, bugün düzenlediği basın toplantısında, ''Biz verdiğimiz her sözü tuttuk, tutmaya devam edeceğiz. Birçok ülke gibi iki yüzlü davranmayacağız ve yarından itibaren uranyum zenginleştirme çalışmalarımızı askıya alacağız'' dedi. 
     Uranyum zenginleştirme çalışmalarının sürekli olarak durdurulmasının söz konusu olmadığını ve bu yöndeki teklifleri reddedeceklerini söyleyen Asefi, ''Nükleer silah peşinde değiliz. Bizim savunma doktrinimizde nükleer silahlara yer yoktur. Nükleer silaha sahip olmadığımızı söylüyorsak bu korktuğumuz için değildir'' diye konuştu. 
     Uluslararası Atom Enerjisi Ajansı UAEA Yönetim Kurulu'nun 25 Kasım'da yapacağı toplantıda İran aleyhine bir karar çıkacağını sanmadıklarını belirten Asefi, ABD'nin, Avrupa ülkeleri ve ajansla vardığı mutabakattan rahatsız olduğu için İran hakkında temelsiz ve yalan iddialara başvurduğunu söyledi. 
     
     HARAZİ-POWELL GÖRÜŞMESİ SÖZ KONUSU DEĞİL 
     Asefi, Irak ile ilgili Mısır'ın Şarm El Şeyh kentinde yapılacak toplantıda İran Dışişleri Bakanı Kemal Harrazi'nin, ABD Dışişleri Bakanı Colin Powell ile görüşmesinin söz konusu olmadığını bildirdi. 
     Sözcü, Amerikan yönetiminin Irak siyasetine itirazlarını dile getirmek için bütün güçleriyle bu toplantıya katılacaklarını belirtti. 
     İran vatandaşlarının Irak'taki güvenlik sorunu çözülünceye kadar bu ülkeye gitmemesi gerektiğini söyleyen Asefi ayrıca, ''Irak'ta terörist eylemlerde bulunan kişilerin İran üzerinden sızdığı'' yolundaki iddiaları kanıtlayacak belgeler bulunmadığını kaydetti. 
     
</TEXT>
</DOC>
