<DOC>
<DOCNO> 257266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/spor/yozer.html </URL>
<DATE> 2004/07/22/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Savunma S.O.S veriyor 
</HEADLINE>
<TEXT>



Galatasaray'ın son iki yıl içindeki kazandığı hastalık, belli ki yine yakasından düşmeyecek. Takımın savunma anlayışı yerlerde sürünüyor. Orta alan, savunmasına hiç yardım etmiyor. Banik Ostrava'nın her iki yarıda geliştirdiği her atak, Galatasaray kalesinde gol pozisyonu oldu. Özellikle arkaya atılan toplar, Sarı - Kırmızılı savunmayı acemi bir görüntüye soktu. Defans paniği Banik Ostrava karşısında insanı ürpertiyordu. Ama tabii ki Petre, Orhan Ak ve Suat ile Hakan Ünsal'dan oluşan bu dörtlü böyle kalmayacak. Song ve Bülent takviyesi de olacak. Yine de bu savunmaya deparı yüksek bir oyuncu lazım. Yoksa bu sıkıntıyı çok yaşar. 
Aslan, Ostrava önünde ilk golü yedikten sonra daha diri gözüktü, iyi mücadele etti. Ancak bu mücadele sadece 20 dakika sürdü. Maç sonuna kadar da idare etmeye çalıştı. 90 dakika bittiğinde Galatasaray'ın futbol görüntüsü şimdilik ümit vermedi. Oyun disiplinsizliği ve futbol başıbozukluğu en üst düzeyde. 
Conceicao futbolu biliyor ama henüz eski futboluna ulaşmasına çok var. Ve dünkü görüntüde Galatasaray'ın en büyük silahı kimse şaşırmasın, yine Hakan Şükür'dü. Elbette Necati'nin geçen yıl göze çarpan ve bu yıl da yükselişte olan performansı dikkat çekiciydi. Başka akılda kalan pek birşey yoktu. 


</TEXT>
</DOC>
