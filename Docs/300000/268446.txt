<DOC>
<DOCNO> 268446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko25.html </URL>
<DATE> 2004/09/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ayakkabıcılar okul alışverişini bekliyor... 
</HEADLINE>
<TEXT>

     Konya Ayakkabıcılar Odası Başkanı Hasan Uzman, kışlık ayakkabı siparişlerinde geçtiğimiz yıla göre yüzde 10 oranında azalma olduğunu söyledi. 
     Uzman, Konya'nın, ayakkabı üretiminde Türkiye'nin önemli merkezlerinden biri olduğunu belirterek, geçtiğimiz ay Konya'da gerçekleştirilen fuarda kışlık ayakkabı modellerinin tanıtıldığını anımsattı. 
     Fuarda, istenilen başarının elde edilemediğini belirten Uzman, ''Özellikle yabancı alım heyetleriyle iş bağlantıları noktasında ilişki kurulamadı. Konyalı firmalar sadece Türkiye'nin bazı bölgelerinden kışlık sipariş alabildi'' dedi. 
     Firmaların aldıkları siparişlerini hazırlamaya başladığını belirten Uzman, şunları söyledi 
     ''Kışlık ayakkabı siparişlerinde geçtiğimiz yıla göre yüzde 10 oranında bir azalma oldu. Her yıl kış sezonuna girerken bir canlılık yaşanırdı. Ancak sektör, canlılığı bu sezon yaşayamadı. Yılda 100 milyon çift ayakkabı kapasitesine sahip Konya'daki işletmeler 60 milyon çift ayakkabı üretiyor.'' Okulların açılacak olmasının ise sektöre umut verdiğinin altını çizen Uzman, ''Okul alışverişleri tam olarak başlamadı. Önümüzdeki iki haftalık dönemde satışların artacağına inanıyoruz'' diye konuştu. 
     
</TEXT>
</DOC>
