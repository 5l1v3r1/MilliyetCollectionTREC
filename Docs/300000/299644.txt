<DOC>
<DOCNO> 299644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur56.html </URL>
<DATE> 2004/12/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sedyeden düşürülen kadın komaya girdi 
</HEADLINE>
<TEXT>

     Adıyaman'ın Gerger İlçesi'nde, doğumun ardından tekrar sancıları tutan bir kadın, kaldırıldığı Kahta Devlet Hastanesi'nde sedyeden düşürülünce beyin travması geçirdi. Adıyaman Devlet Hastanesi'nden Gaziantep Üniversitesi Tıp Fakültesi'ne kaldırılan kadının sağlık durumu ciddiyetini koruyor. 
     AA muhabirinin edindiği bilgiye göre, 16 Aralık 2004 tarihinde Gerger'deki evinde rahatsızlanan 8 çocuk annesi Zeytin Yeşilkaya 40 , eşi Ali Yeşilkaya tarafından önce Gerger Sağlık Ocağı'na, ardından Kahta Devlet Hastanesi'ne götürüldü. Gece 03.00 sıralarında gerçekleşen doğumun ardından, Yeşilkaya çifti tekrar Gerger'deki evlerinde döndü. Ancak, sabah 07.00 sıralarında tekrar rahatsızlanan Zeytin Yeşilkaya, yeniden Kahta Devlet Hastanesi'ne kaldırıldı. Ambulanstan sedye ile indirilen Zeytin Yeşilkaya, sedye ile servise götürülürken merdivenden düşürüldü. Sağlık görevlileri tarafından servise götürülen Zeytin Yeşilkaya, burada yapılan ilk müdahalenin ardından Adıyaman Devlet Hastanesi'ne kaldırıldı. Adıyaman Devlet Hastanesi'nde kontrolden geçen ve tomografisi çekilen Yeşilkaya, gebelik zehirlenmesi ve beyin travması teşhisi ile Gaziantep Üniversitesi Tıp Fakültesi'ne sevk edildi. 
     Gaziantep Üniversitesi Tıp Fakültesi'nde beyin travması teşhisi ile yoğun bakıma alınan Zeytin Yeşilkaya'nın sağlık durumunun hala ciddiyetini koruduğu bildirildi. 
     Zeytin Yeşilkaya'nın eşi Ali Yeşilkaya, AA muhabirine şunları anlattı 
     ''Doğum sancıları çeken eşimi, 16 Aralık'ta Kahta Devlet Hastanesi'ne götürdük. Burada eşim bir bebek dünyaya getirdi. Ancak, eve gittikten sonra rahatsızlanınca tekrar aynı hastaneye getirdik ve sedye ile acil servise götürülürken sedyeden düşürüldü ve başını beton zemine çarptı. Bu sırada, ben kucağımda bebek olduğu için eşime yardımcı olamadım. 
     Durumu ağırlaşan eşimi buradan Adıyaman Devlet Hastanesi'ne, daha sonra da Gaziantep Devlet Hastanesi'ne getirdik. Eşim, halen Gaziantep Üniversitesi Tıp Fakültesi Hastanesi'nde yoğun bakım ünitesinde yatıyor ve şuuru da kapılı. Eşimin hayatından endişe ediyorum.'' Zeytin Yeşilkaya'nın eşi Ali Yeşilkaya, babası Hacı Abuzer, kardeşleri Mehmet ve Sait Yeşilkaya'nın hastane bahçesinde bekleyişleri sürerken, aile hastayı sedyeden düşüren Kahta Devlet Hastanesi'ndeki görevliler hakkında suç duyurusunda bulunacaklarını ve dava açacaklarını belirttiler. 
     
</TEXT>
</DOC>
