<DOC>
<DOCNO> 260689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/siyaset/asiy.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
38 ölüyle yola devam 
</HEADLINE>
<TEXT>


Tren faciası için verilen gensoru önergesi, TBMM gündemine alınmadı. AKP'li Bayraktar'a göre, kazanın nedeni kem gözler 

ANKARA Milliyet 


CHP'nin, 38 kişinin ölümüyle sonuçlanan hızlandırılmış tren faciasından dolayı Ulaştırma Bakanı Binali Yıldırım hakkında verdiği gensoru önergesi, dün olağanüstü toplanan genel kurulda AKP milletvekillerinin oyuyla TBMM gündemine alınmadı. İstifa çağrılarına tepki gösteren Yıldırım, "kıskananların husumet ve garezinden" yakınırken, AKP Grubu adına konuşan İstanbul Milletvekili Nusret Bayraktar, "Kazanın nedeninin kem gözlerin nazarı olduğunu" söyledi. 

Meclis tekrar tatilde 
TBMM'de yapılan oylamaya 493 milletvekili katıldı. Milletvekillerinden 319'u "ret", 171'i "kabul" yönünde oy kullandı, bir milletvekili çekimser kaldı, 2 oy da mükerrer sayıldı. Oylamada, AKP'den 48 milletvekili oy kullanmadı. CHP'den 7 milletvekili ile Bağımsız İstanbul Milletvekili Yaşar Nuri Öztürk oylamaya katılmadı. Kabul oyu veren AKP Şanlıurfa Milletvekili Yahya Akman, "Benim oyum kesinlikle rettir ama aceleye geldi, dalgınlıkla kabul oyu kullanmış, kabule basmışım" dedi. Gensorunun TBMM gündemine alınması reddedilince Meclis tekrar tatile girdi. 

'Facia geliyorum dedi' 
CHP Genel Başkanı Deniz Baykal, "İki makinistin tutuklanması ve rayların yapılmasına rağmen hızlı tren projesinin rafa kaldırılmasının suçluluk itirafı olduğunu" bildirdi. 
Baykal, "4 Haziran'da başlayan projeye geçen 2 ayda, para harcamadan, altyapı yapmadan 7 saatlik yolculuğu 5 saate indirmenin sonucu, 38 cenazedir" dedi. Uzmanların, "yapmayın, kaza geliyor" uyarılarının dikkate alınmadığını anlatan Baykal, "Makinistler eşleriyle helalleşerek işlerine gittiler. Bu, göz göre göre 'geliyorum' diyen bir facia, kaza bunun neresinde " diye sordu. Baykal, şöyle devam etti 
"Tüm deliller kaldırılarak olay sıfırlandı. Kara kutu nerede, kimin elinde, kimse bilmiyor. Yargının elinde olmalı. Üzerinde oynandı mı, oynanmadı mı, belli değil. 38 kişi öldü. 2 makinist tutuklu, yolu da tamir ettiniz. Hızlı tren uygulamasına neden devam etmiyorsunuz Olayın sorumlusu 2 makinist ise 2 yeni makinisti koyun tekrar başlatın da bir görün, olabiliyor mu, olamıyor mu Bu, suçluluğun itirafıdır." 

'İlahi tecelli' 
Baykal, istifasını istediği Yıldırım'a, "İnsana değer veriyorsanız bu noktada istifa etmeyeceksiniz de ne zaman istifa edeceksiniz Kaç insanın daha ölmesi gerekiyor Demiryolu faciası yetmiyor da başka nerede facia arıyoruz " diye sordu. 
AKP Grubu adına konuşan Bayraktar'ın sözleri yadırgandı. Hükümetin güzel icraatı karşısında "kem gözler" olduğunu öne süren Bayraktar, "Güzellikler karşısında ne derler 'Allah kem gözlerden saklasın' derler. Bu olay kem gözlerin nazarıdır. İlahi tecelli bu şekilde tecelli etmiştir" diye konuştu. 

'Husumet ve garez' 
Eleştirileri yanıtlayan Yıldırım, "Hiçbir kaza siyasi çıkar sağlamanın malzemesi olmamalıdır. İstedik ki tren hiç gecikmesin, demiryollarımız çağın ihtiyaçlarına cevap versin, saatte 250 km hız yapan trenler yanında bizim trenlerimiz 40 km. hız ile gitmesin. Yıllardır demiryollarını iyileştirmek için hiçbir iş yapmayan, kişilerin bu kaza üzerine demiryolları hakkında konuşabildiklerini gördük. Kendilerinin yapamadıklarını yapanlara nasıl bir husumet ve garez duygusu taşıdıklarını gördük" diye konuştu. 
Baykal'a katılarak dünyada "hızlandırılmış tren" diye bir şey olmadığını kabul eden Yıldırım, "Ama ülkemizdeki demiryolu sisteminin de dünya literatüründe yeri yoktur. Dünyada 140-160 km olan ortalama tren hızı Türkiye'de 55 km'dir" dedi. 

Notlar 

Yıldırım'ın kürsüdeyken ellerinin heyecandan titrediği, su içerken bardağı iki eliyle tutmak zorunda kaldığı, ellerinin titrediği belli olmasın diye kürsüyü iki yanından sıkıca kavradığı görüldü.TBMM Başkan Vekili İsmail Alptekin, AKP Kütahya Milletvekili Halil İbrahim Yılmaz için bir dakikalık saygı duruşunda bulunulmasını istedi. CHP lideri Baykal da tren kazasında ölen 38 vatandaşı TBMM'de saygıyla andıklarını söyledi.Başbakan Recep Tayyip Erdoğan, görüşmelere de, oylamaya da katılmayıp AKP Genel Merkezi'nde çalışmayı seçti.Önergenin reddedilmesiyle Yıldırım, kendisini tebrik eden AKP'lilere, CHP'yi şik yet ederek, "Ne yapıp ettiler, beni sinirlendirdiler, dayanamadım" dedi. 

Ağar Kazaya şov ve cehalet neden oldu 

DYP Genel Başkanı Mehmet Ağar, "Bu cinayetin hesabının TBMM'de gensoru, hatta bu da yetmez sorumlular hakkında Meclis soruşturması yoluyla sorulması gerekirdi" dedi. Tren faciasını "cinayet" olarak niteleyerek, hızlı trene kimsenin karşı olmadığını söyleyen Ağar, "Kaşla göz arasında Sultan Hamit devrinden kalan raylar üzerinde hızlandırılmış tren diye bir ucube icat etmeye kalktılar ve bu icat milletin hayatıyla oynama sonucunu getirmiştir. Şov merakı ile cehalet bir araya gelince ortaya çıkan facia, milletin felaketi haline gelmiştir" dedi. 

Yabancı uzmanlar da 'hız' dedi 

ANKARA Milliyet 

Kazadan sonra olay yerinde inceleme yapan Alman, Güney Koreli, Hollandalı ve İspanyol uzmanlar araştırmalarını tamamladı. Hazırlanan ön raporlara göre, kazaya hız sınırının aşılması ve ani fren yapılması neden oldu. 
Yabancı heyetlerin hazırladığı raporlar, kazadan hemen sonra TCDD teknik ekibinin oluşturduğu ön raporu doğruladı. Buna göre, hazırlanan 4 ayrı raporda da "hız" vurgusu yapıldı. Zemin ve altyapının livreye uygun olduğu kaydedilen raporlarda, hız sınırının aşıldığı ve ani frenin vagonların raydan çıkarak savrulmasına neden olduğu belirtildi tren veya rayla ilgili herhangi bir teknik sorunun bulunmadığı ifade edildi. 
Bu arada TCDD yönetimi hızlandırılmış tren seferlerini durdurma kararı için bağımsız heyetin çalışmalarını tamamlamasını bekleyecek. 

Bölgeden 20 km'yle geçilecek 

SAKARYA DHA 

TCDD Genel Müdür Yardımcısı Erol İnal, kapanan Haydarpaşa - Ankara hattının, 2 gün içinde yeniden ulaşıma açılacağını söyledi. İnal, dün Pamukova'da yaptığı açıklamada, demiryolunun kapalı olması nedeniyle istasyonlarda binlerce ton yük biriktiğini kaydetti. Kapalı olan hattın açılması için çalışmaların devam ettiğini belirten İnal, kurulan Bağımsız Bilim Kurulu'nun çalışmalarını tamamlaması halinde, 2 gün içinde hattın açılabileceğini ifade etti. İnal, "Önce gümrüklerde bekleyen yüklerin sevkiyatını yapacağız. Haydarpaşa'da 14 bin ton yük var. Eskişehir ve Ankara'da da yaklaşık 25 ton yük bekliyor" dedi. Kazanın meydana geldiği 183. km'de değiştirilen ray ve traverlerin geçici olduğunu, daha sonra yenileneceğini belirten İnal, hattın açılması halinde trenlerin buradan 20 km hızla geçeceğini söyledi. 

CHP Katliama davet artık bitsin 

ANKARA Milliyet 

CHP Merkez Yönetim Kurulu MYK tarafından görevlendirilen komisyonun hızlandırılmış tren kazası konusunda hazırladığı raporda, "Bilgisiz ve sorumsuz bir işletmecilik anlayışı ile 140 yıllık kurumu yönetmeye kalkanların facianın asıl sorumlusu oldukları" belirtildi. Raporda, "Hızlandırılmış tren adı altında sürdürülen 'katliama davet' uygulamasına derhal son verilmesi" gerektiği kaydedildi. Raporda, şu görüşlere yer verildi "Bunca insanın ölümüne ve yaralanmasına yol açan Ulaştırma Bakanı Binali Yıldırım ve TCDD Genel Müdürü Süleyman Karaman, yüzleri kızarmadan koltuklarında oturmaktadırlar. TCDD bünyesinde, facianın asıl sorumlularının oluşturduğu sözüm ona komisyonlarda, faturanın 2 makinist ve bir şefe yüklenmesi bir diğer açık kanıttır." 


</TEXT>
</DOC>
