<DOC>
<DOCNO> 289601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur18.html </URL>
<DATE> 2004/11/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Komiser yardımcısını bıçakladılar .. 
</HEADLINE>
<TEXT>

     Hatay'ın İskenderun İlçesi'nde 3 genç, önce tartıştıkları kişiyi, ardından kendilerini yakalamaya çalışan komiser yardımcısını bıçakla yaraladı. 
     İlçe Emniyet Müdürlüğü'nden alınan bilgiye göre, Sahil Caddesi Kıyı Oteli önünde meydana gelen olayda, A.G 16 , R.A 16 ve Ö.Ş 17 , tartıştıkları Ali Tallik'i 19 bıçakla yaralayarak kaçtılar. 
     İskenderun Yenişehir Karakolu'nda görevli Komiser Yardımcısı Dinçsever Kalkan, kaçan saldırganları yakalamak için 500-600 metre koşarak ara bir sokağa girdi. Burada saldırganlar Komiser Yardımcısı Dinçsever Kalkan'ı göğsünden bıçakla yaraladılar. 
     Yetkililer, saldırgan 3 gencin yakalanarak gözaltına alındığını, Komiser Yardımcısı Dinçsever Kalkan ile diğer yaralı Ali Tallik'in Devlet Hastanesi'nde tedavi altına alındığını bildirdiler. 
     Olayla ilgili soruşturma devam ediyor. 
     
</TEXT>
</DOC>
