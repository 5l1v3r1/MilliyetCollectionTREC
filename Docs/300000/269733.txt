<DOC>
<DOCNO> 269733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko15.html </URL>
<DATE> 2004/09/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
5 bin Euroluk araba Perşembe piyasaya çıkıyor 
</HEADLINE>
<TEXT>

     Fransız Renault şirketinin çok iddialı bir projesi olan yeni modeli "Logan", perşembe günü Romanya'da piyasaya çıkıyor. "5 bin euroluk araba" olarak sunulan ve geçen hafta Kapadokya'da ilk yol denemesini yapan "Logan", kasım ayında İstanbul'da düzenlenecek otomobil sergisinde tanıtılacak. 
     Renault'nun Romanya'daki yan kuruluşu Dacia tarafından üretilen "Logan" modelinin, özellikle Orta Avrupa, Türkiye, Ukrayna ve Rusya için düşünüldüğü belirtiliyor. 
     Lüksemburg'da yayınlanan Tageblatt gazetesine göre, "modern ve güvenilir" bir aile arabası olarak planlanan "Logan" arabası, geçen cuma ve cumartesi Kapadokya bölgesinde ilk yol denemesini yaptı. 
     "Logan" modeli konusunda bilgi veren, Dacia ve Renault'un Türkiye'deki faaliyetlerinden de sorumlu olan Renault Uluslararası Operasyonlar Direktörü Luc Alexander Menard ise, "Logan"ın Ortadoğu, Asya ve Latin Amerika'da da satılacağını söyledi. 
     Luc Alexander Menard, "Logan"ın Rusya ve İran'da da montajının yapılacağını, İran'daki tesisin 2006'da faaliyete geçeceğini söyledi. Menard yeni modelin, Eylül 2005 itibariyle 35 ülkede pazarlanmasının öngörüldüğünü anlattı. 
     Bu arada, Renault'nun yeni modelinin, Kasım ayında İstanbul'da düzenlenecek olan otomobil sergisinde de tanıtılacağı belirtildi. Bu arada, Aralık 2003'den beri Türkiye'de varlık gösterdiği kaydedilen Dacia'nin, Nisan 2003'de Türkiye'de lanse ettiği Solenza modelinden şimdiye 
     kadar 7 bin adet sattığına dikkat çekildi. 
     
</TEXT>
</DOC>
