<DOC>
<DOCNO> 261560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonsiy04.html </URL>
<DATE> 2004/08/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sarıgül CHP'nin içinde bulunduğu durumdan vazife çıkarttım 
</HEADLINE>
<TEXT>

     Şişli Belediye Başkanı Mustafa Sarıgül, bugüne kadar siyasal hayatında başaramadığı hiçbir projeye asla imza atmadığını söyledi. 
     Mustafa Sarıgül, ziyaretlerde bulunmak için geldiği Trabzon'da, havaalanında yaptığı açıklamada, ''Karadeniz Bölgesi'ni arkasına alanların sırtının hiçbir zaman yere gelmeyeceğini'' ifade ederek, ''Bugüne kadar siyasal hayatımda başaramadığım hiçbir projeye asla imza atmadım. Türkiye'nin dört bir yanında başlattığımız halk hareketi, Karadeniz'de de çok önemli noktalara ulaşacaktır. Başarılı olmadığım yerde asla durmam. Başarı için varım'' diye konuştu. 
     CHP'nin içinde bulunduğu durumdan vazife çıkarttığını belirten Sarıgül, şunları söyledi 
     ''İstiyorum ki CHP şahlansın. CHP güçlendikçe laik ve demokratik Türkiye şahlanacaktır. Benim mücadelem, CHP'nin yapılacak ilk kurultayında sadece genel başkan değil, Türkiye Cumhuriyeti'nin yeni başbakanını çıkarmaktır. Gücümüzü halkımızdan, esin kaynağımızı CHP örgütünden, ilkelerimizi de Ulu Önder Atatürk'ten alıyoruz. Karadeniz'e, uyuyan devi uyandırmaya geldim. Buradan bütün ülkemize ulaşacak mesajımıza, bütün ulusumuz cevap verecektir.'' Sarıgül, daha sonra Trabzon Havaalanı'ndan, uzun bir araç konvoyuyla birlikte Trabzon'un Maçka İlçesi'ne hareket etti. 
     
     MAÇKA'DA HALKA HİTAP ETTİ 

     Maçka Belediye Binası önünde halka hitaben yaptığı konuşmada da zor bir mücadele içinde olduklarını ifade eden Sarıgül, şunları söyledi 
     ''Bu mücadelede Karadeniz insanına inanıyorum. Karadeniz insanı, bağrına bastığı hiç kimseyi yarı yolda bırakmamıştır. Hiçbir endişeniz olmasın, ben de sizi yarı yolda bırakmayacağım. Bu mücadelenin güçlüklerini göze almayanlarla işim olmaz. Hak, adalet ve işsizliği yok etmek için yola çıktık. Delikanlı, mert, mayası temiz olanlarla yola devam edeceğiz.'' Konuşmasının ardından Maçka Belediye Başkanı Ertuğrul Genç'ten, ilçenin sorunları konusunda bilgi alan Sarıgül, daha sonra CHP Maçka İlçe Teşkilatı'nı ziyaret etti. 
     
</TEXT>
</DOC>
