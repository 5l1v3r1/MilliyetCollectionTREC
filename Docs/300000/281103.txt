<DOC>
<DOCNO> 281103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/axspo01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem şölen 
</HEADLINE>
<TEXT>


Galatasaray, 100. yılını büyük bir coşkuyla karşıladı. Lisede başlayan etkinlikler Ali Sami Yen Stadı'nda sürdü. Bir yıl boyunca yanacak olan meşale ateşlendi, gösteriler tribünleri büyüledi 

RAŞİT ALTUN 


Lisede ateşlendi 
GALATASARAY bir asırlık geçmişini dün yapılan görkemli organizasyonlarla kutlamaya başladı. İlk kutlama Galatasaray Lisesi'nde yapıldı. Başkan Özhan Canaydın ile lise Müdürü Gün Kut, şehitlerin büstüne çiçek koydu. Kulübün temellerinin atıldığı 10 Edebiyat A sınıfında kuruluş hikayesi ünlü tiyatrocular tarafından sahnelendi. Ardından bir yıl boyunca Ali Sami Yen Stadı'nda yanacak olan meşalenin ilk ateşi, liseden yola çıkarıldı. 

Başkanlar hazırdı 
200 metrede bir el değiştiren meşaleyi İstiklal Caddesi'nde eski futbolculardan Erhan Önal taşıdı. Aynı saatlerde Ali Sami Yen'de de kutlamalar başladı. Canaydın, eski başkanlar Selahattin Beyazıt, Ali Tanrıyar ve Mehmet Cansun ile birlikte meşaleyi bekledi. Faruk Süren ve Alp Yalman'ın kutlamalara katılmaması dikkat çekti. Tribünlerde Sarı - Kırmızılı bayraklar dalgalanırken, Anadolu Ateşi Grubu davullarla taraftarları coşturdu. 

Işıklarla gösteri 
MERAKLA beklenen meşale Ali Sami Yen Stadı'na geldi. İki sporcu tarafından ateşlenen meşaleninin ardından stadda havai fişek ve ışık gösterileri yapıldı. Özel ışıklarla havaya Galatasaray ablemi çizildi ve "100. yıl" yazıldı. Anadolu Ateşi Grubu bir kez daha sahaya çıkarak, tribünlerde çok sık duyulan tezahüratları davullarla çaldı. Bu arada tribünler maç öncesinde dağıtılan bayraklarla şov yaparak, coşkuya ortak oldu. 

Uluslararası mesaj 
SAAT 19.05'te Galatasaraylılar, evlerine Sarı - Kırmızılı bayrak ve flamalar astı. Ankara, İzmir ve Antalya'da taraftar derneklerinin organizasyonuyla taraftarlar sokaklara döküldü ve 100. yıl coşkusunu doyasıya yaşadı. Bu arada Ali Sami Yen Stadı'nda da Amerika, Avustralya, İngiltere, Belçika ve Güney Kore ile canlı telefon bağlantıları kuruldu. Taraftar Dernekleri Başkanları, 100. yılı özel mesajlarla kutladı. 

Bayraklarla çıktılar 
KAYSERİSPOR maçının başlamasına yarım saat kala bu kez futbolcular sahaya çıktı. Sarı - Kırmızılı oyuncular ellerinde bayraklarla tek tek santraya koşup, tribünlerle bütünleşti. Ali Sami Yen Stadı'nı dolduran taraftarlar, Teknik Direktör Gheorghe Hagi ve Milli Takım'a alınmadığı için sıkıntılı günler geçiren Hakan Şükür'e büyük ilgi gösterdi. Bu arada futbolcuların giydiği Aslan resimli özel tişörtler dikkat çekti. 


</TEXT>
</DOC>
