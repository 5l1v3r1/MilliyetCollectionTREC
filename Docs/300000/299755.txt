<DOC>
<DOCNO> 299755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/asik.html </URL>
<DATE> 2004/12/22/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Aşımız yok ama... 
</HEADLINE>
<TEXT>


Haberi, geçen gün TGRT'nin haber kanalında izledik... İstanbul'un varoşlarında yaşayan bir annenin dramıyla ilgiliydi... Kundaktaki bebeğine verem ve karma aşısı yaptırmak için sağlık ocağına defalarca gelmesine karşın, "O aşılarımız kalmadı" denilerek, nasıl geri gönderildiğini anlatıyordu. 
Benzer bir haber dünkü Cumhuriyet'te vardı. Van Yüzüncü Yıl Üniversitesi Tıp Fakültesi doktorları, Yüksekova'da kurt saldırısı sonucu yaralanan Burhan Ateş'le ilgili konuşurken, aynen şöyle diyorlardı 
"Hastaya kuduz serumu verilmesi gerek. Ancak elimizde bu serumdan yok. İran'da var. Hastanın yakınları serumu İran'dan getirtmeye çalışıyorlar." 
Türk Tabipleri Birliği'nin bir yetkilisi anlatıyor 
"Sağlık Bakanlığı, bugünlerde verem aşısı kampanyası yürütüyor ama sağlık ocaklarında 30 Kasım'dan bu yana verem aşısı bulunmuyor. Bakanlık yetkililerine bunun sebebini sorduğumuzda, İhale Yasası'ndan kaynaklanan birtakım problemler nedeniyle aşı ithal edemiyoruz, yanıtını alıyoruz. Tetanos aşısı da aylardır yok. Aşı için gelenleri, difteri - tetanos karma aşısı yaparak gönderiyorlar." 
Neyse ki, bütün haberler böylesine iç karartıcı değil. Başbakanımıza Airbus 320 uçağı alınacağı haberiyle yüreklerimizi az da olsa ferahlatıyoruz 
Bir uçak tahsis edilemediği için, Musul'da katledilen 5 güvenlik görevlimiz mi Onu hiç kafamıza takmıyoruz 

Tayyip Erdoğan, Ankara'da Ayten Alpman'ın "Memleketim" şarkısıyla karşılandı. 
Kıbrıs'ı o şarkıyla almıştık, o şarkıyla veriyoruz sonuçta... 
Haldun Ertem 

Irak'ta fail kim .. Başbakan Erdoğan Felluce'de ölenler için "şehit" demişti. Amerika'yı kızdırmıştı. İpler gerildi. Amerikan Büyükelçisi Edelman 6 hafta Başbakanlık'tan randevu bekledi. Amerika köpürdü. ABD Büyükelçiliği'nin Patriğin ekümenikliğini tanımasını protesto ettik. Washington bunu not etti... Demeye kalmadı, Kuzey Irak'ta 5 güvenlik görevlimiz pusuya düşürülüp öldürüldü. 
Tolon Paşa, "Biz de bunu not ettik", dedi. Soru 5 polisimizi sizce kim öldürmüş olabilir 

Morarmış çizgiler CHP'li Algan Hacaloğlu, dün Dışişleri Bakanı Abdullah Gül'ün, 15 Aralık 2004 tarihinde basına açıkladığı kırmızı çizgileri ele aldı... 4 kırmızı çizgiden 3'ü tutulmamıştı 
1 - Kararda tam üyelik hedefini saptıracak hiçbir unsur olmamalıdır çizgi tutulmadı ... 2 - Çözüm olmadan Kıbrıs Rum Kesimi'ni tanımayız... çizgi tutulmadı 3 - Hiçbir alanda kalıcı kısıtlama olmamalıdır... çizgi tutulmadı 
CHP, bu koşullarda bir anlaşmayı destekliyordu. Kırmızı çizgiler tutulmadığı için eleştiriliyor. Eğri oturup doğru konuşalım Haksızlar mı 

Irak'ta bugüne kadar 80 şehit vermişiz. 
Savaşa katılmadan o kadar şehit vermek, yine bu talihsiz ülkenin başına geldi... 

Taşıma krizi... Türkiye'de "taşımacılık", sessiz sedasız ama açık açık ve acıtıcı biçimde yabancı sermayeye devrediliyor. 
Nasıl mı Yeni Karayolu Taşıma Yönetmeliği ile... 
Türkiye'de ve dünyada nakliye işleri, "nakliye komisyoncuları" eliyle yapılır. Buradan Hong Kong'a bir yük gönderecekseniz, bu işi nakliye komisyoncusuna verirsiniz o dünyanın dört bir yanındaki acenteleri vasıtasıyla en uygun taşıma araçlarını ve yolları bularak yükünüzü yerine ulaştırır. 
Ülkemizde bu komisyoncuların sayısı 3 bin dolayındadır. Her biri 5 - 10 eleman çalıştırır. 
Şubat ayında yürürlüğe girecek olan yeni yönetmelik, her komisyoncu firmanın, şubat ayında 200 milyar lira yatırarak, çalışma belgesi almasını şart koşuyor. Belge, sadece 5 yıl geçerli olacak. Komisyoncu firma ayrıca, 200 milyar liralık teminat mektubu vermek zorunda... 
Nakliyecilerin oluşturduğu, Uluslararası Nakliye Komisyoncuları Derneği UNKODER Başkanı Mehmet Yavuz, bu bedeli pek az nakliye komisyoncusunun ödeyebileceğini, çoğunun piyasadan silineceğini anlattı dün bize. Kimi uluslararası taşıma firmalarının şimdiden belge almaya başladığını ve piyasanın onlara kalacağını ekledi. 
Yeni yönetmelik, kamyon sahiplerine de kısıtlamalar getiriyor. 
Şehirlerarası yük taşıyan bir kamyoncunun, bu işi sürdürebilmesi için kapasitesini en az 25 tona çıkarması 2 kamyon demek ve 10 milyar lira sermayeli bir şirket kurması şart yeni yönetmeliğe göre. 
Yetkisiz taşıma yapan araç sahibine, 5 milyar lira ceza öngörülüyor. 
Yönetmelikte böyle nice madde var. 
Sonuçta nakliye komisyoncularının işi büyük şirketlere devredilirken, kamyoncular da araçlarını büyük şirketlere kiralamak zorunda bırakılıyor. Yabancı sermaye kamyoncuyu paryalaştırıyor. 
AB'de böyle bir sistem var mı Hayır... Bu bizim bir nevi yabancı sermayeye hediyemiz 



</TEXT>
</DOC>
