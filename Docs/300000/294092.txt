<DOC>
<DOCNO> 294092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun33.html </URL>
<DATE> 2004/12/02/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Bush, Tarım Bakanlığı'na Johanns'ı atadı 
</HEADLINE>
<TEXT>

     ABD Başkanı George W. Bush, Ann Veneman'dan boşalan Tarım Bakanlığı görevine, Cumhuriyetçi Parti'den Nebraska Valisi Mike Johanns'ı atayacak. 
     Bush'un Johanns'ın atamasını bugün resmen Beyaz Saray'da duyurması bekleniyor. 
     ABD'nin iki büyük partisi olan Demokrat Parti ile Cumhuriyetçi Parti arasında uzlaşma sağlama sözü veren Cumhuriyetçi Partili Bush'un, ikinci başkanlık döneminde bir Demokrat Parti üyesini kabinede görevlendirmesi beklentisi boşa çıktı. 
     Beyaz Saray kaynakları, Bush'un Tarım Bakanlığı'na Demokrat Parti'den atama yapacağı yolundaki söylentilerin doğru olmadığını, Johanns'ın bu göreve atandığının bugün resmen açıklanacağını söylediler. 
     Johanns, Senato'nun onaylamasının ardından göreve başlayacak. Bush'un ilk dönem kabinesinde Tarım Bakanlığı görevinde bulunan Ann Veneman, 2002 yılında, devletin tarım eyaletlerine yönelik güçlü sübvansiyonları, bütçeye büyük yük getirdiği gerekçesiyle azaltmaya yönelik bir kanun tasarısının mimarlığını yapmıştı. 
     Cumhuriyetçi Parti'nin ağır topları arasında görülen Veneman'ın bu davranışı, ikinci dönem seçilmeyi uman Bush'un tarımın yaygın olduğu eyaletlerde kazanma şansını baltalamaya yönelik ''duyarsız ve düşüncesiz'' bir davranış olarak nitelendirilmişti. 
     Veneman'ın, 2 Kasım başkanlık seçimi öncesinde Ohio gibi seçimin kaderinde belirleyici rol oynayan eyaletlerde Bush adına kampanya yapması da, yerini korumasında yeterli olmadı. 
     Washington'daki gözlemciler Johanns'ın, Bush'un ''çatlak sesin olmayacağı'' ikinci dönem kabinesine uygun bir isim olduğunu belirtiyor. 
     
</TEXT>
</DOC>
