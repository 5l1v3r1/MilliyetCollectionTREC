<DOC>
<DOCNO> 288528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/sazak.html </URL>
<DATE> 2004/11/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arafat 
</HEADLINE>
<TEXT>


Yaser Arafat'ın Filistin davasına adanmış yaşamı 75 Paris'te son buldu. Tarihi cesur insanlar yazar. 
Arafat da Filistinlilerin yurt kavgasını dünya sahnesine çıkaran cesur ve onurlu bir liderdi. 
Çileli bir halkın 'yaşam destek ünitesi' gibiydi. 
Arap dünyasının iç çekişmeleri, ihanetleri, sürgün ve direniş yılları, İsrail'e karşı 'intifada' hareketleriyle geçen bir ömrün sonunda, Ramallah direnişiyle siyasi mücadelesini noktaladı. Paris'e götürülürken bir çocuk sevecenliğiyle verdiği 'veda' öpücükleri FKÖ liderinde hiç tükenmeyen 'zafer' duygusunun da işaretiydi. 
1990'lı yıllarda Arafat'ın her türlü olumsuzluğa karşın Gazze'deki başkanlık konutunda Filistin halkına nihayet güven içinde oturacağı bir devlet kurma yolunda sağladığı ilerlemeye tanık olmuştuk. 
İsrail - Filistin barışının sağlandığı günlerdi. 
Batı Şeria ve Gazze'de Filistin Devleti kurulmuştu. 
Dönemin Başbakanı Tansu Çiller ile Ortadoğu gezisine çıkmıştık. Türkiye, Arafat'a destek veriyordu. 
Filistinliler, İsrail askerlerince kontrolde tutulan Akdeniz'in dar bir kıyı şeridine hapsedilmiş gibiydi. Türk heyetini taşıyan konvoy Gazze sokaklarına girdiğinde Anadolu'daki seçim gezilerine benzer bir hava oluşmuştu. Çocuklar, gençler, kadınlar coşkuyla Filistin Devleti'nin Türkiye'den gelen resmi ziyaretçilerini bayraklarla selamlıyorlardı. 
Sonraki yıllarda tankların, helikopterlerin ateşiyle yıkılan, yerle bir edilen Gazze sokaklarındaki sevgi dolu karşılamayı unutamam. 
Arafat ziyaretinden sonra Kudüs'e geçmiştik. 
Şiddet durulmuştu, Filistin'in Doğu Kudüs'teki siyasi temsilciliği niteliğindeki 'Orient House'u ziyaret, diplomatik bir soruna dönüşmek üzereydi. Arafat, Türk heyetinin oraya da uğramasını istemişti, ancak İsrail protokolünün bu ziyaretten hoşlanmayacağı çok açıktı. 
Sonunda formül bulundu 
Başbakan'ın konuşmasına İsrail tarafının hoşuna gidecek 'Vaat edilmiş topraklar' cümlesi sıkıştırıldı, Doğu Kudüs'teki Filistin temsilciliğine gidildi. 
Ne yazık ki barış süreci uzun sürmedi. 
Şiddet geri döndü, intihar eylemleri başladı, kentler bombalandı. 
Yaser Arafat'ın karargahı Ramallah da ateşin orta yerindeydi. İsrail kuşatması altında son yolculuğuna çıktı. 
Arafat'tan sonra Filistin'in geleceği nasıl şekillenecek 
Ortadoğu'da uzun yıllar kan ve gözyaşının dinmeyeceğini görebiliyoruz. Irak işgali, Felluce harekatı, ABD'nin İsrail - Filistin barışını gözetmeyen Büyük Ortadoğu Planı, yabancı güçlerin bölgeye müdahalesi ve haksız savaşlar Arap coğrafyasındaki istikrarsızlığın süreceğine işaret. 
Yaser Arafat Filistin'in 'kurucu babası' olarak saygıyla anılacak. 



</TEXT>
</DOC>
