<DOC>
<DOCNO> 274993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/yercan.html </URL>
<DATE> 2004/09/26/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hem kaptan hem lider 
</HEADLINE>
<TEXT>



Puan cetvelindeki yerinin yanı sıra A.Bilbao rövanşına gitmesi açısından da önemli bir sınavdı Trabzonspor için Sakarya maçı... Kadro ve teknik kapasite olarak kendi gücünün yarısındaki rakibi karşısında sıkıntılı bir ilk yarının ardından, ikinci devredeki futboluyla sonuca gitti Bordo - Mavili ekip. 
Fatih Tekke, açık denizde fırtınaya yakalanmış teknesini başarıyla limana yaklaştıran kaptan rolüne soyunmuştu dün akşam... 90 dakika boyunca sahanın her yerinde canla başla çalıştı. Attığı iki klas golün yanı sıra, orta sahaya da yardım ederek, hücum etkinliğini en üst düzeye çıkardı. Trabzonspor, son yıllarda özlemini duyduğu "lider futbolcu" eksiğini performansı her geçen hafta daha da yükselen kaptanıyla gidereceğe benziyor. 

Doğan'dan tam isabet 
Ziya Doğan'ın, oyunun sıkıştığı dakikalarda yerinde değişiklikleri skorda önemli rol oynadı. Taktik gereği sahanın iyilerinden biri olan Mehmet Yılmaz'ı çıkarma riskini bile göze aldı. Celalettin'in yerine Yattara'nın girmesiyle Trabzonspor'un sol kanadında gözle görülür bir savunma zaafı oluştu. Bunun üzerine Mehmet Yılmaz'ı oyundan alan Doğan, Lee'yi buraya monte ederek, aksayan bölgeyi tamir etti. Ziya Doğan, kaleci Petkoviç ile tartışan ve sinirli hareketleriyle dikkati çeken Hüseyin'i de çıkarıp, kırmızı kartı görmesini engelledi. Tartışmanın getirdiği moralsizliğe rağmen Petkoviç penaltıyı kurtararak, alkış aldı. Bordo-Mavili ekip, vasatı aşmayan futboluyla Sakarya engelini kaptanın bireysel yetenekleri ile geçti ve İspanya yolculuğu öncesi moral tazeledi. 
Teknik kadrodaki kan değişikliği ile Şaban Yıldırım yönetiminde bu sezon ilk kez taraftarının karşısına çıkan Sakarya, bu ligde mücadele edebilecek bir güçte değil. Yönetim ara transferde mutlaka yabancı futbolcu ile kadroyu takviye etmeli. Yoksa görünen o ki Sakarya, ilk sezonunda misafirliğini tamamlayıp, geldiği yere geri dönecek. 



</TEXT>
</DOC>
