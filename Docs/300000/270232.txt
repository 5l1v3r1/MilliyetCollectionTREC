<DOC>
<DOCNO> 270232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/ekonomi/eko08.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yatırımcının işe başlama süresi en çok Türkiye'de düştü' 
</HEADLINE>
<TEXT>



Dünya Bankası, Türkiye'nin bürokrasiyi azaltarak yatırımcıların işe başlama süresini 38 günden 9 güne düşürdüğünü ve bu konudaki reformlarıyla dünya birincisi olduğunu bildirdi. Dünya Bankası, yatırımcıların ülkelerde iş yaparken karşılaştıkları sorunları irdeleyen '2005 Yatırım Raporu' konusunda yazılı bir açıklama yaptı. AB aday ülkelerinin yatırım ortamını geliştirmede iyi performans sergilediğini kaydeden Dünya Bankası, Türkiye'nin, işe başlama süresini kısaltma alanında dünya birincisi olduğunu belirtti. Raporda, Türkiye'de halka açık şirketlerle ilgili bilgilerin yeterince paylaşılamaması ise şu şekilde eleştirildi "İngiltere ve Kanada'daki yatırımcılar halka açık şirketlerle ilgili bütün bilgilere ulaşabilirken, Türkiye, Bosna - Hersek ve Bulgaristan'daki yatırımcılar bilgilerin yarısından azına ulaşabiliyor." 


</TEXT>
</DOC>
