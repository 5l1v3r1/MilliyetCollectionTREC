<DOC>
<DOCNO> 277523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur14.html </URL>
<DATE> 2004/10/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Turist bereketi Sonbahar'da da sürdü... 
</HEADLINE>
<TEXT>

     Türkiye'ye gelen turist sayısı sonbahar aylarında da artışını sürdürüyor. 
     Kültür ve Turizm Bakanlığı'ndan yapılan yazılı açıklamada, Eylül ayında Türkiye'ye 2 milyon 125 bin 83 turist geldiği bildirildi. 
     Geçen yılın Eylül ayına göre yüzde 13.38 oranında turist artışı yaşandığı belirtilen açıklamada, tarihi, kültürel ve doğal güzellikleriyle dünya turizminin en parlak ve en cazip destinasyonları arasına giren Türkiye'nin uyguladığı başarılı tanıtım politikasının meyvelerini verdiği ifade edildi. 
     Açıklamada, Türk turizminin dünya pazarındaki payını giderek artırdığı vurgulanarak, Türkiye'nin her geçen gün dünyada daha çok rağbet gören bir turizm ülkesi olduğu kaydedildi. 
     Açıklanan verilere göre, 2004 Ocak-Eylül ayları arasında Türkiye'yi ziyaret eden yabancı sayısı geçen yılın aynı dönemine göre yüzde 27.25'lik artışla 13 milyon 936 bin 507 olarak gerçekleşti. 
     Eylül 2004'te Türkiye'ye en çok ziyaretçi gönderen ilk üç ülke Almanya, Rusya ve İngiltere olurken, bu ülkeleri Hollanda, Bulgaristan, İran, Belçika, Fransa, Yunanistan, Avusturya, İtalya, İsveç, İsrail, İsviçre ve Ukrayna izledi. 
     
</TEXT>
</DOC>
