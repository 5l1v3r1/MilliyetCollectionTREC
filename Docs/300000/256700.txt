<DOC>
<DOCNO> 256700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/axspo02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yüzlü Daum 
</HEADLINE>
<TEXT>


Fenerbahçe Teknik Direktörü, saha içinde eleştirdiği futbolcularının form düzeyinin aslında mükemmel olduğunu savundu, taktik anlayışını takıma yerleştirmeye çalıştığını söyledi 

YUSUF KOBAL 


'Akıllarına yazacaklar' 
FENERBAHÇE Teknik Direktörü Daum, ligde ve Şampiyonlar Ligi'nde oynayacağı taktiği açıkladı. Alman hoca, futbolcularının temelde 4- 4- 2 sistemini akıllarına yazmalarını istediğini bildirip, "Temel anlayışımız bu. Ancak oyun içinde otomatik olarak orta alan beşe çıkar, forvet teke iner, savunma kalabalıklaşır, duruma göre sistem değişir. Ancak ben her zaman futbolcularımın 4- 4- 2 temelini kafalarına kazımalarını isterim" dedi. 

Alex'e takviye 
DAUM, Alex geldiğinde orta alanda Deniz ve Ümit'ten iyi olanı takıma koyabileceğini belirtip, "Alex'in savunma yönü biraz eksik olabilir. Bu nedenle onu tamamlayacak bir oyuncu ile oynayacağız. Kim iyi ise onu takıma koyarım" diye konuştu. Alman teknik direktör, Fabiano'nun çokça ileri çıkması durumunda bile sisteminin 3-5-2'ye dönmeyeceğini bildirip, "Fabiano ileri çıkarsa onun yerini Ümit dolduracak" ifadesini kullandı. 

'Her şey mükemmel' 
LAKTAK testinden beklenenin üstünde bir performansı çıktığını vurgulayan Daum, sahada takımını eleştirmesine karşın, futbolcuların form durumundan son derece memnun olduğunu dile getirdi. Alman hoca şöyle devam etti "Buraya gelirken beklentimiz belli bir düzey tutturmaktı. Zaman erken olmasına karşın bu beklentinin üzerinde bir takımla karşılaştık. Şu an her şey mükemmel. Fenerbahçe'nin sezon öncesi durumu, beklentilerimizin üstünde." 

Tuncay'ı uçurdu 

Serhat dünkü idman sonrasında şut çekti, Tuncay nefis kurtarışlar yaptı. Fenerbahçe'nin kaleciye ihtiyacı olmadığını belirten Serhat, gazetecilere dönerek, "Serhat, Tuncay'ı uçurdu diye yazarsınız" yorumunda bulundu. 

Türkçe azarladı 

CÜNEYT KARAKAYA 

Daum fırtınası esti 
TÜRKİYEMSPOR maçının ardından ilk saha çalışmasını dün gerçekleştiren Fenerbahçe'de, Teknik Direktör Daum rüzg rı esti. Yardımcısı Murat Kuş'u yanına çağıran Daum, tüm söylediklerini tek tek tercüme ettirirken, oyuncuların dediklerini yapmaması üzerine Kuş'u da aradan çıkardı, kendisi Türkçe bağırmaya başladı "Lütfen yapmayın, lütfen yapmayın, lütfen yapmayın." 

'Kanunları ben koyarım' 
TAKTİK çalışmasında, başta geri pas vermeyen Murat'a, defansa dönmeyi unutan Önder Turacı'ya, müsait pozisyonda gol atamayan Serkan'a, daha sonra da bütün futbolculara seslenen Alman hoca, "Sahanın içinde kuralları ben koyuyorum. Bu sahanın kanunlarına uyacaksınız" diye bağırdı. Sabah Köln Spor Enstitüsü sahasında idman yapan Sarı-Lacivertliler, akşam da Köln sahasında çalıştı. 

İmparator hedef gösterdi 

ALMANYA Milli Takımı'nın başına geçeceği iddiaları bir türlü kesilmeyen Daum, Alman basınının gündeminden düşmüyor. Bayern Münih Başkanı Beckenbauer, Fenerbahçe Teknik Direktörü'nü överek takımın başına sadece onun geçebileceğini dile getirdi. Beckenbauer, Daum'un Olsen ve Hitzfeld'ten daha uygun bir teknik direktör olduğunu dile getirdi. 

Malzemeci gibi çalıştı 

Daum'dan servis 
TEKNİK Direktör Daum, Fenerbahçe kampında adeta bir malzemeci gibi çalışıyor. Evinin olduğu kentte kamp yapan takımına yardımcı olmak için çabalayan Daum, dün havlu taşıyıp, futbolculara su servisi yaptı. Daum'un, kampa getirdiği özel otomobiliyle antrenman sahasına sürekli malzeme taşıması dikkatlerden kaçmadı. 

Brezilya'nın Maestro'su 

AMERİKA Futbol Şampiyonası çeyrek finalinde Brezilya, Meksika'yı 4-0 yenerken, Fenerbahçe'nin yeni transferi Alex, muhteşem bir futbol ortaya koydu. 28. dakikada penaltıdan attığı golle takımını ateşleyen Sambacı, Adriano'nun attığı iki golün birinde de hazırlayıcı rol üstlendi. Maçın adamı da seçilen Sarı - Lacivertli futbolcuyu yorumlayan Brezilya basını, "Maestro" yorumunu yaptı. Diğer maçta ise Uruguay, Paraguay'ı 3-1 yenip Brezilya'nın rakibi oldu. Yarı final yarın oynanacak. 

FENERBAHÇE GÜNLÜĞÜ 
Nobre'nin şanssızlığı 
SAĞ arka adalesinden sakatlanan Nobre'de birinci derece yırtık tespit edildi. Köln'de dün çekilen MR'ına göre Brezilyalı futbolcunun en az üç hafta tedavi olacağı açıklandı. Buna göre Nobre, en iyi olasılıkla ligin ikinci haftasında forma giyebilecek duruma gelecek, ilk maç olan Rizespor karşılaşmasında kesinlikle oynamayacak. Bu oyuncunun 10 gün takımdan uzak kalacağına inandığını söyleyen Daum'un bu tahmini ise tutmadı. 

Hooijdonk kampa geldi 
PİERRE Van Hooijdonk dün Almanya kampına katıldı. Hollanda'dan otomobil ile Köln'e gelen Hooijdonk, sabah antrenmanına yetişemedi, ancak akşam idmanında yer aldı. Sarı - Lacivertli futbolcu, Euro 2004 Portekiz finallerinde Hollanda Milli Takımı ile mücadele ettiği için izinliydi. 

Mehmet Okur Fenerbahçe'de 
NBA'DE Utah Jazz ile sözleşme imzalayan Mehmet Okur balayından döndü, dün sabah tek başına çalışmalara başladı. Milli basketbolcu, Fenerbahçe'nin Dereağzı'ndaki tesislerinde, Sarı - Lacivertliler'in yeni Coachu Aydın Örs yönetiminde özel bir çalışma yaptı. 

Özel indirim 
FENERİUM mağazası, dün Fenerbahçeliler Günü nedeniyle özel indirim yaptı. Sarı-Lacivertliler'in kuruluş yılı olan 1907'den esinlenerek yapılan kutlamalara katılan kulüp, kendi ürettiği lisanslı ürünlerde yüzde 19.07 indirim yaptı. 


</TEXT>
</DOC>
