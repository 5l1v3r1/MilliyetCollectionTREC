<DOC>
<DOCNO> 251989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur20.html </URL>
<DATE> 2004/06/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
THY "İçinde patlama olan uçak normal seferlerine başladı" 
</HEADLINE>
<TEXT>

     Türk Hava Yolları THY , dün patlama meydana gelen ''Rize'' adlı uçakta sadece zarar gören 2 koltuk kılıfının değiştirildiğini ve başka hiçbir hasarı olmayan uçağın normal tarifeli seferlerine başladığını bildirdi. 
     THY'den yapılan yazılı açıklamada, şöyle denildi 
     ''3 temizlik görevlimizin yaralanmasına yol açan menfur patlama olayının meydana geldiği 'Rize' uçağı, yeniden seferlerine başladı. 
     Uçakta sadece zarar gören 2 koltuk kılıfı değiştirildi. Başka hiçbir hasarı olmayan uçak, normal tarifeli seferlerine başladı. 
     Patlamanın uçağa ciddi bir hasar vermemesi, olay havada meydana gelseydi bile yine hiçbir ciddi tehlike oluşturmayacağını ve basında yer alan 'uçak havadayken bu patlama olsaydı' türünden senaryoların gerçekle bağdaşmadığını da ortaya koymaktadır. 
     THY ile ilgili haberlerde kaynağın görüşüne başvurulmadan yapılan spekülasyonların, hepimizin malı olan bu kuruma zarar verdiğini değerli basınımızın dikkatine sunmak isteriz. 
     THY olarak, bu menfur olayı kınarken, yaralı temizlik görevlilerimize acil şifalar dileriz.'' 
     
</TEXT>
</DOC>
