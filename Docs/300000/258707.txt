<DOC>
<DOCNO> 258707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun08.html </URL>
<DATE> 2004/07/28/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Demokrat Parti "Geniş Ortadoğu Girişimi"ni benimsedi 
</HEADLINE>
<TEXT>

     ABD'de 2 Kasım başkanlık seçiminde senatör John Kerry tarafından temsil edilecek olan Demokrat Parti, halen suren ulusal kongresinde, Cumhuriyetçi Başkan George Bush yönetiminin geliştirdiği Geniş Ortadoğu Girişimi'ni benimsedi. 
     Partinin Boston kentinde süren kongresinde kabul ettiği ''Yurtta Güçlü, Dünyada Saygın'' adlı ilkeler belgesinde, ''Geniş Ortadoğu ve Kuzey Afrika Girişimi''ne ismen atıfta bulunulmazken, bu projenin prensipleri benimsenerek, İslam dünyasında demokratikleşme yönündeki adımlara tam destek verilmesi öngörüldü. 
     Belgede, ''terörizmle mücadele, bu bölgede demokratik kültürün kurulmasını amaçlayan insan hakları gruplarının, bağımsız medyanın ve sendikaların desteklenmesini gerektiriyor'' ifadesi kullanıldı. 
     Demokratlar'in benimsediği belgede, ''bölgede demokrasi bir gecede yeşermeyecek. Ancak ABD, baskıcı rejimlere karşı demokrasi güçlerini destekleyerek ve demokrasi yönünde çalışan hükümetleri ödüllendirerek, bu sureci hızlandırmalı'' denildi. 
     Gözlemciler, bu sözlerle Demokrat Kerry'nin iktidara gelmesi durumunda, Bush yönetiminin ortaya attığı, ardından G-8 zirvesinde desteklenen ve NATO zirvesinde atıfta bulunulan Geniş Ortadoğu Girişimi'ne Washington'un verdiği önemin korunacağının ortaya konulduğunu belirttiler. 
     Demokrat Parti'nin kongresinde benimsenen bu tutum, Kerry'nin sadece birkaç ay önce ortaya attığı görüşlere oranla da değişiklik içeriyor. Kerry, Nisan ayında verdiği bir röportajda, başkan seçilmesi durumunda Ortadoğu'nun demokratikleşmesi konusunun temel öncelikleri arasında yer almayacağını söylemişti. ''Yurtta Güçlü, Dünyada Saygın'' belgesi ise, Ortadoğu'da demokratikleşmeye desteğin, Demokrat bir iktidar için öncelik taşıyacağını dile getiriyor. 
     
     IRAK'TA BUSH'A ELEŞTİRİ 
     Belgenin Irak'a ilişkin bölümünde Bush, ABD'yi aceleyle savaşa sürüklediği dile getirilirken, Irak'ın işgali kararının ise temelde yanlış olduğu yönünde görüş belirtilmedi ve ''iyi niyetli insanlar, Amerika'nın Irak'ta savaşa girmesi konusunda aynı fikirde değil'' denildi. 
     Buna karşılık Bush yönetimi, ''savaşa gerekçe gösterilen nedenleri abartmak, müttefiklerin desteği olmadan harekete geçmek, diplomatik seçeneklerin bitmesini beklememek, savaş için gereken asker sayısını yanlış hesaplamak ve savaş sonrası duruma ilişkin gerçekçi plan yapamamakla'' suçlandı. 
     Belgede, Demokrat bir iktidarın işbaşına gelmesi durumunda ''Amerika'nın, güvenilirliğini ve demokrasi ve insan haklarına bağlılığını kurmaya Irak'ta başlayacağız'' denildi. 
     Irak'taki çabaların ''uluslararasılaştırılması'' çağrısında bulunulan belgede, bölgedeki ABD askerlerinin durumlarının ve teçhizatlarının iyileştirilmesi gerektiğine işaret edildi. 
     Bush yönetimin bu sorunu zaten uluslararası platforma taşımaya çalıştığına işaret eden gözlemciler ise, ABD'nin Irak'tan ne zaman ve hangi koşullarda çekilebileceğine ilişkin somut görüşlerin yer almadığı Demokratlar'in belgesinin Irak bölümünü ''muğlak'' olarak nitelendirdiler. 
     Belgenin terörle mücadele bölümünde, Demokrat bir yönetimin, ''ABD'nin saldırıya uğramasını beklemeden teröristleri bulup imha edeceği'' kaydedilirken, yine de bu konuda geniş uluslararası destek sağlanmasına özen gösterileceği vurgulandı. 
     Bush yönetiminin tek yanlı girişimlerinin dünyayı ABD'den uzaklaştırdığı eleştirisine yer veren raporda, ''halen terörist unsurlar, dünyada her kıtadan 60'i askın ülkede gölgede faaliyet gösteriyor. Teröristlere karşı zafere giden yol, yalnız yürümekten değil, diğer ülkelerle birlikte hareket etmekten geçer'' denildi. 
     
</TEXT>
</DOC>
