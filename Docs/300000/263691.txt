<DOC>
<DOCNO> 263691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/guncel/gun07.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bursa'da yıkıcı deprem kapıda' 
</HEADLINE>
<TEXT>


TÜRKAN GENÇ Bursa DHA 

Jeofizik Mühendisleri Odası Başkanı Sebahattin Sesli, birinci derece deprem bölgesinde yer alan Bursa'da yıkıcı bir depremin kapıda olduğunu söyledi. 100 - 150 yılda bir meydana gelen Bursa depremlerinin süresinin dolduğunu vurgulayan Sesli, "Uzatmaları oynuyoruz. Kentin yüzde 70'i birinci derece kuşakta yer alıyor. Olası bir depremde kent yerle bir olur" dedi. Kentteki yapıların yüzde 70'inin kaçak olduğunu söyleyen Sesli, şöyle konuştu 
"Yüzde 20'si de sorunlu. Bu da demek oluyor ki, binaların yüzde 90'ı gözden geçirilmeli, incelenmeli. Sağlamlaştırılması gerekenler, sağlamlaştırılmalı. Yıkılması gerekenler, yıkılmalı. Bu da yerel yönetimlerin görevi. Bursa'da ciddi anlamda hiçbir şey yapılmış değil." Yamaçlardaki binaların daha büyük tehdit altında olduğunu belirten Sesli, "Uludağ'dan kopan iri bloklar var. Bu blokların üzerine evler yapılmış. Bursa'nın büyük bölümü çok katlı, bitişik nizam, dar sokaklı olarak kurulmuş. İyi bir planlama yok" dedi. 


</TEXT>
</DOC>
