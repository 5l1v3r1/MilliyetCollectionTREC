<DOC>
<DOCNO> 269341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo08.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes dertli 
</HEADLINE>
<TEXT>


İRFAN KURTULMUŞ KOPENHAG 


Danimarka da, Türkiye gibi ilk maçta umduğunu alamadı. Ancak Teknik Direktör Morten Olsen'ın sıkıntısı bitecek gibi görünmüyor. Zira savunmanın bel kemiği libero Rene Henriksen ile forvet Ebbe Sand'ın, milli takımı bırakması, Olsen'i de yeni isim arayışına itiyor. Üstelik Ukrayna karşısında Martin Lauersen ve Thomas Gaardsöe gibi iki flaş defans adamının sakatlıkları nedeniyle forma giyememesi, Danimarka'nın savunmadaki zaafını iyice ortaya çıkardı. Morten Olsen savunmanın orta ikilisini genç Per Krldrup ve tecrübeli Thomas Helveg'e teslim etti, ancak orta sahanın tüm yükü Thomas Gravesen'in omuzlarına binince, Danimarka ikinci yarıda havlu attı. Olsen bir diğer sıkıntıyı da forvette yaşadı. Tomasson'un partneri olarak görev yapan Peter Madsen'in, Ebbe Sand gibi hareketli olmaması, gol yollarını etkiledi. Danimarka, risksiz, basit, ayağa isabetli paslar ve her iki kanadı kullanarak oynuyor. Jesper Grönkjaer ve Martin Jörgensen, iki kanattan getirdikleri topları, rakip ceza sahasına alçaktan sert kesmelerle ortalıyorlar ve Tomasson ile Madsen'e pozisyon yaratmaya çalışıyorlar. Ayrıca top rakipteyken kendi yarı alanlarına çekilip, hareket alanı bırakmama kurgusunu iyi uyguluyorlar. Ama Olsen'in, "Sahamızda sıfır puan çekmektense, bir puanla başlamak iyidir' açıklaması yaşadığı sıkıntıyı da iyi tanımlıyor. 
Ukrayna'nın yeni hocası, 1970 - 80'li yılların yıldızı Oleg Blokhin de, Ersun Yanal gibi takımı gençleştirme çabasında. Tüm plan Milanlı Andrej Shevchenko üzerine kurulu. Ukrayna'da, Shevchenko herşey demek. Savunmadan uzun ortalarla top Shevchenko'yu buluşturmak için ileri atılıyor. Shevchenko "mutlaka bir gol atar" olgusu takıma yerleşmiş. Shevchenko'nun partneri gözüken Vorobey de çok süratli... Fiziği mükemmel olan Ukrayna'da, sol bek Nesmachnyy savunmanın en iyi adamı. Ancak dikkatimizi çeken nokta, Ukrayna'nın da bizim gibi "doldur - boşaltı" tercih etmesi... Şunu da unutmamak gerek, dev oyunculardan kurulu Ukrayna'ya karşı, tıpkı Danimarka'nın yaptığı gibi yerden oynamak şart.... 




</TEXT>
</DOC>
