<DOC>
<DOCNO> 268753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko32.html </URL>
<DATE> 2004/09/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Galatasaray Sportif, 34.9 milyon dolarlık net dönem karı elde etti... 
</HEADLINE>
<TEXT>

     Galatasaray Sportif A.Ş., 31 Mayıs'ta sona eren 12 aylık dönemde, net karını yüzde 35 artışla 34.9 milyon dolara yükseltti. 
     Galatasaray Sportif A.Ş.'nin enflasyona göre düzeltilmiş mali sonuçları bir basın toplantısı ile açıklandı. Galatasaray Sportif A.Ş. Genel Müdürü Ebru Köksal, 12 aylık dönemde toplam gelirlerin 30.7 milyon dolar olarak gerçekleştiğini, bir önceki yıl bu rakamın 31.7 milyon dolar olduğunu ifade ederek, gelirlerde görülen düşüşün enflasyon muhasebesi uygulamalarından kaynaklandığını belirtti. 
     Köksal, bir önceki 12 aylık dönemde 25.8 milyon dolar olarak gerçekleşen net karın, bu yıl yüzde 35'lik artışla 34.9 milyon dolara yükseldiğini bildirdi. 
     Şirket gelirlerinin yüzde 57'sini oluşturan medya gelirlerinin yüzde 25 artış gösterdiğini belirten Köksal, sponsorluk gelirlerinin son iki yılda yüzde 70, reklam gelirlerinin de yüzde 56 artış yaşadığını anlattı. 
     Ana ürün olan formaların yıllık satışının 110 bin seviyelerine ulaştığını söyleyen Köksal, 12 aylık dönemde GS Store'lar ve Umbro toplam satış adetlerinin de 240 bini aştığını belirtti. 
     
     ''GS TV İLE İLGİLİ PROJEYİ ASKIYA ALDIK'' 
     Galatasaray TV ile ilgili projeyi askıya almaya karar verdiklerini açıklayan Köksal, ''TV projesini erteledik. Dünyada örneklerini de incelediğimiz zaman kar etmiyor. Uygun bir format göremedik. Daha yüksek karlılık sağlayabileceğimiz projelere ağırlık vermeye karar verdik. Tamamiyle de vazgeçilmiş değil, karlı bir alternatif bulana kadar araştırmalarımızı sürdüreceğiz'' dedi. 
     1 Haziran 2004-31 Mayıs 2005 dönemi için bütçelenen gelirin 25.9 milyon dolar olduğuna işaret eden Köksal, burada naklen yayın ihalesindeki bedellerin düşük olması, Şampiyonlar Ligi'ne katılmamaları sebebiyle oluşan 6 milyon dolar gelir kaybının etken olduğunu vurguladı. 
     Köksal, bu iki kalemde oluşan gelir kaybını 100. yıl projeleri, oynanacak özel maçlar, sponsorluk ve reklam gelirlerindeki artışla telafi etmeyi beklediklerini belirterek, ''31 Mayıs 2005'te biten 12 aylık dönemde net karın yüzde 36'lık bir düşüşle 22.2 milyon dolar olarak gerçekleşmesini beklemekteyiz. Bu dönemde gelirlerimizde yaklaşık 4.5 milyon dolarlık bir düşüş göreceğiz'' dedi. 
     
     TARAFTAR ORANINDA DÜŞÜŞ 
     Galatasaray markasının profilinden de bahseden Köksal, Galatasaray'ın Türkiye'nin en popüler kulübü olduğunu söyledi. 
     Köksal ''Taraftar oranı yüzde 36. Bu oran bir önceki yıl yüzde 42'ye çıkıyordu, geçen sene alınan kötü sonuçlar nedeniyle düşüş yaşanmıştır'' dedi. 
     Köksal, Türkiye'nin en değerli yerel markası olarak nitelediği Galatasaray'ın, BMW, Mercedes ve Coca Cola'dan sonra 4. sırada geldiğini belirterek, 128.2 milyon Avrupalı'nın Galatasaray'ı tanıdığını ve 31.2 milyon kişinin de GS'ye sempati duyduğunu bildirdi. 
     
     HUKUKİ GELİŞMELER 
     Hukuki gelişmeler hakkında da bilgi veren Köksal, şirket, kulüp ve AIG arasında 26 Ağustos 2002'den itibaren sürdürülen ihtilafın 14 Şubat 2003'te imzalanan sulh anlaşması ile sulhen çözüldüğünü, AIG ile yurt içinde ve yurt dışında açılan 7 davadan karşılıklı olarak vazgeçildiğini hatırlattı. 
     Köksal, bu konunun şirket bilançosuna bir etkisi olmadığını belirtti. 
     Köksal, Postel A.Ş. ve Dream Card ile ilgili olarak, ''Münhasır ortak sponsorluk ve lisans sözleşmelerimiz bulunan Postel A.Ş. firması ile ilgili olumsuz gelişmeler sebebiyle sözleşmeleri 1 Eylül itibariyle feshedilmiştir. Fesih süresine kadar verilmiş olan tüm reklam hizmetlerinin bedelinin tamamı olan 40 bin euro tahsil edilmiştir'' dedi. 
     Şirketin bu kontratlarla ilgili hiç bir kaybı olmadığını ifade eden Köksal, haklarını alamadığını iddia eden kart sahiplerinin de bir tazminat başvurusu yapmasına imkan bulunmadığını, sözleşmede tüm sorumluluğun Postel A.Ş.'ye ait olduğunun belirtildiğini söyledi. 
     Soruları da yanıtlayan Köksal, AIG'in hukuki maliyetinin sorulması üzerine, ''2 yılda toplam maliyeti 1.5 milyon dolar civarında'' yanıtını verdi. 
     Temettü oranının ne kadar olacağına ilişkin başka bir soru üzerine de Köksal, yasal yedekler ayrıldıktan sonra kalan rakamın tamamını dağıtmayı düşündüklerini sözlerine ekledi. 
     
</TEXT>
</DOC>
