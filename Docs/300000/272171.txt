<DOC>
<DOCNO> 272171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/gun02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman görevden alınıyor 
</HEADLINE>
<TEXT>


Erdoğan'ın talebi üzerine TCDD Genel Müdürü Karaman ile yardımcısı Ergüleç görevden alınıyor. Kararname, Erdoğan'ın onayının ardından Sezer'e gönderilecek 

ANKARA Milliyet 

Sakarya Pamukova'da 22 Temmuz'da meydana gelen hızlandırılmış tren kazasının ardından, bilirkişi raporunda 8'de 4 kusurlu bulunan TCDD Genel Müdürü Süleyman Karaman, Başbakan Erdoğan'ın talebi doğrultusunda görevinden alınıyor. 

'Sezer'e gidecek' 
Edinilen bilgilere göre, Karaman'a gelen istifa baskısının görmezden gelinmesinin, halkın gözünde 'AKP'ye puan kaybettirdiğini' düşünen Erdoğan, Ulaştırma Bakanı Yıldırım'dan TCDD Genel Müdürü'nün görevinden alınmasını istedi. Yıldırım da dün Karaman ve yardımcısı Ali Kemal Ergüleç'in görevden alınmasına ilişkin kararnameyi imzalayarak Başbakanlığa gönderdi. Erdoğan'ın imzasının ardından Çankaya Köşkü'ne gönderilecek kararnameye, Sezer'in de onay vereceği belirtildi. Karaman, bugün bir basın toplantısı düzenleyebileceğini söyledi. 
Yıldırım, yaptığı açıklamada, yargının daha rahat çalışmasını temin için böyle bir karar aldıklarını söyledi. Yıldırım şöyle konuştu 
"Kazalarla ilgili çalışmalar devam ediyor. Bu sürecin sonunda biz, bir tasarrufta bulunmayı planlıyorduk. Ancak konunun çok fazla speküle edilmesinin, demiryolu taşımacılığının geleceğine olumsuz bir etki yaptığını düşünerek, süreç tamamlanmadan bu kararı aldık. İnşallah artık demiryollarımızla ilgili bu spekülasyonlar sona erer ve ülkenin ihtiyacı olan demiryollarına yapılan yatırımlar ve çalışmalar hız kesmeden devam eder." 

55 gün direndiler 

TCDD, Pamukova'da 22 Temmuz'da 39 kişiye mezar olan hızlandırılmış tren kazasının izleri silinmeden Tavşancıl'da 11 Ağustos'ta Adapazarı ve Başkent ekspreslerinin çarpışmasıyla sarsıldı. Hızlandırılmış tren projesinde gerekli altyapı hazırlıklarını gerçekleştirmeden seferleri başlattıkları gerekçesiyle kamuoyundan tepki alan ve 'siyasi şov' uğruna projeye start verdikleri ileri sürülen Yıldırım ve Karaman'ın istifası istendi. İstifaya yanaşmayan Yıldırım ve Karaman, yurtdışından heyet getirip rapor hazırlattı. Ancak kazadan sonra suçu makinistlerin hızlı gitmesine bağlayan TCDD'ye, bilirkişi heyetinin raporu darbe indirerek 8'e 4 kusurlu buldu. Bunun üzerine Yıldırım, Karaman hakkında ön soruşturma başlattı. Yıldırım, bir süre önce Karaman hakkında açılan soruşturmanın selameti açısından açığa alabileceği sinyallerini verirken, "İstifa ederse eyvallah, yoksa ne yapabilirim ki" demişti. TCDD Genel Müdür Yardımcısı Ergüleç de, Pamukova'daki kazanın ardından yaptığı, "Her şey Allah'tan" açıklaması ile tepki çekmişti. 


</TEXT>
</DOC>
