<DOC>
<DOCNO> 259247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun31.html </URL>
<DATE> 2004/07/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtalya zorunlu askerliğe elveda diyor... 
</HEADLINE>
<TEXT>

     İtalya, zorunlu askerlik hizmetine 2005 yılından itibaren elveda demeyi kararlaştırdı. 
     Parlamentoda iktidar ve muhalefet partilerinin onayıyla alınan karara göre, İtalyan ordusu 2005 itibariyle sadece gönüllülerden oluşturulan profesyonel orduya geçmiş olacak. Yeni karar, İtalya'da 1861'den bu yana yürürlükte olan zorunlu askerlik uygulamasının artık tarihe gömülmesi anlamına geliyor. 
     Zorunlu hizmet gereği askere gidecek en son grup, Ocak 1985 doğumlu gençlerden oluşacak. Onaylanan yasa, söz konusu gruba mensup olmakla birlikte, öğrenim ve benzeri gerekçelerle askerlikleri tehir edilmiş adayları da zorunlu hizmetten muaf tutuyor. 
     Profesyonel orduya geçiş süreci çerçevesinde alınan önlemler doğrultusunda, 2005'ten itibaren polis, vergi polisi, orman korucusu veya itfaiyeci olan kişilere de söz konusu göreve fiilen başlayabilmek için İtalyan ordusunda 12 ay boyunca ''gönüllü hizmet'' zorunluluğu getiriyor. 
     İtalyan ordusunda halihazırdaki asker sayısının 199 bin civarında olduğu belirtildi. Zorunlu askerliğin kaldırılmasının ardından İtalyan ordusundaki asker sayısının yaklaşık 190 bin olması öngörülüyor. 
     
</TEXT>
</DOC>
