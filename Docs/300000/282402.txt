<DOC>
<DOCNO> 282402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yazar/pulur.html </URL>
<DATE> 2004/10/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Karşılıklı yadırgama... 
</HEADLINE>
<TEXT>


BİZİM gibiler, Türkiye Cumhuriyeti Başbakanı'nın Japonlardan otomobil, Almanlardan otobüs istemesini yadırgıyorlar, bunları kendisi için değil, Başbakanlık makamı adına istese dahi.... 
Herhalde, bizim gibilerin böyle şeyleri yadırgayışını da Sayın Başbakan Tayyip Erdoğan ve mesai arkadaşları da yadırgamaktadır. 
Haklıdırlar 
Ama biz de haklıyız... 
Çünkü biz bir başka anlayışla yetiştik, onun için yadırgıyoruz. 

MESELA, İstiklal Savaşı kumandanlarından ve bir süre İstanbul muhafızlığı da yapan Selahattin Adil Paşa'nın komisyonculuğu... 
Paşa, emekli olduktan sonra, bazı yabancı şirketlerin temsilciliğini de alır, Alman Heinkel uçakları da ondadır. 
1939 yılında hükümet bu uçaklardan sekiz tane almak ister, Milli Savunma Bakanı Naci Tınaz, bu uçaklardan Selahattin Adil Paşa'nın komisyon alacağını öğrenince, bundan vazgeçmesini ister, "Eski bir generalin, fakir milletin Hazine'sinden böyle bir para almak isteyişi beni çok müteessir etmiştir."der. 
Ya vazgeçmezse 
O zaman da, Türkiye Cumhuriyeti, bu uçakları almaktan vazgeçecektir, Bakan şöyle der 
"Ordumuz dünyanın bu karışık durumu içinde harp silahlarından mahrum kalacaktır. Bunun vebali sizin omuzlarınıza yüklenecektir. Çabuk cevap vermenizi rica ederim." 
Olayı Selahattin Adil Paşa anılarında anlatır. 
Sonra ne olur 
Selahattin Adil Paşa, bırakın komisyon almayı, ticaretten vazgeçer, kaba tabir, dükkanı kapatır. 

MİLLİ Savunma Bakanı Naci Tınaz, bunu neye dayanarak yapmaktadır 
Başbakan'ına, yani İsmet Paşa'ya... 
1950'den sonra iktidardan düşen İsmet Paşa'yı bazı Demokrat Parti milletvekilleri her fırsatta lekelemek için fırsat kollarlar... Bunlardan biri çıkar Meclis kürsüsüne, "İnönü Cumhurbaşkanı'yken eşiyle Malatya'ya gitmiş, Mevhibe Hanım Sümerbank fabrikasından üç metre kumaş almış, parasını ödememiştir." 
İsmet Paşa da böyle bir şeyi hatırlamaktadır. Meclis'ten çıkar çıkmaz, özel muhasebecisi ressam Vecihi Bereketoğlu'nu çağırır, olayı anlatır. 
Adamın anlattığı doğrudur ama ufak bir eksiği vardır. İsmet Paşa ertesi gün gündem dışı söz alır, kürsüye çıkar, elindeki kağıdı sallayarak şöyle der 
"Evet, söyledikleri doğrudur, ama eksik söylemişlerdir, kumaş alınmış, fakat bedeli ödenmiştir, işte faturası " 

ESKİ okurlarımız arasında bu örnekleri hatırlayanlar çıkacaktır. 
O devirlerde yolsuzluk, hırsızlık, rüşvet, devlet eliyle fertleri zenginleştirmek yok muydu 
Elbette vardı, ama bunlar da vardı. 
İşte biz bu yüzden Sayın Başbakan'ın Japonlardan otomobil, Almanlardan otobüs istemesini yadırgıyoruz. 
Zira ne çocuklarımızı Amerika'da arkadaşımız okuttu, ne oğlumuza gelen sünnet hediyelerinden servetimiz oldu, ne de bir şirketin pazarlamacısı olup çoluk çocuğa şeker, çikolata, bisküvi dağıttık. 
Onların bizleri yadırgaması doğaldır... 
Ama bizlerin de onları yadırgamamız, doğal karşılanmalıdır. 



</TEXT>
</DOC>
