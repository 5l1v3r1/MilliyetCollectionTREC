<DOC>
<DOCNO> 264089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko13.html </URL>
<DATE> 2004/08/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Cari açıkta önlemler için Ağustos verileri bekleniyor... 
</HEADLINE>
<TEXT>

     Döviz kurlarında Mayıs ayında yaşanan düzeltme, kamu bankalarından verilen tüketici kredilerinin limitlerinin dolması nedeniyle bir anlamda kesilmesi ve hurda indiriminin yarıya düşürülmesinin cari açık üzerindeki olumlu etkisinin, Temmuz ve Ağustos ayı verilerinde görülmesi bekleniyor. 
     Ekonomi yönetimi, bunların ithalat üzerindeki etkilerinin ortaya çıkmasının zaman aldığını ifade ederken, şu anda 9 milyar 945 milyon dolar olan cari açık rakamının Haziran datalarını içerdiği hatırlatılıyor. 
     Yapılan düzenlemelerin olumlu etkilerinin Temmuz ve Ağustos ayı verileri ile ortaya çıkacağı belirtilirken, eğer Ağustos ayında da cari açıkta yükseliş devam ederse, o zaman yeni önlemlerin gündeme gelebileceğine işaret ediliyor. 
     Tüketici kredilerinin hafta hafta mercek altında tutulduğu kaydedilirken, Nisan ayında haftalık 500 trilyon lirayı bulan artışların şu anda yavaşladığına dikkat çekiliyor. 
     
     KKDF ARTIRIMININ ETKİSİ PSİKOLOJİK 

     Bakanlar Kurulu tarafından tüketici kredilerindeki Kaynak Kullanımı Destekleme Fonu KKDF kesintisinde 5 puanlık artışın psikolojik etki yapacağı belirtilirken, artışın düşük kalmasında Bakanlar Kurulu'nun yetkisinin bu kadar olmasının rol oynadığı belirtiliyor. 
     Ekonomideki yüksek büyüme, hızlı giden bir arabaya benzetilirken, birden frene basmanın yanlış olacağı vurgulanıyor ve ekonominin yavaş yavaş ekonominin soğutulması gerektiği dile getiriliyor. 
     Cari açıkta önemli olanın 'finansman' olduğu vurgulanırken, şu ana kadar hiç bir finans problemi yaşanmadığı vurgulanıyor. 
     
     KRİZE GÖRE EKONOMİK YAPI FARKLI 

     2001 krizine göre Türk ekonomisinin yapısının çok farklılık gösterdiği vurgulanırken, milli gelirin yüzde 4'ü civarındaki bir cari açığın sorun yaratmayacağı, bu yılki açığın da yüzde 5'lere varmasının beklenmediği ifade ediliyor. 
     Buna karşılık bu denli yüksek bir cari açığın her yıl sürdürülemeyeceği de vurgulanıyor. 
     2001 krizine göre, şu anda rezervlerin güçlü ve bankaların açık pozisyonunun yok denecek kadar az olduğuna işaret edilirken, dalgalı kurun da bu sistemin sigortası olduğu vurgulanıyor. 
     Bunlara ek olarak bankacılık sistemi, kamu finansmanı ve mali disiplinin çok daha iyi olduğuna işaret edilerek, dolayısıyla bir şok ihtimalinin zayıf olduğu ifade ediliyor. 
     
     CARİ AÇIĞIN YAPISI 

     Türk ekonomisinde büyüme arttıkça cari açığın da arttığına işaret edilirken, ithalatın büyük bölümünün ara malı, hammadde ve yatırım malından kaynaklandığına işaret ediliyor. 
     Özellikle otomotiv ithalatına dikkat çekilirken, geçen yıl ki 1.8 milyar dolar seviyesinden 5 milyar dolara tırmandığı, cari açığa buradan ve petrol faturasının artışından yaklaşık 5 milyar dolarlık yük geldiği, bu rakamlar olmasa cari açıktaki mevcut durumun hiç gündeme gelmeyeceği kaydediliyor. 
     İhracat içinde ise demir-metal, taşıt ve elektronik ürünlerin ağırlığına vurgu yapılırken, bunların büyük bölümünün ithalata bağlı olduğu hatırlatılıyor. 
     
     KURDA YÜKSELİŞİN CARİ AÇIĞA ETKİSİ 

     Bu arada kurda yaşanacak olası bir artışın, cari açığın kapanmasının ilacı gibi gösterilmesinin artık pek de geçerli olmadığı kaydedilirken, kurda yaşanacak bir yükselişin bundan önce olduğu gibi direkt ihracat artışı ve cari açığın kapatılması anlamına gelmeyebileceği ifade ediliyor. 
     Kurun yükselişi ile birlikte, ihracatta gerileme yaşanabileceği uyarısında bulunuluyor. 
     
     BÜYÜME TÜKETİCİ KREDİSİNDEN 

     Büyüme üzerinde en etkili faktörlerin taşıt ve beyaz eşya ile bu yıl pozitif katkı yapacak tarım sektörü olduğu belirtilirken, ''ilk çeyrek büyümesinin en büyük nedeni tüketici kredileridir'' değerlendirilmesi yapılıyor. 
     Bu denli yüksek bir büyüme seviyesinin sürdürülemez olduğu vurgulanırken, yılın ikinci çeyreğine ilişkin büyüme beklentilerinin de yüksek olduğu, ancak ilk çeyrek büyümesinin üzerine çıkacak bir rakam beklenmediği ifade ediliyor. 

     
</TEXT>
</DOC>
