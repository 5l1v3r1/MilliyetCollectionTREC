<DOC>
<DOCNO> 289890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo28.html </URL>
<DATE> 2004/11/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türkiye-Ukrayna maçının İtalya'daki yankıları 
</HEADLINE>
<TEXT>

     Lütfullah Göktaş bildiriyor 

Türkiye'nin 18. Dünya Kupası Avrupa Elemeleri 2. Grup'ta Ukrayna karşısında İstanbul'da aldığı 3-0'lık yenilgi, İtalyan spor gazetelerinin sayfalarına da yansıdı. 
     İtalya'daki haber başlıklarında, konuk takım Ukrayna'nın gollerinden 2'sine imza koyan AC Milan'dan Andriy Shevchenko ön plana çıkarıldı. 
     Corriere dello Sport Gazetesi, ''Shevchenko'nun 2 golü, Ukrayna'yı uçurdu'' başlığını kullandı. Emre Belözoğlu, evsahibi takımın en iyi oyuncusu olarak nitelendi. 
     Türkiye'nin Ukrayna karşısında tam anlamıyla bir hezimet yaşadığını savunan gazete, ''Türkiye, çaba gösterse de gol pozisyonu yaratamadı. Emre'nin büyük çabası da Türkleri hezimetten kurtaramadı'' dedi. 
     La Gazzetta dello Sport ise, ''Süper Sheva, misyon tamam'' diye başlık attı, spotta ise ''Kırmızı-siyahlı Milan'ın yıldız forvetinden İstanbul'da 2 gol. Shevchenkolu Ukrayna, Dünya Kupası'na doğru uçuşta'' denildi. 
     Haberde, 2. Grup'ta 5 puanlık bir avantajla lider konumundaki Ukrayna'nın, Türkiye'nin işini bir hayli zorlaştırmış olduğuna işaret edildi. Türk taraftarların ay-yıldızlı ekibi ıslıklayarak protesto ettiklerine de değinen gazete, ''Ukrayna, Türkler'i küçük düşürdü, taraftarlar teknik direktör Ersun Yanal'ı istifaya çağırdı'' diye yazdı. 
     
</TEXT>
</DOC>
