<DOC>
<DOCNO> 250201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun34.html </URL>
<DATE> 2004/06/23/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İngiliz askerlerin görüntüleri televizyonda yayınlandı 
</HEADLINE>
<TEXT>

     İran'ın Arapça yayın yapan devlet televizyonu El Alem, İran karasularına girdikten sonra tutuklanan İngiliz askerlerinin, gözleri bağlı, elleri başlarının üzerinde yürür halde çekilen görüntülerini yayınladı. 
     Elleri başlarının üzerinde ya da bir el baş üzerinde, diğer el de öndekinin omzunda kızgın güneş altında Devrim Muhafızları nezaretinde yürüyen askerlerin görüntülerinin İngiliz kamuoyunu kızdıracağı düşünülüyor. 
     Görüntülere göre İngiliz askerlerinin sağlık durumları iyi. 
     Öte yandan, El Alem televizyonu, adının açıklanmasını istemeyen bir İngiliz askerle yapılan mülakatı yayınladı. Mülakatta İngiliz askerin açıklamaları, Arapça olarak şöyle yer aldı 
     ''Aileme, İngiliz hükümetine ve İran ulusuna bir daha tekrarlanmayacak bu hatadan dolayı özürlerimi sunuyorum. Bu olaydan çok iyi ders aldık. Tutuklandığımız zaman çok korktuk. Başımıza ne geleceğini bilmiyordum, ama şimdi bir hata yaptığımı biliyorum. 
     Devrim Muhafızları bize iyi davrandı, bize yiyecek, içecek verdiler, uyumamıza izin verdiler, sorgulamalar sırasında bize iyi muamele ettiler.'' Televizyon, daha önce de askerlerin dar bir alanda karşı karşıya otururken, sırtları duvara dayalı halde çekilen görüntülerini yayınlamıştı. 
     El Alem ayrıca, Thomas Hawkins adlı İngiliz askerin özrünü yayınlamıştı. 
     
</TEXT>
</DOC>
