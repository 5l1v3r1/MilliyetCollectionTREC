<DOC>
<DOCNO> 279680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun13.html </URL>
<DATE> 2004/10/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İngiltere'de ırkçılık şiddeti 10 kat arttı 
</HEADLINE>
<TEXT>

     İngiltere'de ırkçı sebeplerle işlenen suç ve şiddetin 10 yılda 10 kat arttığı açıklandı. 
     İngiltere ve Galler'de geçen bir yıl boyunca ırkçı şiddetten mağdur oldukları gerekçesiyle ''Irkçı Şiddet Kurbanlarına Yardım Vakfı''na başvuranların sayısının 33 bin 374 olduğu kaydedildi. Aynı rakamın 1994 yılında ise 3 bin 72 olduğu hatırlatıldı. 
     Vakıftan yapılan açıklamada, gelişmeler kaygı verici olarak nitelendi. Rakamlardaki artışta, azınlık mensuplarında yardım görevlilerine güvenin artması gibi unsurların da etkisi olabileceğine dikkat çekilen açıklamada, ''Ama ne olursa olsun, bunlar rakamların 10 kat artmasını izah etmeye yetmiyor'' denildi. 
     Bu arada vakıf tarafından ırkçı şiddetin önüne geçilebilmesi amacıyla hazırlanan bir rapor kamuoyuna açıklandı. 70 tavsiyeye yer verilen raporda, ırkçı şiddetin sadece sokaklarda olmadığına, işyerlerinde bile ırkçı taciz vakaları bulunduğuna işaret edildi. 
     Irkçı baskı ve şiddet vakalarının örnekleri arasında azınlık mensuplarının evlerinin posta kutularına köpek pislikleri atılması, küfür dolu mektuplar yazılması, küfürlü mektuplar gönderilmesi ve dayak gibi birçok olayın bulunduğuna işaret edilen raporda, ''Türü ne olursa olsun, bütün bu baskılar insanların hayatını karartan etki yapıyor. Bu baskı ve şiddet bir günde de bitmiyor, aylarca-yıllarca sürebiliyor'' denildi. 
     
</TEXT>
</DOC>
