<DOC>
<DOCNO> 288817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur19.html </URL>
<DATE> 2004/11/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Trende yine kapkaç terörü ama bu kez yakalandı 
</HEADLINE>
<TEXT>

     Halkalı-Sirkeci seferini yapan banliyö treninde cep telefonunu aldığı bir kişiyi trenden iterek düşüren kapkaççı, kaçmaya çalışırken polislerce suçüstü yakalandı. 
     Yeşilköy'de bir restoranda işçi olarak çalışan Murat Can 23 , bayram gezisi için Eminönü'ne gitmek üzere Halkalı-Sirkeci seferini yapan banliyö trenine bindi. 
     Can'ın, trenin Kumkapı İstasyonu'ndan hareketinden hemen sonra gelen bir mesajı kontrol etmek için eline aldığı cep telefonu, Biret Ulaşkın 20 tarafından kapkaç yöntemiyle alındı. 
     Bu sırada iterek Can'ı trenden atan Ulaşkın, diğer yolcuların tepkisi üzerine kendisi de trenden atlayarak kaçmak istedi. 
     Üniversite öğrencisi Ahmet Hakan Canıdemir'in Adapazarı Ekspresi'nden atılarak öldürülmesinden sonra istasyonda takviye olarak görevlendirilen Kumkapı Polis Merkezi'nden bazı resmi kıyafetli polisler, istasyondan az önce hareket eden trenden bir kişinin düştüğünü, ardından da bir kişinin atladığını fark edince duruma müdahale etti. 
     Kovalamaca sonucu Ulaşkın'ı yakalayan polisler, trenden atıldıktan sonra omuzunun üstüne düşerek başından hafif şekilde yaralanan Can'ın da Haseki Eğitim ve Araştırma Hastanesi'ne kaldırılmasını sağladılar. 
     Can, burada ayakta tedavi görerek taburcu edildikten sonra geldiği Kumkapı Polis Merkezi'nde olaya ilişkin ifade verdi. Can, polis merkezinden çıkarken olayı basın mensuplarına da anlattı. 
     Halen sorgusu süren Biret Ulaşkın'ın, benzeri suçlardan sabıkalı olduğu ve yakalandığında üzerinde 4 adet uyuşturucu hap bulunduğu öğrenildi. 

     
</TEXT>
</DOC>
