<DOC>
<DOCNO> 262426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy05.html </URL>
<DATE> 2004/08/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdoğan, Olimpiyat açılışını, AKP'nin yıldönümüne tercih etti 
</HEADLINE>
<TEXT>

     Başbakan Tayyip Erdoğan, partisinin kuruluş yıl dönümü yerine Atina Olimpiyatları'nın açılışına katılmayı tercih edince, AKP'de 14 Ağustos'taki 3'üncü kuruluş yıl dönümü için özel bir organizasyon yapılmadı. 
     AKP'nin 14 Ağustos 2001'deki kuruluşundan bu yana her kuruluş yıl dönümü tüm belediye başkanı, milletvekili ve parti yöneticilerinin katılımıyla özel törenler düzenlendi. 
     Tümü Bilkent Otel'de düzenlenen, partinin kuruluş ve iktidara gelişinin anlatıldığı ve Başbakan Erdoğan'ın yeni mesajlar verdiği kuruluş yıl dönümü kutlamalarının 3'üncüsü için bu yıl da hazırlıklar önceden başlatıldı. Partinin tek başına iktidarından sonra yerel yönetimlerde de iktidara gelişinin ardından düzenlenecek bu yılki yıl dönümünün daha görkemli olması planlandı. 
     Ancak Erdoğan, 13 Ağustos'ta açılışı yapılacak Atina Olimpiyatları'nı izlemek için 13 ve 14 Ağustos'ta Yunanistan'a gitme kararı alınca AKP'deki kuruluş yıl dönümü hazırlıkları suya düştü. Parti yönetimi, Erdoğan Olimpiyat açılışı nedeniyle kuruluş yıl dönümüne katılamayacağı için önceki yıllardaki gibi özel bir otel organizasyonu yapmaktan vazgeçti. Erdoğan bulunmadığı için halen tatilde bulunan milletvekillerinin de Ankara'ya gelmeyecek olması, özel bir organizasyon yapılmayıyının bir başka önemli nedeni oldu. 
     
     ANITKABİR ZİYARETİ 

     AKP'de 3'üncü kuruluş yıl dönümünü daha sade etkinliklerle kutlama kararı alındı. Kuruluş yıl dönümü genel başkan yardımcıları düzeyinde kutlanacak. Genel başkan yardımcılarının partinin kuruluş yıl dönümü nedeniyle, "AKP'nin 3 yıldaki başarılarını" anlatan bir basın toplantısı düzenlemesi bekleniyor. Yine genel başkan yardımcıları ve partililerden oluşan bir heyetin Anıt Kabir'i ziyaret edecekleri de bildirildi. 
     Erdoğan'ın da AKP'nin 3'üncü kuruluş yıl dönümünü Olimpiyat açılışı sırasında konuğu olacağı Kostas Karamanlis ile kutlaması bekleniyor. 

     
</TEXT>
</DOC>
