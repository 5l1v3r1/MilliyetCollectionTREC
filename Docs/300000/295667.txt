<DOC>
<DOCNO> 295667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur37.html </URL>
<DATE> 2004/12/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türk çocuklarının yüzde 43'ü cep telefonuna sahip 
</HEADLINE>
<TEXT>

     Çocuklara yönelik yayın yapan bir televizyon kanalının internet üzerinden gerçekleştirdiği araştırmaya katılan Türk çocukların yüzde 43'ünün kendilerine ait cep telefonu bulunduğu bildirildi. 
     Konuyla ilgili açıklamaya göre, televizyon kanalı internet üzerinden Türkiye, Rusya, Polonya, Romanya, Çek Cumhuriyeti ve Macaristan'da çocukları daha iyi anlamaya yönelik bir araştırma yürüttü. 
     Toplam 63 bin 315 kız ve erkek çocuğunu kapsayan araştırmaya katılan Türk çocuklardan yüzde 43'ü, kendilerine ait bir cep telefonu bulunduğunu bildirdi. 
     Araştırma sonuçları, bu çocukların yüzde 75'inin cep telefonuna sahip olmanın kendilerini güvende hissetmelerine neden olduğunu, çocukların cep telefonunu çoğunlukla ebeveynleriyle ve arkadaşlarıyla konuşmak ve mesajlaşmak için kullandıklarını ortaya koydu. 
     Araştırma, Türkiye'de çocukların diğer ülkelerdeki çocuklardan daha az stresli olduğu sonucunu verdi. 
     Araştırmada Türk çocukların yüzde 60'ı kitaplarını, yüzde 52'si kıyafetlerini, yüzde 51'i yiyeceklerini, yüzde 49'u oyunlarını, yüzde 43'ü ise ayakkabılarını seçerken ailelerinin kendilerini serbest bıraktıkları yönünde cevap verdi. 
     
</TEXT>
</DOC>
