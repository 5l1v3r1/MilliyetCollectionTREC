<DOC>
<DOCNO> 277806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo21.html </URL>
<DATE> 2004/10/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Millilerden sert idman... 
</HEADLINE>
<TEXT>

     2006 Dünya Kupası Eleme Grubu'nda 9 Ekim Cumartesi günü Kazakistan ile yapacağı maçın hazırlıklarını sürdüren A Milli Takım'ın bugünkü idmanı sert geçti. 
     Florya Metin Oktay Tesisleri'nde Milli Takımlar Teknik Direktörü Ersun Yanal yönetiminde gerçekleştirilen taktik çalışması oldukça tempolu ve sert geçerken, zaman zaman sakatlıklar yaşandı. 
     Antrenman sırasında bir pozisyonda Hamit, topu ıskalayıp Serkan'ın ayağına vururken, kramponların sesi duyuldu. Serkan bir süre yerde yatarken pozisyondan sonra Hasan gazetecilere bakarak ''İdmanda kemik sesleri'' diye espri yaptı. 
     Daha sonra Hasan, zaman zaman kendisine yapılan faullerle yerde kaldı. Bir pozisyonda saha kenarında yine yerde kalan Hasan, sinirlenerek ''Yeter artık'' deyip ayağındaki tekmeliği çıkarıp attı. Milli futbolcu taktik çalışmasının kalan bölümünü tekmeliksiz tamamladı. 
     Çalışma sırasında Necati de bir pozisyonda sakatlık geçirdi. Serkan, Hasan ve Necati, antrenmanı tamamlarken, milli takım doktoru Cengiz Dinç oyuncularda herhangi bir problem olmadığını söyledi. 
     Milliler, yaklaşık 1 saat süren idmanda ısınma ve pas çalışmasının ardından taktik ağırlıklı bir çalışma yaptı. Antrenmanın sonunda Hamit ve Ümit şut çalışması yaparken, diğer oyuncular koşu yaptı. 
     
     RÜŞTÜ İLK KEZ İDMANA ÇIKTI 
     A Milli Takım'da sakatlığı bulunan kaleci Rüştü, bugün ilk kez antrenmana çıktı. 
     Taktik çalışmasında kaleyi Ömer korurken, Rüştü, Volkan ile birlikte antrenörler eşliğinde takımdan ayrı çalıştı. 
     Rüştü'nün yanı sıra sakatlıkları bulunan futbolculardan Emre, takımdan ayrı koşu yaparken, İbrahim Toraman ise doktor Cengiz Dinç ile beraber yürüyüş yapmakla yetindi. 
     Bu arada, antrenman sırasında sahaya gelen Galatasaraylı Ergün, bir süre menajer Can Çobanoğlu ile sohbet etti. 
     Öte yandan, antrenmanı izleyen Galatasaray'ın alt yapı antrenörü Suat, idmanın ardından Ersun Yanal, antrenörler ve bazı futbolcularla konuştu. 
     A Milli Takım, akşam basına kapalı yapacağı antrenmanla hazırlıklarını sürdürecek. 
     
</TEXT>
</DOC>
