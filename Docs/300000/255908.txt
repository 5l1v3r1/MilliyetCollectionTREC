<DOC>
<DOCNO> 255908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko39.html </URL>
<DATE> 2004/07/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bakan Güçlü Bu sene dışardan buğday ithal etmeyeceğiz... 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl buğday üretiminin ve kalitenin yüksek olduğunu belirterek, ithalata gerek kalmayacağını söyledi. 
     Bakan Sami Güçlü, Sakarya'nın Söğütlü İlçesi'nde düzenlenen Tarım Hayvancılık ve Süt Festivali'nde, 2004-2014 yıllarının kalkınma dönemi olacağını belirtti. 
     Türkiye'nin 2005'ten itibaren hızlı bir kalkınma dönemine gireceğini ifade eden Güçlü, ''Bunun iki nedeni var. Birincisi AB'den alınacak müzakere tarihi. Ekonomik ve kültürel açıdan AB'ye uyumlu hale geleceğiz. İkincisi de, kamuda dengeyi, toplumda huzuru sağlamak için işsizliği azaltıcı hamle başlatılacak olmasıdır'' dedi. 
     Tarımın, en önemli sektörlerden olduğunu ifade eden Güçlü, şunları kaydetti 
     ''Türkiye'nin 210 yerinde, buğday üreticisinin mahsullerini alıyoruz, yıl boyunca da almaya devam edeceğiz. Fiyatlarımız piyasanın altında olmayacak. Bu yıl kalite ve verim çok yüksek, dışardan buğday ithal etmeyeceğiz. Un üreticilerimiz piyasadan ürününü almalı.'' Hayvan kaçakçılığı sorununa da değinen ve kaçakçılığı önlemeye çalıştıklarını bildiren Güçlü, ''Hayvancılığı geliştirmek ve sürdürülebilir kalkınmayı sağlamak istiyoruz. Bu nedenle, maliyeti ne olursa olsun kaçakçılığı önleyeceğiz. Kaçak hayvancılığın neden olduğu hastalıkları önlemek için, yüksek maliyetler ödüyoruz. Bunu azaltmalıyız. Bunun için jandarma ve Tarım Müdürlükleri ortak çalışacak'' diye konuştu. 
     Tarım ve Köyişleri Bakanı Sami Güçlü, daha sonra tarım makinaları standını gezdi ve yetiştirdikleri inekler ''En Güzel İnek'' yarışmasında dereceye giren Keskin Özden Bahadır Bölükbaş ve İhsan Bölükbaş adlı çiftçilerin ödüllerini verdi. 
     
</TEXT>
</DOC>
