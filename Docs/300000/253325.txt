<DOC>
<DOCNO> 253325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy07.html </URL>
<DATE> 2004/07/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Akdağ Aile Hekimliği Yasa Tasarısı'nı tatile girmeden geçirmiş olacağız 
</HEADLINE>
<TEXT>

     Sağlık Bakanı Recep Akdağ, aile hekimliğinin pilot uygulamasına ilişkin yasa tasarısını, tatile girmeden Meclis'ten geçirmeyi öngördüklerini belirterek, uygulamayı bu yıl içinde pilot bir ilde başlatacaklarını bildirdi. 
     Akdağ, Atatürk Eğitim ve Araştırma Hastanesi'nde Türkiye Nüfus Ve Sağlık Araştırması'nın ön sonuçlarına ilişkin düzenlenen toplantıya katıldı. 
     Akdağ, burada yaptığı konuşmada, aile hekimliği projesine değindi. 
     Bakanlar Kurulu'nda Başbakan Recep Tayyip Erdoğan ve bakanların projeye büyük destek verdiklerini ifade eden Akdağ, ''Aile hekimliği yasa tasarımızı tatile girmeden önce Meclis'ten geçirmiş olacağız'' dedi. 
     Akdağ, uygulamayı bu yıl içinde pilot bir ilde başlatacaklarını belirterek, gelecek yılın Mart ayında uygulamaya ilişkin verileri değerlendireceklerini söyledi. 
     Uzmanların pilot uygulamanın geniş zamana yayılmasını savunduklarını, ancak Bakanlık olarak fazla zamanlarının bulunmadığını ifade eden Akdağ, mümkün olan en kısa zamanda projeyi yaygınlaştıracaklarını kaydetti. 
     Gazetecilerin konuya ilişkin sorularını yanıtlayan Akdağ, projenin pilot uygulamasının hangi il olacağının sorulması üzerine, bu konuyla ilgili araştırmaların sürdüğünü, belirlenen 14 ilden birinin seçileceğini belirtti. 
     Akdağ, pilot ilde bürokratlar ve bilim adamlarından oluşacak bir ekibin yoğun bir çalışma sürdüreceğine işaret ederek, bu yüzden Ankara'dan kolay ulaşılır bir il olmasına öncelik verdiklerini söyledi. 
     Recep Akdağ, başka bir soru üzerine, proje kapsamında bir aile hekimi ve ona bağlı ebe, hemşire gibi aile sağlığı elemanlarından oluşan bir ekibin görev yapacağını bildirdi. Akdağ, 2500-3000 civarında kişinin bir aile hekiminin kontrolü altında olacağını ifade ederek, yaklaşık 300 bin nüfuslu bir yerde, ortalama 100-120 civarında aile hekiminin görevlendirileceğini anlattı. 
     Gelişmiş ülkelerde aile hekimi başına düşen kişi sayısının 2 bin olduğunu, ancak Türkiye gibi doktora gitme alışkanlığının fazla gelişmediği bir ülkede, başlangıç için 2500-3000 kişinin yeterli olacağını dile getirdi. 
     
     KIRSAL ALANDA AİLE HEKİMLİĞİ 
     Sağlık Bakanı Akdağ, uygulamaya ilişkin soru üzerine de yasanın 2-3 maddelik temel prensipleri belirleyen kısa bir yasa olacağını ve detayların yönetmeliklerle şekilleneceğini ifade etti. 
     Akdağ, projenin, Doğu illerinde nasıl uygulanacağına ilişkin soruyu yanıtlarken de her köye bir hekim koymanın mümkün olmadığını ve bunun cumhuriyet tarihinde bir örneğinin bulunmadığını anlattı. 
     Akdağ, 100 kişilik köyler bulunduğunu ve buralara hizmetin grup köyler oluşturma yoluyla götürüldüğünü anlattı. En büyük sorunun özellikle kış aylarında ulaşım konusunda yaşandığını ifade eden Akdağ, bu sorun aşılmadan çözüm sağlamanın mümkün olmadığını kaydetti. 
     Kırsal kesimlerde aile hekimliği uygulamasına ilişkin yaklaşık bir yıldır farklı ülkelerde incelemeler yürüttüklerini bildiren Akdağ, ''esnek bir aile hekimliği'' modeli oluşturduklarını belirtti. 
     Akdağ, kırsal kesimlerde köylülerin en kolay ulaşabildiği noktada bir hekim görevlendireceklerini ifade ederek, grup köy anlayışından öte köylerin ilçelerle ilişkilendirilmesinin daha rahat olabileceğini söyledi. 
     ''Köylüler, ilçeye gitmeyi tercih ediyorlar. Birçok köyde ilçeye doğrudan yol bulunuyor'' diyen Akdağ, kırsaldaki çalışmalarda mobil sağlık hizmetlerine de yine ağırlık vereceklerini ve büyük ölçüde hastanın ayağına gideceklerini ifade etti. 
     Akdağ, kentlerdeki uygulamada, kişilerin isterlerse aile hekimini belli kurallar çerçevesinde değiştirebileceklerini, ancak kırsaldaki uygulamada hekim değiştirmenin bu kadar kolay olamayacağını kaydetti. 
     
     ORTALAMA 2 MİLYAR LİRA KAZANÇ 
     Sağlık Bakanı Akdağ, öncelikle kamu sağlığı elemanlarını aile hekimliğinde istihdam edeceklerini ifade ederek, aile hekimlerinin kendilerine bağlı olan ilk 1000 kişide bugün kazandıkları ücrete yakın bir sabit ücret alacaklarını, hasta sayısı arttıkça gelirlerinin de oransal olarak artacağını dile getirdi. Akdağ, ''Bir aile hekimi muhtemelen 2 milyar liranın üzerinde kazanç elde edecek'' dedi. 
     Akdağ, aile hekimlerinin kamudaki görevlerinden izinli sayılacaklarını, ancak devlet memuru statüsündeki tüm haklardan yararlanacaklarını belirterek, ''Bunu, bu özel statülü ödemeyi gerçekleştirmek için yapıyoruz. Herhangi bir hak kayıpları olmayacak'' dedi. 
     
</TEXT>
</DOC>
