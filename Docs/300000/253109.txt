<DOC>
<DOCNO> 253109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur25.html </URL>
<DATE> 2004/07/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Antalya, turist sayısı hedefine yaklaşıyor... 
</HEADLINE>
<TEXT>

     Antalya'ya yılın ilk 6 ayında hava yoluyla gelen turist sayısı, 2 milyon 427 bin 437'ye ulaştı. 
     Antalya Havalimanı Şube Müdürlüğü'nden alınan bilgiye göre, hava yoluyla gelen yolcu sayısında, geçen yılın aynı dönemine göre yüzde 52 artış oldu. 
     Bu yıl 6 milyon turist hedefini yakalamak isteyen Antalya'ya dün 38 bin 366 kişi gelirken, turistik kente yılın ilk 6 ayında gelen yolcu sayısı, 2 milyon 427 bin 437'ye ulaştı. Geçen yıl 4 Temmuz itibariyle Antalya'ya 1 milyon 595 bin 328 turist gelmişti. 
     Antalya'ya gelen yabancı ziyaretçilerin milletlere göre dağılımında ise 976 bin 720 kişiyle Almanlar ilk sırada yer aldı. Alman ziyaretçiler, turistik kenti en çok Mayıs ayında tercih ettiler. 
     Rus tatilciler ise 395 bin 288 kişi ile Antalya'ya gelen yabancı ziyaretçiler arasında ikinci sırada yer aldı. Antalya'nın ağırladığı yabancı tatilciler arasında yer alan Hollandalılar, turistik kenti Alman konuklar gibi en çok Mayıs ayında ziyaret ettiler. Akdeniz'in incisi Antalya'ya, yılın ilk 6 ayında 205 bin 967 Hollandalı geldi. 
     Antalya, yılın ilk 6 aylık bölümünde ABD, İngiltere, Fransa, İtalya, Japonya, Kanada, Endonezya, Portekiz, İsrail, Finlandiya gibi çok sayıda ülkeden tatilciyi ağırladı. 
     
</TEXT>
</DOC>
