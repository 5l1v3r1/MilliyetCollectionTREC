<DOC>
<DOCNO> 292452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur29.html </URL>
<DATE> 2004/11/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Felluce'de ölen Iraklılar için gıyabi cenaze namazı... 
</HEADLINE>
<TEXT>

     Beyazıt Meydanı'nda toplanan bir grup, ABD'nin Felluce'deki operasyonu sırasında ölenler için gıyabi cenaze namazı kıldı. 
     Çoğunluğu Beyazıt Camii'nde Cuma Namazı kılanlardan oluşan grup, Beyazıt Meydanı'nda toplanarak, ABD'nin Felluce'deki operasyonunu protesto etti. 
     Sloganlar atarak tekbir getiren gruptakiler, Saadet Partisi'nin 28 Kasım'da İstanbul'da yapacağı mitinge ilişkin ilanlar ile Felluce'ye ilişkin fotoğraflar, gazete kupürleri, Türk Bayrağı, ''Bebek katili İsrail, İngiltere ve Amerika'nın mali kaynaklarını boykot et'' yazılı afişler taşıdı. 
     Gruptan bazı kişiler cami duvarına ''Dayan Felluce Anadolu aslanları geliyor'' yazılı bir pankart asarken, bazı kişiler de ''katliama hayır'' yazılı pankart açtılar. 
     Daha sonra Felluce'de ölenler için gıyabi cenaze namazı kılındı. 
     İHH Vakfı Başkanı Bülent Yıldırım, gruba hitaben yaptığı konuşmada ''Bugün Türkiye'nin çeşitli illerinde gıyabi cenaze namazı kıldığını ve bunun iyi izlenmesi gerektiğini'' kaydederek, ''Bizi kızdırmasınlar. 50 bin, 100 bin kişiyle Amerikan Konsolosluğu'nu abluka altına alırız'' dedi. 
     ''Felluce'deki operasyondan televizyonlara yansıyan görüntülerin dikkati bu bölgeye çektiğini, bunun da kasıtlı yapıldığını'' öne süren Yıldırım, ''ABD'nin, Irak'taki başka bölgelerde Saddam'ın Halepçe'de yaptıklarının benzerlerini yaptığını'' savundu. 
     Yıldırım, eylemlerin devam edeceğini belirterek, gruptakileri ''Saadet Partisi'nin pazar günü yapacağı mitinge katılmaya'' çağırdı. 
     Gazeteci-yazar Abdurrahman Dilipak da, ''Amerika, bizim ilahımız olma iddiasındadır. Üzerimizde hüküm kurmak istiyor. Onlara tek cevabımız 'la ilahe illallahtır'' dedi. 
     Dilipak, konuşması sırasında ABD ve İsrail bayraklarını yakanlara da, ''Öfkenizi bayrak yakmaya değil, emperyalizmi yok etmeye harcayın'' diye seslendi. 
     Protestocular, dua ettikten sonra olaysız şekilde dağıldılar. 
     
     YURTTA GÖSTERİLER 

     ABD'nin Felluce'ye düzenlediği operasyonlarda hayatını kaybedenler için Eskişehir, Denizli, Kayseri, Elazığ, İzmir, Van ve Ağrı'da gıyabi cenaze namazı kılındı. 
     İzmir'de, Alsancak Hocazade Cami'nde, Cuma namazının ardından Türkiye Kamu-Sen üyesi bir grup, Irak'ta hayatını kaybedenler için gıyabi cenaze namazı kıldı. 
     Türk Diyanet Vakıf-Sen İzmir Şube Başkanı İbrahim Köse namazın ardından yaptığı konuşmada, Irak'ta eşi benzeri görülmemiş bir katliam yapıldığını, çifte standart uygulanarak dünya ülkelerinin buna tepkisiz kaldığını söyledi. 
     Öte yandan Konak Meydanı'nda toplanan KESK üyeleri, ABD'nin Irak halkına karşı düzenlediği operasyonları eleştiren pankart açarak slogan attılar. 
     
     ESKİŞEHİR 

     Eskişehir'de Kamu-Sen üyesi memurlar ve çok sayıda vatandaş Reşadiye Cami'nde kıldıkları cuma namazı sonrası avluda bir araya geldi. 
     Türkiye Diyanet Vakıf-Sen Eskişehir Şubesi Yönetim Kurulu Üyesi Mustafa Yalçın, ABD askerlerinin Irak'ta bugüne kadar binlerce masum insanı öldürdüğünü, bu acının durdurulması gerektiğini söyledi. 
     
     DENİZLİ 

     Kamu-Sen Denizli Şubesi tarafından Ulu Cami'nde, Irak'ta ölenler için kılınan gıyabi cenaze namazında, Kamu-Sen Denizli Şube Başkanı Sadık Arıtürk, ABD ve İngiltere'nin, Saddam zulmünü sona erdirmek, hürriyet, adalet ve insan haklarıyla demokrasi söylemleriyle Irak'a girdiğini ancak esirlere, sivil halka, çocuklara ve kadınlara işkence yapıp binlerce kişiyi katlettiğini bildirdi. 
     
     KAYSERİ 

     Kayseri'de Türkiye Kamu-Sen üyesi memurlar, Hunat Cami'nde, Irakta ölenler için gıyabi cenaze namazının ardından, Türkiye Kamu-Sen İl Temsilcisi Muammer Öner, ABD'nin 11 Eylül saldırılarının ardından Saddam yönetimini ve kimyasal silahları bahane ettiğini ifade etti. 
     Öner, Irak'ı terörist devlet ilan ettiğini ve Müslüman Irak halkına yönelik katliamlar gerçekleştirdiğini kaydetti. 
     Öte yandan, Kayseri Gönüllü Kültür Teşekkülleri, PTT Başmüdürlüğü'nde, ABD'nin Irak'ı işgaline gereken tepkiyi göstermesine yönelik yazılan mektupları, Dışişleri Bakanı ve Başbakan Yardımcısı Abdullah Gül'e göndermeleri için vatandaşlara dağıttılar. 
     
     ELAZIĞ 

     Elazığ'da, Felluce'ye düzenlenen operasyonlarda hayatını kaybedenler için kılınan gıyabi cenaze namazının ardından, Milli Gençlik Vakfı MGV tarafından protesto gösterisi düzenlendi. 
     MGV Elazığ İl Sorumlusu Mesut Turan, ABD'nin seçimler sonrasında Irak'taki saldırılarını hızlandırdığını belirterek, Felluce'ye düzenlenen operasyonlar sonucunda sokak, cami ve evlerin bahçelerinin cesetlerle dolu olduğunu söyledi. 
     İnsanların bu duruma karşı suskun kaldıklarını ifade eden Turan, bu müdahalenin sadece Irak'la sonuçlanmayacağını, İran, Sudan ve Suudi Arabistan'ın ardından Türkiye'ye de müdahale edileceğini ileri sürdü. 
     
     VAN 

     Van'da Gökküşağı Eğitim-Kültür-Geliştirme ve Yardımlaşma Derneği Başkanlığı GÖK-DER üyesi 50 kişilik bir grup, cuma namazı çıkışında Felluce'de yaşananları protesto ederek ABD bayrağı yaktılar. 
     Hazreti Ömer Cami'nde, kılınan cuma namazının ardından caminin avlusunda toplanan dernek üyeleri ABD lehine slogan attı. Dernek yöneticileri tarafından yapılan basın açıklamasının ardından grup olaysız dağıldı. 
     
     AĞRI 

     Ağrı'da, Irakta öldürülen Müslümanlar için Nadiriye Cami'nde kılınan gıyabi cenaze namazında, Kamu-Sen Ağrı İl Temsilcisi Kamil Taşdemir, Irak'ta öldürülen Müslümanları temsil etmek için, cemaatin önündeki tabutun içine girdi. 
     Cenaze namazının ardından cemaat, ABD ve İsrail adına slogan attı. Gruptakilere eşlik etmek isteyen Taşdemir, tabutun içinden ayağa kalkarak slogan atmaya başladı. 
     Bu arada, gıyabi cenaze namazında böyle davranılması Erzurum Müftülüğü'nce mantıken ve dinen yanlış bulundu. Müftülük yetkilileri, gıyabi cenaze namazının sembolik bir tepki olduğunu belirterek, bu davranışın ne mantıken ne de dinen uygun bir davranış olmadığını kaydettiler. 
     
</TEXT>
</DOC>
