<DOC>
<DOCNO> 253825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko27.html </URL>
<DATE> 2004/07/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Bu sene ihracatta 60 milyar dolar seviyesine ulaşabiliriz 
</HEADLINE>
<TEXT>

     Devlet Bakanı Kürşad Tüzmen, ihracattaki artış trendinin ilk 6 aydaki artış hızıyla devam etmesi halinde, bu sene toplam ihracatın 58 milyar doları bulacağını hatta 60 milyar dolar seviyesine çıkabileceğini bildirdi. 
     Bakan Tüzmen, Türkiye İhracatçılar Meclisi'nin TİM Ankara Hilton Oteli'nde yapılan Olağan Genel Kurulu'nda yaptığı konuşmada, Türkiye'nin ihracatıyla ilgili bilgiler verdi. 
     Türk ihracatçısının ihracat artış trendini istikrarlı bir şekilde sürdürdüğünü ifade eden Tüzmen, bunun da istikrarlı büyüme hedefine büyük bir katkı sağladığını ve toplumda umutların yeşermesine neden olduğunu söyledi. 
     2003 yılında dış ticaret ailesinin üstün bir performans sergilediğini vurgulayan Bakan Tüzmen, geçen sene dünya büyüme hızının ortalama yüzde 2.5, dünya ticaret hacmindeki artışın da yüzde 4.5 olmasına karşın, Türkiye'nin yüzde 5.9'lık bir büyüme hızı ve yüzde 33'lik bir ihracat artış oranı yakaladığına dikkat çekti. 
     Bu artış hızı ile Türkiye'nin dünya liginde ikinciliğe çıktığını kaydeden Tüzmen, 2004 yılında da artış trendinin devam ettiğini ve Türkiye'nin 20 yıl önce bir yılda yaptığı ihracatı bugün artık bir ayda yapar hale geldiğini söyledi. 
     
     İLK YARI İHRACAT RAKAMLARI 
     Türkiye'nin ilk 6 ayda yaptığı ihracat konusunda rakamsal bilgiler veren Tüzmen, bu yıl geçen yıla oranla yüzde 35.6'lık bir ihracat artış hızının yakalandığını kaydetti. 
     Bakan Tüzmen, bu artışın makro düzeyindeki yansımalarının da çok olumlu olduğunu ve ihracatın genel ekonomi içindeki öneminin arttığını söyledi. 
     Sanayi üretimi ve kapasite kullanım oranlarında yaşanan artış kalemleriyle ihracattaki artış kalemlerinin bir paralellik arz ettiğini anlatan Tüzmen, şöyle konuştu 
     ''Buna göre, taşıt sektöründe yüzde 72, makine sanayinde yüzde 42, elektrikli cihazlarda yüzde 37 gibi oldukça yüksek artış oranları meydana gelmiştir. Bu sektörler, ihracatımızda da en büyük artış trendini yakalayan sektörler olmuştur. 
     İhracatımız yılın ilk yarısında geçen yılın aynı dönemine göre yüzde 35.6'lık bir artışla yaklaşık 29.4 milyar dolar seviyesine ulaşmıştır. Bu rakam yılın başında yaptığımız 51.4 milyar dolarlık tahmini revize etmemize neden olmuştur. Bu artış trendi ile devam edersek, bu sene 58 milyar doların üstüne çıkarız hatta 60 milyar dolar seviyesine ulaşabiliriz diye düşünüyorum.'' 
     
     ÇEVRE VE KOMŞU ÜLKELERE İHRACAT 
     Çevre ve Komşu Ülkeler Stratejisi'nin meyvelerini vermeye başladığını da anlatan Bakan Tüzmen, bu çerçevede toplam ihracat artış oranının komşu ülkelerle ihracatta yüzde 55'e, Türkiye Cumhuriyetleri ile yapılan ihracatta yüzde 42'ye ve çevre ülkelerle yapılan ihracatta da yüzde 36'ya çıktığını bildirdi. 
     Komşu ülkelerle yapılan ihracatın ortalamaların çok üzerinde olduğuna dikkat çeken Bakan Tüzmen, ihracat artış hızının Irak'ta yüzde 252, İran'da yüzde 54, Rusya'ya yüzde 38, Romanya ve Bulgaristan'da ise yüzde 45'lere kadar ulaştığına işaret etti. 
     Bu sene önemli bir ihracat artışının da tarım ürünlerinde yaşandığını ifade eden Tüzmen, bu yıl ilk defa özellikle yüksek rekolte ve kaliteli tarım ürünleri nedeniyle ilk defa bu kalemde yüzde 28'lik bir artış yaşandığını belirtti. 
     Bakan Tüzmen, ''Komşu ve çevre ülkelerle ticaretimizi halı gibi ilmek ilmek işledik ve doğru sonuçları aldık'' diye konuştu. 
     
     İŞİN SIRRI 
     İhracatta artış sözünü de açıklayan Bakan Tüzmen, ''Bu işin sırrı aile olmakta yatıyor diye düşünüyorum, hedefe kilitlenmiş bir şekilde hareket etmek temel düsturumuz oldu'' dedi. 
     Tüzmen, şimdiki yeni stratejinin ise ''Afrika Ülkeleri ile Ekonomileri Geliştirme Stratejisi'' olduğunu söyledi. 
     Acil Eylem Planı çerçevesinde 2004-2006 ihracat stratejisinin başarı ile sürdürüldüğünü vurgulayan Tüzmen, bu çerçevede 2006 yılı sonunda 75 milyar dolarlık, 2010 yılında 100 milyar dolarlık ve Cumhuriyetin 100. yılı olan 2023 yılında da 500 milyar dolarlık ihracatı hedeflediklerini vurguladı. 
     Konuşmasında ihracatçıların sorunlarına da değinen Bakan Tüzmen, sorunları yavaş yavaş aşmaya başladıklarını söyledi. 
     Tüzmen, geçen sene her şeye rağmen ihracatçılara 302 trilyon liralık, bu yılın ilk 6 ayında 169 trilyon liralık bir destek sağladıklarını belirterek, yeni destek mekanizmalarını geliştirmeyi çalıştıklarını kaydetti. 
     Tüzmen, gümrüklerde eksiklikleri giderdiklerini, İGEME'nin çalışmalarına hız verdiklerini de söyledi. 
     Yurtdışı müteahhitlik hizmetleriyle ilgili olarak da Tüzmen, bu sene yurtdışı müteahhitlik hedefinin 5 milyar dolar olduğunu hatırlattı. Bakan Tüzmen, Eximbank kredilerinde de önemli artışlar olacağını belirtirken, 2004 yılında bankanın toplam 7.6 milyar dolar kredi vermesinin öngörüldüğünü sözlerine ekledi. 
     
</TEXT>
</DOC>
