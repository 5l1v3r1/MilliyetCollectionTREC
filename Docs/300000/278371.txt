<DOC>
<DOCNO> 278371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko16.html </URL>
<DATE> 2004/10/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yabancılar Eylül'de Borsada net alıcı pozisyonuna geçti 
</HEADLINE>
<TEXT>

     Ağustos ayında Borsa'da net satıcı olan yabancılar, eylülde yeniden alıcı konumuna geçti. Geçen ay toplam 3 milyar 524.3 milyon dolarlık işlem yapan yabancılar, 183.3 milyon dolarla net alıcı oldu. 
     Yabancıların hisse senedi portföyü, 1 milyar 562 milyon dolar büyüyerek 11 milyar 505 milyon dolara kadar çıktı. 
     İstanbul Menkul Kıymetler Borsası'nın İMKB verilerine göre, yabancı yatırımcılar eylül ayında Borsa'da 1 milyar 8.8 milyon dolarlık alış, 1 milyar 670.5 milyon dolarlık satış işlemi yaptılar. Toplam işlemler 3 milyar 524.3 milyon doları buldu. Yabancı işlemleri 183.3 milyon dolarlık net alımla sonuçlandı. 
     
     DOKUZ AYDA 26 MİLYAR DOLARA YAKIN İŞLEM 

     Yabancıların yılın ilk dokuz ayında Borsa'daki toplam işlemlerinin tutarı ise 25 milyar 835 milyon dolar oldu. 
     Dokuz ayda 13 milyar 270.7 milyon dolarlık alış işlemi yapan yabancılar, 12 milyar 564.3 milyon dolarlık satış işlemi gerçekleştirdi. Yabancıların dokuz aydaki net alımları 706.4 milyon dolar oldu. 
     
     TOPLAM PORTFÖY 11.5 MİLYAR DOLAR 

     Yabancıların İMKB'deki hisse senedi portföylerinin toplam tutarı, geçen ay 1 milyar 562 milyon dolar arttı. 
     Portföyün tutarı, ağustos sonundaki 9 milyar 943 milyon dolarlık düzeyinden eylül sonunda 11 milyar 505 milyon dolara çıktı. Bu tutar, portföyün Temmuz 2000'den bu yanaki en yüksek düzeyini oluşturuyor. Temmuz 2000'de portföyün tutarı 11 milyar 999 milyon dolar olmuştu. 
     Portföyde eylül ayında gözlenen artışın 183.3 milyon dolarlık bölümü hisse senedi alımlarından kaynaklandı. Kalan 1 milyar 378.7 milyon dolarlık artışta ise hisse senedi fiyatlarında gözlenen hızlı büyüme etkili oldu. 
     
     EN FAZLA İŞLEM YAPI KREDİ'DE 

     Yabancı yatırımcılarin hem alış, hem de satışta en fazla işlem yaptıkları hisse Yapı Kredi oldu. Bu hissede 252.8 milyon dolarlık alış, 252.5 milyon dolarlık satış işlemi yapan yabancıların, Yapı Kredi hisselerindeki toplam işlemleri 505.4 milyon doları buldu. En fazla alış işlemi yapılan diğer hisseleri 196.8 milyon dolarla Sabancı Holding, 192.3 milyon dolarla İş Bankası C, 106 milyon dolarla Koç Holding, 97.9 milyon dolarla Garanti Bankası hisseleri oluşturdu. Yapı Kredi'nin ardından en fazla satış işleminde ise 168.3 milyon dolarla Sabancı Holding, 156.3 milyon dolarla İş Bankası C, 108 milyon dolarla Garanti Bankası, 84.7 milyon dolarla Koç Holding geldi. 

     
</TEXT>
</DOC>
