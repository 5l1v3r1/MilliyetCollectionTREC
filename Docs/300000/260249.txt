<DOC>
<DOCNO> 260249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy13.html </URL>
<DATE> 2004/08/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne başvuru... 
</HEADLINE>
<TEXT>

     CHP, 5232 sayılı ''Memurlar ve Diğer Kamu Görevlilerinin Yargılanması Hakkında Kanunda Değişiklik Yapılması Hakkında Kanun''un 3 maddesinin yürürlüğünün durdurulması ve iptali istemiyle Anayasa Mahkemesi'ne başvurdu. 
     CHP TBMM Grup Başkanvekili Ali Topuz, başvuru dilekçesini Anayasa Mahkemesi'ne verdi. 
     Topuz, Anayasa Mahkemesi'nden ayrılırken gazetecilere yaptığı açıklamada, yasanın, 2, 6 ve 7. maddelerinin yürürlüğünün durdurulması ve iptalini istediklerini kaydetti. 
     Yasayla, memurlarla ilgili şikayet ve ihbar yollarının ortadan kaldırıldığını, şikayet halinde memurların özel olarak himaye altına alındığını savunan Topuz, hukuk devleti ilkelerinin ihlal edildiğini iddia etti. 
     Topuz, yasayla, büyükşehir belediye başkanlarının yargılanması konusundaki merciin değiştirildiğini, daha önce Yargıtay Cumhuriyet Başsavcılığı'nca yürütülen soruşturmaların mahalli başsavcılıklara devredildiğini de kaydetti. Topuz, bazı belediye başkanları ile ilgili açılmış soruşturmaların devredilmesinin Anayasa hukuku ilkeleri ile bağdaşmadığını söyledi. 
     Ali Topuz, AK Parti'nin yasa çıkarma konusunda çok dikkatli olmadığını düşündükleri için her çıkan yasayı anayasa hukuku açısından gözden geçirme ihtiyacı duyduklarını anlattı. Bu konuda oluşturdukları özel bir komisyonun incelemeler yaptığını dile getiren Topuz, Anayasa'ya aykırılık tespit etmeleri durumunda da başvuruda bulunduklarını belirtti. 
     Topuz, şimdiye kadar Anayasa Mahkemesi'ne 32 başvuru yaptıklarını, bunlardan yalnızca birinin reddedildiğini, çok sayıda yürürlüğün durdurulması kararı verildiğini, bazılarında yasaların çeşitli maddelerinin iptal edildiğini, geri kalanların incelemelerinin devam ettiğini kaydetti. 
     
</TEXT>
</DOC>
