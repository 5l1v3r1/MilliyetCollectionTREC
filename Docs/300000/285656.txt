<DOC>
<DOCNO> 285656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun02.html </URL>
<DATE> 2004/11/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Seçimin sonucu Eşcinsel evliliklerine hayır, kök hücreye evet 
</HEADLINE>
<TEXT>

     BBC 

Amerika Birleşik Devletleri'nde, yakın tarihin en çekişmeli başkanlık seçiminde, bazı eyaletlerde tartışmalı konular üzerinde referandumlar da yapıldı. 
     11 eyalette, eşcinsel evlilikleri konusunda referandum düzenlendi. 
     Ohio, Georgia, Kentucky, Mississippi, Michigan, Kuzey Dakota, Arkansas, Montana, Utah ve Oklahoma'da yapılan referandumların tamamında, seçmenler eşcinsel evliliklerinin yasaklanmasından yana oy verdiler. 
     Beklentiler de sonucun bu yönde olacağını gösteriyordu. 
     ABD Başkanı George Bush, eşcinsel evliliklerine anayasal yasak getirmek için girişim başlatmış ancak önergesi Kongre'den geçmemişti. 
     Eşcinsel evlilikleri seçim kampanyası döneminde büyük tartışmalar yaratmış, eşcinsel grupları ve sivil haklar savunucuları ile muhafazakar Hıristiyan gruplar karşı karşıya gelmişti. 
     
     California kök hücre araştırmalarına onay verdi 

     Californialılar ise sandık başına gittiklerinde, bir diğer tartışmalı konuda, kök hücre araştırmaları hakkında oy verdiler. 
     Alınan sonuçlara göre, California kök hücre araştırmalarına finansman sağlayan ilk eyalet oldu. 
     Şu ana kadar sayılan oylar, seçmenlerin önümüzdeki 10 yılda kök hücre araştırmalarına üç milyar dolar aktarmayı kabul ettiğini gösteriyor. 
     Herhangi bir dokuya dönüşebilen kök hücreler, alzheimer ve parkinson gibi yıkım yaratan hastalıkların ve omurga zedelenmeleriyle ortaya çıkan sorunların tedavisi yolunda umut olarak görülüyor. 
     Ancak kök hücre araştırmalarında embiryoların kullanılmasını gerektiğinden, konu ateşli bir ahlaki tartışma yaratıyor. 
     ABD Başkanı George Bush kök hücre araştırmalarına karşı çıkıyor ve bu araştırmalarda federal bütçeden finansman kullanılmasını yasakladı. 
     
</TEXT>
</DOC>
