<DOC>
<DOCNO> 257820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/yasam/yas08.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
30 milyara bırakıldı 
</HEADLINE>
<TEXT>


Uyuşturucu kaçakçılığı iddiasıyla 'alınan' oğlunu, karakol basıp kaçırdığı iddia edilen Mustafa Bayram serbest 

OSMAN BEKLEYEN FEYAT ERDEMİR Van DHA 

Van'da uyuşturucu kaçakçılığı yaptığı iddiasıyla gözaltına alınan oğlu Hamit'in karakola yapılan baskınla kaçırılmasına karıştığı gerekçesiyle tutuklanan eski Van Milletvekili Mustafa Bayram, avukatlarının nöbetçi 2. Asliye Ceza Mahkemesi'ne yaptığı itiraz sonucu 30 milyar lira kefaletle serbest kaldı. 
Oğlunun 7 Temmuz'da kaçırılması sonrası gözaltına alınıp nöbetçi mahkemeye sevk edilen Bayram, 9 Temmuz'da yedi kişiyle tutuklandı ve 14 Temmuz'da güvenlik gerekçesiyle Van Kapalı Cezaevi'nden Bitlis E Tipi Cezaevi'ne sevk edildi. 

Oğlu halen kayıp 
Bayram'ın avukatları, ilk kefaletle serbest bırakma taleplerinin reddedilmesi üzerine bir üst mahkeme olan Asliye Ceza'ya başvurdu. Nöbetçi 2. Asliye Ceza Mahkemesi de, delillerin toplanmasını dikkate alarak Bayram'ın 30 milyar lira kefaletle tahliyesine karar verdi. Bayram'ın oğlu ve uyuşturucu ise halen kayıp. 


</TEXT>
</DOC>
