<DOC>
<DOCNO> 252314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko08.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da tur satışları Türklerden soruluyor 
</HEADLINE>
<TEXT>


MNG Holding Turizm Grubu Başkanı Baraner 'Avrupa'daki Türk tur operatörleri Türk turizminin bel kemiğini oluşturuyor' 


MNG Holding Turizm Grubu Başkanı ve Antalya Turizm Araştırmaları ve Strateji Merkezi Başkanı Hüseyin Baraner, "Avrupa'da tur satışları artık Türklerden soruluyor" dedi. Baraner, Avrupa'da çeşitli büyüklüklerde yaklaşık 4 bin Türk seyahat acentası bulunduğuna işaret ederek, "Bu acentalar Türk turizminin belkemiği oldu" dedi. 
Türkiye'nin 2004 yılında Avrupa basınında çeşitli nedenlerle boy gösterdiğine dikkat çeken Baraner, "Türkiye turizmde olağanüstü güzel bir dönem yaşıyor. Önce Eurovision'un Türkiye'de yapılması, ardından NATO zirvesi nedeniyle olağanüstü bir tanıtım fırsatı yakaladık. Avrupa basını da bunu en iyi şekilde Türkiye lehine kullandı. Her yerde boy boy Türkiye yazıları okuduk, fotoğrafları gördük. Bunun geri dönüşünü turist sayısı açısından hemen hissettik" dedi. 


</TEXT>
</DOC>
