<DOC>
<DOCNO> 284570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yasam/yas01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda tecavüz skandalı 
</HEADLINE>
<TEXT>


Adana'da ilköğretim öğrencisi 9 yaşındaki bir erkek çocuğa tecavüz ettikleri iddiasıyla 7 öğretmen, polis, astsubay ve işadamları da dahil 25 kişi gözaltında 

NEŞET KARADAĞ Adana DHA 

Adana kent merkezindeki K.S.E. İlköğretim Okulu 2. sınıf öğrencisi 9 yaşındaki erkek çocuğu G.S.'ye tecavüz ettiği iddiasıyla, 25 kişi hakkında 25'er yıla kadar ağır hapis cezası istemiyle dava açıldı. Suçlamaları reddeden zanlılar, tutuksuz yargılanacak. 
Tecavüz iddiası, G.S.'nin başına gelenleri anlattığı annesi V.S.'nin haziran ayında polise başvurmasıyla ortaya çıktı. İddiaları soruşturan Savcı Erten Tamoğlu, Adli Tıp rahporunda G.S.'nin fiili livataya uğradığı belirtilince, soruşturma açarak iddianame hazırladı. 

İlaçlı kola iddiası 
Savcı Tamoğlu'nun hazırladığı iddianamede, küçük G.S.'ye yaklaşık 2 yıl önce aynı apartmandan komşuları mühendis A.Ö.'nün 28 , asansörle evlerine çıkarken ağzını kapatıp götürdüğü evinde tecavüz ettiği kaydedildi. 
Daha sonra bu kişinin, ilaç mümessili arkadaşı A.Ç. 28 ile, G.S.'nin kolasına uyuşturucu madde koyarak tecavüzü tekrarladığının öne sürüldüğü iddianamede, "Fiili livata olayının mağdurda alışkanlık meydana getirmesi, etrafında ve okulda bu davranışlarıyla tanınması nedeniyle bazen kendi isteğiyle sanıkların ev ve işyerlerine giderek cinsi münasebette bulunmuş" denildi. 
Küçük G.S. de polise verdiği ifadesinde, A.Ö.'nün bazen tek, bazen de arkadaşlarıyla kendisine defalarca tecavüz ettiğini söyledi. Anne V.S. de, A.Ö.'nün bazı kadınları kullanarak evlerine telefon açtırıp oğlunu çağırttığını öne sürdü. 

3 zanlı 14 - 16 yaşında 
Savcı Tamoğlu, bu ifadeler ve eldeki bilgiler doğrultusunda Adana 4. Ağır Ceza Mahkemesi'nde, 7'si G.S.'nin okulunda müdür yardımcısı ve öğretmen olmak üzere, aralarında polis memuru, astsubay ve işadamlarının da bulunduğu 25 kişi hakkında 25'er yıl hapis istemiyle 'ırza geçmek, alıkoymak' suçundan dava açtı. Zanlılar arasında 14 ve 15 yaşlarında birer, 16 yaşında 2 çocuğun da bulunması dikkati çekti. 

'Aile iftira atıyor' 

Zanlı okul yöneticisi, ailenin okulda çaycı S.S.'ye saldırdığını belirterek, "Çocuğa tecavüz ettiğini söylediler. Okuldan uzaklaştırdık. Öğretmenlerin ve benim çocuğa tecavüz etmemiz mümkün değil. Aile ruhsal çöküntü içinde" diye ifade verdi. Mühendis A.Ö. de, "Söylenenler yalan. İddia ettikleri gibi bir arkadaşım yok. Böyle bir olayda ifade vermekten utanç duyuyorum" dedi. Diğer öğretmenler de, şöyle konuştular "Aramızda 30 yıllık öğretmenler var. Öğrenciyi tanımayız. Dersine girmiyoruz. Annesi okul bahçesinde küfretmiş, bizi tehdit etmişti. Aile önüne geleni suçlamış. Ailenin psikolojisine bakılmalı." 


</TEXT>
</DOC>
