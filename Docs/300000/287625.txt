<DOC>
<DOCNO> 287625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/siyaset/asiy.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aydın, dolar milyoneri' 
</HEADLINE>
<TEXT>


Eski Bayındırlık Bakanı Koray Aydın'ın TBMM tarafından Yüce Divan'a gönderildiği oturumda konuşan CHP'li İnce, Aydın için "gayrimenkul koleksiyoncusu" dedi 

ANKARA Milliyet 


Eski Bayındırlık Bakanı Koray Aydın, "bakanlığı sırasında yapılan ihalelerde usulsüzlüklerde bulunduğu ve yolsuzluk iddialarının soruşturmasını zamanında yaptırmayarak görevini kötüye kullandığı, malvarlığında haksız artışa sebebiyet verdiği" gerekçesiyle TBMM Genel Kurulu tarafından Yüce Divan'a gönderildi. 
Oylamaya geçilmeden önce rapor üzerinde kişisel görüşlerini açıklayan CHP'li Muharrem İnce, "gayrımenkul koleksiyoncusu ve dolar milyoneri" olarak nitelediği Aydın'ın "sadece Yalova'nın geleceğini kararttığı için bile Yüce Divan'a gitmesi gerektiğini" söyledi. 

Kürsüde gerginlik 
Savunmasını yapmak üzere kürsüye gelen Aydın'la oturumu yöneten TBMM Başkan Vekili İsmail Alptekin arasında gerginlik yaşandı. Aydın, AKP'lilerin de hakkında yolsuzluk iddiaları olduğunu söyleyerek, "dokunulmazlık zırhına sığınıyorlar" deyince, Alptekin, "Kendinizi savunmaktan ziyade, siyasi partileri hedef alıyorsunuz. Genel Kurul'u germeyin" uyarısında bulundu. Aydın eleştirilerini sürdürünce, Alptekin mikrofonu kapattı. Aydın, "Bir de zincir göndereyim de beni zincirleyin" diyerek, Genel Kurul salonunu terk etti. 

408 oyla Yüce Divan'a 
Alptekin, savunmasını tamamlamayan Aydın'ı bir süre bekledi. Aydın gelmeyince gizli oylamaya geçildi. Oylama sonunda eski bakan Aydın 408 oyla Yüce Divan'a sevk edildi. Katılan 430 üyeden 9'u ret, 3'ü çekimser, 8'i boş oy kullandı. 2 oy da geçersiz sayıldı. Genel Kurul'u terk eden Aydın'ı, MHP Genel Başkanı Devlet Bahçeli, telefonla arayarak kutladı. 

Ersümer'e ret 

Anayasa Mahkemesi, eski Bakan Cumhur Ersümer'in Yüce Divan'a sevkine ilişkin TBMM kararının iptali istemini oybirliğiyle reddetti. Başkan Vekili Haşim Kılıç, Anayasa Mahkemesi sıfatıyla, TBMM'nin Yüce Divan'a sevk kararına bakılamayacağı gerekçesiyle istemi reddettiklerini söyledi. Anayasa Mahkemesi'nin, TBMM kararlarını iptal etme yetkisi bulunmuyor. 


</TEXT>
</DOC>
