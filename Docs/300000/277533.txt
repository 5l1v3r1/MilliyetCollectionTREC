<DOC>
<DOCNO> 277533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur25.html </URL>
<DATE> 2004/10/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
12 yıldır oruç tutuyor... 
</HEADLINE>
<TEXT>

     Kocaeli'nin Gölcük İlçesi'nde oturan Osman Ay, açlık hissetmediği için 11 yıl 10 aydır oruç tuttuğunu belirterek, Guinness Rekorlar Kitabı'na girmek için başvuruda bulundu. 
     İlçede market işleten Ay 37 , AA muhabirine yaptığı açıklamada, 20 yıl önce kilolu olduğunu, kilolarını verdikten sonra açlık hissetmediği için oruç tutmaya başladığını söyledi. 
     Ramazan ve Kurban Bayramları dışında her gün oruç tuttuğunu, ramazandaki gibi güneş batınca orucunu açtığını belirten Ay, sürekli oruç tutma nedenini şöyle anlattı 
     ''1985-86 yıllarında 155 kilo ağırlığındaydım. İstanbul'daki bir gezi sırasında arkadaşlarımla tartılmak istedik. Tartıcı, Arkadaşlarının hepsi gelsin, tartılsın ama sen benim ekmeğime mani olma, tartı seni tartmaz diyerek, benimle alay etti. Ben bunun üzerine zayıflamaya karar verdim ve 85 kilo vererek 70 kiloya kadar düştüm. 
     Bu dönemde beslenme alışkanlığım değişti, yemeği aramaz oldum. Açlık hissetmediğim için de oruca başladım. 11 yıl 10 ayda, 4 bin 29 gün oruç tuttum. Bu işi Allah rızası için yapıyorum. Orucu bıraktığım günlerde rahatsızlık duyuyorum. Eşim ve çocuklarım da bu duruma alıştı.'' Guinness Rekorlar Kitabı'na girmek için başvuruda bulunduğunu da ifade eden Ay, ''Yaklaşık 12 yıldır oruç tutuyorum. Gerçekleştirilmesi güç olan bu durumun Rekorlar kitabına girmesi için müracaat ettim ancak kabul edilmedi'' dedi. 
     
</TEXT>
</DOC>
