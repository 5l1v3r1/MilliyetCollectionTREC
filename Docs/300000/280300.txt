<DOC>
<DOCNO> 280300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun25.html </URL>
<DATE> 2004/10/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Papadopulos'tan şok iddia BM, Rumlara 'evet' için para verdi 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''BM'nin, referandumda Annan planına 'evet' çıkması için Rum tarafına para verdiğini'' iddia etti. 
     Rum gazetelerinde çıkan habere göre, Papadopulos, Estonya'dan dönüşünde dün gece Larnaka Havaalanı'nda yaptığı açıklamada, BM Genel Sekreteri'nin eski Kıbrıs Özel Temsilcisi Alvaro De Soto'nun, kendisine bu konuda bir mektup gönderdiğini söyledi. 
     Papadopulos, De Soto'nun mektubunda, ''Referandumdan önce Kıbrıs'ta para dağıtıldığını, çünkü BM ve diğerleri tarafından, Annan planının ileri götürülmesinin iki toplumlu bir mesele olduğunun ve güçlendirilmesi gerektiğinin düşünüldüğünün'' belirtildiğini kaydetti. 
     Papadopulos, De Soto'nun mektubunun, bu tür şeyler olduğunu duyduklarını BM Genel Sekreterliği'ne iletmeleri üzerine kendisine gönderildiğini söyledi. 
     Papadopulos'un açıklamasını ''şok'' olarak duyuran Rum gazeteleri, haberi şu yorumlarla aktardı. 
     Alithia gazetesi ''Evet'in yabancı finansmanını eleştiriyor... Papadopulos, kamuoyunun dikkatini sürekli olarak yaptığı gaflardan, çıkmazlardan ve içteki çözümsüz sorunlardan başka yöne çekmek çabasıyla başka bir cephe açmaya çalışıyor.'' Simerini gazetesi ''Şok açıklama... Tasos ''Evet, bazıları referandumda para aldı'', ''Elimde De Soto'nun yazılı itirafı var.'' Aynı gazete, ''Papadopulos, De Soto'dan mektup aldığını söyleyerek, Annan planı konusunda kendisiyle aynı düşünmeyenleri şaibe altında bıraktı ve cumhuriyeti alçıya aldı'' yorumunu yaptı. 
     
</TEXT>
</DOC>
