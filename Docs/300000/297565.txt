<DOC>
<DOCNO> 297565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko32.html </URL>
<DATE> 2004/12/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Babacan Memur ikramiyelerinde arzu edilirse senet verilecek 
</HEADLINE>
<TEXT>

     Devlet Bakanı Ali Babacan, ''Bizim gönlümüzden geçen, 3 yılın sonunda Türkiye IMF'ye borcunu kendi ödeyebilsin. Yani IMF kaynaklarını kullanmaktan bir çıkış programı bu'' dedi. 
     Babacan, Hazine'de düzenlediği basın toplantısında, IMF ile stand-by düzenlemesine ilişkin varılan mutabakata ilişkin açıklamalarının ardından, gazetecilerin sorularını yanıtladı. 
     Babacan, ''yeni kaynağın geri ödenmesinin ne zaman olacağına'' ilişkin soruyu yanıtlarken, şunları söyledi 
     ''Biz 3 yıllık dönemde daha fazla kredi kullansaydık, diyelim 10 değil de 15 olsa ne olacaktı 3 yılın sonu geldiğinde, bizim borcumuz hala 15 milyar dolar olacaktı. Eğer 3 yıl içinde 5 milyar dolar kredi kullansaydık, 3 yılın sonunda borcumuz 5 milyar dolar olacaktı, 10 milyar dolar kullansaydık 10 milyar dolar olacaktı, 15 milyar dolar olsaydı 15 milyar dolar olacaktı. Amacımız, öyle bir rakam olsun ki 3 yılın sonunda yeniden IMF kaynaklarına başvurmadan, bu borcu Türkiye kendi kendine ödeyebilsin. Bizim gönlümüzden geçen bu. Yani IMF kaynaklarını kullanmaktan bir çıkış programı bu. Yeniden kaynak kullanımını içermeye ihtiyaç olmamasını arzu ediyoruz. Gönlümüzden geçen bu.'' 
     
     ''KAYNAK, BÜTÇENİN FİNANSMANINDA KULLANILACAK'' 

     Babacan, bir başka soru üzerine, ''alınacak kredinin bütçenin finansmanında kullanılacağını, merkez bankasının rezervlerini arttırmak için kullanılacak bir kredi olmadığını söyledi. 
     Babacan, ''Kredinin vadesi 4 yıl. Bunun 2 yıl 3 ayı geri ödemesiz. Ancak bunun üzerine 1 yıllık bir esneklik söz konusu. Bunun tamamı düşük ve gerçek stand-By faizleri üzerinden kullanılacak kredidir'' diye konuştu. 
     
     1.3 MİLYAR DOLAR, ÖNCEKİ PROGRAMDAN 

     Babacan, ''IMF'den gelecek 10 milyar dolarlık kaynağın içinde, önceki programdan kalan 1.3 milyar dolar var mı'' şeklindeki soru üzerine ise şu yanıtı verdi 
     ''Önceki programda kullanmadığımız 1.3 milyar dolarlık kaynak, bu 10 milyar doların içinde. Ancak biz buna böyle bakmıyoruz, bunun ne kadarı taze, ne kadarı bayat diye. O, 1.3 milyar dolar da bayat değil o da taze. 10 milyar dolarlık net kaynak girişinden bahsediyoruz. Ayrıca 3.7 milyar dolarlık borcu bir yıl ileriye kaydırıyoruz ve toplamda hem net borç ödeyicisi oluyoruz ve borçlar zamana daha düzgün yayılıyor.'' 
     
     ''ASLA POPÜLİST POLİTİKALAR UYGULAMAYACAĞIZ'' 

     Babacan, geçmiş hükümetlerin enflasyon, büyüme ve işsizliğe ilişkin söylemlerini hatırlatırken, şöyle konuştu 
     ''Sonuçta işsizlik sorunumuz mu çözüldü, faizler mi düştü, borç stoku mu azaldı Artık yeni bir anlayış hakim, bunun IMF ile stand-by ile ilgisi yok. Devlet bütçesine dikkat edecek, harcamasını zaptı-rapt altına alacak. İsraf etmeyecek, hortumculara izin vermeyecek ve para basmayacak. Yoksa biz de biliriz memura, emekliye yüzde 100 zam vermeyi. Döneriz Merkez Bankası'na... İki satır kanunudur. Bağımsızlık iki satırdan geçer. Bas paraları, bize para lazım deriz. Bir yandan yüzde 100 zam veririz, öte yandan yüzde 120 enflasyon. Biz bunu yapmak istemiyoruz.'' ''Asla ve asla popülist politikalar uygulamayacağız'' diyen Bakan Babacan, devamla şöyle dedi 
     ''Türkiye'nin gerçeklerine uygun politikalar uygulayacağız. Bu politikalar nihayetinde, dar gelirli vatandaşların da çıkarına. 2002-2003 yılında gelir dağılımına bakıldığında, gelirden en az pay alan kesimin payı yüzde 4.3 'den 5'e çıkıyor. Yani reel olarak yüzde 20'lik bir artış var, en yüksek payı alan kesimden de bir düşüş var. O düşüşlerin sebebine girmeyelim.'' 
     
     EMEKLİ İKRAMİYELERİ NASIL ÖDENECEK 

     Bir gazetecinin, ''sosyal güvenlik reformu taslağına göre emekli ikramiyelerinin nakit yerine Devlet İç Borçlanma Senedi DİBS olarak verilip verilmeyeceği'' yönündeki sorusuna karşılık Babacan, şöyle konuştu 
     ''Ben de gazetelerde okudum, henüz bizimle paylaşılan bir çalışma değil. Taslakta yanılmıyorsam, emekli ikramiyelerinin sadece arzu edildiği durumda DİBS olarak verilmesi seçeneği sunulması gündemde. Zoraki bir durum yok. Bizim bakanlar olarak gündemimize gelen bir çalışma değil.'' 

     
</TEXT>
</DOC>
