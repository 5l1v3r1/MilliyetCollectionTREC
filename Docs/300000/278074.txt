<DOC>
<DOCNO> 278074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko42.html </URL>
<DATE> 2004/10/07/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fitch, raporu değerlendirdi Müzakere tarihi alma ihtimali çok kuvvetli 
</HEADLINE>
<TEXT>

     Uluslararası Kredi Derecelendirme Kuruluşu Fitch, Türkiye ile müzakerelerin başlanmasının tavsiye edildiği AB Türkiye İlerleme Raporu'nun ''olumlu olduğu'' yorumunda bulundu. 
     Fitch'den yapılan açıklamada, raporun çoğunlukla olumlu olduğu, ancak müzakerelere başlanması için kesin bir tarih alınması önünde 'bazı konular' bulunduğu kaydedildi. 
     Değerlendirmede, raporun, AB müzakerelerinin prosedürü ve sonucu üzerine bazı soruları ortaya çıkardığı da ifade edildi. 
     Fitch, Ankara'nın geçen 12 aylık sürede gerçekleştirdiği siyasi reformları onlayan raporun genel tonunun, 'cesaret verici' olduğunu kaydetti. 
     Değerlendirmede, Türkiye'nin, Aralık ayında 16-17 Aralık tarihlerinde net bir müzakere tarihini alma ihtimalinin çok kuvvetli olduğu da vurgulandı. 
     Fitch, bundan sonra Türkiye'nin, reformları güçlü şekilde uygulamasının önemli olduğuna dikkati çekerken, Türkiye'nin AB'ye tam üye olmasının 10-15 yılı bulabileceği tahmininde bulundu. 
     Fitch, Türkiye'ye B kredi notunu verirken, kredi notuna bağlı görünümü de pozitif olarak açıklamıştı. 
     
</TEXT>
</DOC>
