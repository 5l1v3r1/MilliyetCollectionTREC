<DOC>
<DOCNO> 275959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo08.html </URL>
<DATE> 2004/09/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beşiktaş, Bodo'yu eleyebilirse, tarihinde bir ilki gerçekleştirmiş olacak 
</HEADLINE>
<TEXT>

     Beşiktaş, UEFA Kupası 1. tur rövanş maçında yarın karşılaşacağı Bodo Glimt'i elemesi halinde, tarihinde ilk kez bir Norveç takımını saf dışı bırakmış olacak. 
     Siyah-beyazlılar, Norveç takımlarıyla daha önce Avrupa kupalarında 2 kez eşleşti ve 2'sinde de elendi. 
     ''Kara Kartallar'', 1995-96 sezonunda Avrupa Şampiyonlar Ligi ön eleme turunda Rosenborg takımına ilk maçta 3-0 yenilirken, rövanşta 3-1'lik galibiyet turu getirmeye yetmedi. 
     1998-99 sezonunda ise Avrupa Kupa Galipleri Kupası 2. turunda, yeni transferi John Carew'in formasını giydiği Valerenga ile eşleşen Beşiktaş, deplasmanda 1-0 yenildiği maçın rövanşında BJK İnönü Stadı'nda 3-0 öne geçmesine rağmen, kalesinde üst üste gördüğü 3 golle maçı berabere tamamladı ve kupaya veda etti. 
     
     İSTANBUL'DA YENİLMEDİ 

     Siyah-beyazlılar, Norveç takımları karşısında İstanbul'da maç kaybetmedi. 
     BJK İnönü Stadı'nda Rosenborg'u 3-1 yenen Beşiktaş, Valerenga ile 3-3 berabere kaldı. 

     
</TEXT>
</DOC>
