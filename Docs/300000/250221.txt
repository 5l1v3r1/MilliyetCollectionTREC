<DOC>
<DOCNO> 250221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko16.html </URL>
<DATE> 2004/06/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Asgari ücret için hükümet ve işveren anlaştı... 
</HEADLINE>
<TEXT>

     Asgari Ücret Tespit Komisyonu, net asgari ücrete sadece 15 milyon lira zam yaptı. 303 milyon lira olan net asgari ücret 318 milyon liraya çıkarıldı. Türk-İş, işçilerin temel taleplerinin gözardı edildiğini belirterek komisyon toplantısını terketti. 
     Asgari Ücret Tespit Komisyonu, üçüncü toplantısının ardından 1 Temmuz'dan itibaren geçerli olacak yeni asgari ücreti belirledi. Net asgari ücret, yalnızca yüzde 5 oranında 15 milyon lira artırıldı. Buna göre, net 303 milyon 79 bin 500 lira olan asgari ücret, 318 milyon 233 bin 475 liraya çıkarıldı. 
     Brüt asgari ücret de 423 milyon liralık düzeyinden 444 milyon 150 bin liraya yükseltildi. Günlük brüt asgari ücret 14 milyon 805 bin lira oldu. 
     Asgari ücrette geçen yılın aralık ayına göre yüzde 40.8 oranında artış sağlandığı bildirildi. 

     
</TEXT>
</DOC>
