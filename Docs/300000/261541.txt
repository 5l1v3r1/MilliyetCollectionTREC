<DOC>
<DOCNO> 261541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun19.html </URL>
<DATE> 2004/08/08/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
İran Dışişleri Bakanlığı "Diplomat kayboldu" 
</HEADLINE>
<TEXT>

     İran Dışişleri Bakanlığı, Irak'ta kaçırıldığı bildirilen İranlı diplomatın ''kaybolduğunu'' açıkladı. 
     İran resmi haber ajansı İRNA'nın haberine göre, Dışişleri Bakanlığı sözcüsü Hamid Rıza Asefi yaptığı açıklamada, ''Feridun Cihani adlı diplomatın çarşamba günü Bağdat ve Kerbela arasındaki yolda kaybolduğunu'' söyledi. 
     Cihani için ''kaçırıldı'' ifadesini kullanmaktan kaçınan Asefi, ''Şu anda bu olayın nasıl olduğuna ilişkin güvenilir bilgi bulunmamaktadır ve konunun daha fazla incelenmesine ihtiyaç bulunmaktadır'' dedi. 
     Asefi, şunları kaydetti 
     ''Irak'ta silahlı bir grup Cihani hakkında bazı bilgiler verdi ve Cihani'nin kaçırıldığına dair spekülasyonlar var, ancak bu konuda henüz yeterli bilgiye sahip değiliz. Konu ilgili bütün Iraklı yetkililerle duyarlılık içinde takip ediliyor.'' Tahran yönetiminin konuyla ilgili olarak, ABD'nin İran'daki çıkarlarını temsil eden İsviçre Büyükelçiliği, İngiltere'nin Tahran Büyükelçiliği ve İran'daki Iraklı diplomatlarla temasa geçtiğini söyleyen Asefi, Cihani'nin çarşamba günü Bağdat'tan Kerbela'ya giderken yolda kaybolduğunu ve diplomatın Kerbela'ya ulaşamaması üzerine akıbetini öğrenmek için gösterilen bütün çabaların sonuçsuz kaldığını belirtti. 
     
</TEXT>
</DOC>
