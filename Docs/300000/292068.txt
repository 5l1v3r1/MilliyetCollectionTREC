<DOC>
<DOCNO> 292068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy26.html </URL>
<DATE> 2004/11/25/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
TBMM KİT Komisyonu'nda ''işkence'' tartışması... 
</HEADLINE>
<TEXT>

     AK Parti Şanlıurfa Milletvekili Mahmut Kaplan, TİGEM Ceylanpınar işletmesinde çalışan işçilere hakaret edilerek ''işkence'' yapıldığını, işletmede yaşayan göçerlerin de Kızılderililer gibi oradan oraya kovalandığını, yaşama hakkından mahrum edildiklerini öne sürdü. TBMM KİT Komisyonu'nda TİGEM'in 2002 yılı hesapları görüşülürken ''işkence tartışması'' yaşandı. AK Parti Şanlıurfa Milletvekili Mahmut Kaplan, TİGEM Ceylanpınar işletmesinde çalışan işçilere, işletme müdürünün ''ağza alınmayacak küfürler söyleyip hakaret ettiğini'', bu nedenle çıkan tartışma sonucunda da bir işçinin mağdur edildiğini söyledi. Çalışma yaşamı ile ilgili konuların İş Kanunu çerçevesinde değerlendirilmesi gerekirken, çalışanlara işkence edildiğini öne süren Kaplan'ın ifadesi üzerine, TİGEM Genel Müdürü İsmail Hakkı Sayın, ''İşkence kelimesini personelim adına reddediyorum. Bizim işçimizi, bizden fazla kimse koruyamaz. Yumruk atan işçiyi tayin etmek dışında hiç kimseyi mağdur etmedik. Her şikayet üzerine müdür değiştirirsek, yöneticilik yapamayız'' dedi. Sayın'ın, Ceylanpınar işletmesinin toprağının birçok devletten büyük ve bu nedenle yönetiminin zor olduğunu, orada yöneticilik yapanların bazılarının şimdi genel müdür yardımcısı veya daire başkanlığı görevini yerine getirdiğini söylemesi üzerine Mahmut Kaplan, ''Orası derebeylik değil. Resmi kapısından girmek, AB'ye girmekten daha zor. Orada çalışanlara işkence edenler, burada müdür yapılıyor. Siz işkence lafını bile reddediyorsunuz, kaldıramıyorsunuz. İnsanların yaşamına, haysiyetine saygı duymak lazım'' diye müdahale etti. TİGEM Genel Müdürü Sayın, işletmeye getirilen bir kamyon küspenin boşaltılması sırasında işçilerin mesai saatinden 15-20 dakika önce işi bırakması nedeniyle işletme müdürü ile çalışanlar arasında tartışma yaşandığını, olayın karakola da yansıdığını daha sonra sendikanın ve müfettişlerin tespitleri doğrultusunda işlem yapıldığını, işçilerin haklarının korunmasına özel önem verdiklerini anlattı. - GÖÇERLERE, KIZILDERİLİ BENZETMESİ Mahmut Kaplan, komisyon görüşmeleri sırasında Ceylanpınar işletmesindeki göçerler sorununu da gündeme getirirken, bu göçerlerin Kızılderili hayatı yaşadığını, elektrik, su ve okuldan mahrum olduğunu, ''Kızılderili gibi oradan oraya kovalandığını'' belirtti ve bu kişilere insanca yaşam sağlayacak önlemlerin alınması gerektiğini söyledi. TİGEM Genel Müdürü Sayın, ''göçerler sorunu'' hakkında bilgi verirken, halen işletme içinde 25 yerde 4-5 bin göçerin yaşadığını, bunlara ait 75 bin koyunun da işletmedeki üretimi olumsuz etkilediğini, üretime zarar verdiğini ifade etti. Bunun üzerine, ''Bu zarar neye göre belirleniyor'' diye itiraz eden Kaplan, ''Zaten bütün insanlık haklarından mahrumlar. Nefes almalarının bile zararı var. Birçoğu istimlaktan önce orada yaşıyordu. Kızılderililer gibi oradan oraya kovalanmasalardı, sayıları 30 bini bulurdu. Hiçbir hukuki durum, insanların yaşam hakkını elinden alamaz'' dedi. Sayın, göçerlerin bir bölümünün istimlaktan önce orada yaşarken, bir bölümünün de sonradan araziye geldiğini belirtirken, bunların araziden çıkarılması, yapıların yıkılması için Ceylanpınar jandarma güçleri ile operasyona gittiklerinde, Viranşehir jandarma güçleri ile karşı karşıya geldiklerini bu sorunu TİGEM'in çözmesinin mümkün olmadığını, bir yasa çıkarılmasının doğru olacağını söyledi. İsmail Hakkı Sayın'ın, göçerleri araziden çıkaramamalarına rağmen son 2 yılda yeni yapılaşmayı önlediklerini, ''tuğla üzerine tuğla koydurmadıklarını, uydu aracılığıyla bunu takip ettiklerini'' söylemesi üzerine Kaplan, ''Bir de bununla övünüyorsunuz. Onlar bizim insanımız değil mi. Orada insanca yaşatamayacaksanız, yaşayacakları yerlere götürün. Hem yerlerini istimlak edeceksiniz, hem de mağdur edeceksiniz'' diye konuştu. Daha sonra, Kaplan'ın öncülüğünde verilen önerge ile TİGEM'i incelemekle görevli KİT alt komisyonu üyelerinin, durumu yerinde incelemesi yönünde karar alındı. Komisyonda kabul edilen diğer bir önerge ile de TİGEM'in teknik personel açığının kapatılması için eleman alınması yönünde Tarım ve Köyişleri Bakanlığı'na tavsiyede bulunulması için karar alındı. CHP Adana Milletvekili Kemal Sağ, TİGEM'in 6 kişilik yönetim kurulu üyesinin 3'ünün Konyalı olmasını eleştirirken, Karacabey işletmesindeki arazinin bir bölümünün Türkiye Jokey Kulübü'ne bedelsiz kiralanması da eleştiri konusu oldu. Görüşmeler sonucunda, TİGEM'in 22.6 trilyon lira kar ile sonuçlanan 2002 yılı hesapları ibra edildi. 
     
</TEXT>
</DOC>
