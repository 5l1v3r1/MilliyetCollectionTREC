<DOC>
<DOCNO> 263742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yazar/oztrak.html </URL>
<DATE> 2004/08/16/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Piyasalar istedi diye mi IMF 
</HEADLINE>
<TEXT>


Geçtiğimiz hafta hükümet, 2005 sonrasında IMF ile finansmanı da içeren yeni bir stand - by düzenlemesi çerçevesinde ilişkileri sürdürmeye karar verdiğini açıkladı. Türkiye'nin dış açığının ulaştığı düzey, önümüzdeki üç yılda IMF'ye yapacağı 20 milyar doları aşan borç geri ödemesi ve program disiplinine uyum konusunda yaşanan sorunlar nedeniyle dış çapaya ihtiyacın devam etmesi dikkate alındığında, bu kararın kaçınılmaz olduğu görülmekteydi. 
Hükümet cenahından gelen ve böyle bir düzenlemeye neden ihtiyaç duyulduğuna dair açıklama ise oldukça dikkat çekiciydi. Hükümet, piyasalar istediği için IMF'den yeni bir anlaşma talebinde bulunduğunu söylüyordu. Bu açıklama ister istemez hükümetin ekonomi alanındaki stratejilerinin gerçekçiliği konusunda endişe yarattı. 
2004 yılının ilk yarısının sonunda dış açık tahminini sene başındakinin iki katına çıkaran hükümetin bunun getirdiği yeni borçlanma ihtiyacını görmeyip piyasalara fatura çıkarması oldukça ilginç. 
Hazine'nin dış borç geri ödeme projeksiyonlarına bakıldığında, faiz ödemeleri dahil, bütçenin orta ve uzun vadeli dış borç servisi 2005'te 14.7 milyar dolara 2006'da ise 20.7 milyar dolara çıkıyor. Mevcut dış açık seviyesi de dikkate alındığında, siyasi iktidarın ben IMF'ye borcumu öngörülen şekilde ödeyecektim ve IMF'den kurtulacaktım ama piyasalar istemedi demenin bir anlamı kalmıyor. 
Aslında Türkiye'de siyasetin uzun zamandır devam eden bir sorunu var. Türk siyasetinin kırılganlığının temel nedenlerinden biri olan bu yaklaşımı mevcut iktidarın da zaman zaman sürdürmek istediği görülüyor. Kısa vadede maliyeti olan tüm yapısal reformların IMF veya bir başka dış kuruluş tarafından zorlandığı izlenimi verilerek, bunun siyasi sorumluluğundan kurtulmak isteniyor. Oysa bu reformların çoğu bizim bürokrasimiz tarafından hazırlanarak devletin resmi dokümanlarında yer almış durumda. Diğer taraftan doğru kararları biz istemedik IMF istedi tavrı, bizim, doğruları sadece IMF istediği için yaptığımız inancını güçlendiriyor. Bu da bizi IMF'ye giderek daha fazla mahkum ediyor. 
Aslında önümüzdeki AB süreci dikkate alındığında Türkiye'nin önünde büyük imkanlar olabilecek. Bu imkanlardan yararlanmak ise ancak her alanda atılacak ve AB'ye uyumu sağlayacak kararlı adımlara bağlı. Dolayısıyla kısa dönemde belli bir maliyeti olan, ancak uzun dönemde sağlıklı ve hızlı büyümeyi sağlayacak reformları dışarının veya piyasaların zorlamasına bağlamak, siyasi açıdan tutarlı bir strateji olma özelliğini yitiriyor. Çünkü başkalarının zorlamasıyla karar aldığı izlenimini veren iktidarları seçmen hızla tasfiye ediyor. Seçmenin verdiği iktidarı dışarısı engellediği için kullanamıyorum demenin siyasi maliyeti ağır oluyor. Türk siyasetinin son birkaç seçimde yaşadığı aşırı çalkantının temelinde, seçmenle bu yeni ortama uygun bir iletişim stratejisi kurulmaması yatıyor. 
Bu tespit, AB ile müzakere sürecinde gerçekleştirilecek bu günkünden çok daha detaylı ve kapsamlı değişim süreci dikkate alındığında, daha da önem kazanıyor. Artık yapılması gerekenleri halka iyi izah edebilen ve sonuçları kitlelere benimsetebilen iktidarların kalıcı olabileceğini görmek lazım. AB'ye uyum kapsamında yapacağımız reformlara sahip çıkamayan veya kaçınılmaz olduğu halde IMF ile piyasalar istedi diye anlaştık diyen siyasetin dönemi kapanıyor. Siyasi başarının yolu şeffaflıktan, gerçekçilikten, reformlara sahip çıkmaktan, yapılanı veya yapılmayanı kitlelere iyi anlatabilmekten geçiyor. 



</TEXT>
</DOC>
