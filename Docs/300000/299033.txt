<DOC>
<DOCNO> 299033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/spo02.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütten ağzı yanan... 
</HEADLINE>
<TEXT>


Teknik Direktör Daum ile Başkan Aziz Yıldırım transfer konusunda yine sıkı bir pazarlığa tutuşacak. Sezon başında yaşanan kriz nedeniyle tarafların bu kez daha ılımlı bir politika izleyecekleri öğrenildi 

YUSUF KOBAL 


İknaya çalışacak 
FENERBAHÇE Teknik Direktörü Daum ile Başkan Aziz Yıldırım arasında önümüzdeki günlerde sıkı bir transfer pazarlığı yaşanacak. Konyaspor maçı sonrası üstü kapalı olarak yönetimden takviye isteyeceğinin sinyallerini veren ancak bu konuda ısrarcı davranmayacağını belirten Alman hoca, geçtiğimiz hafta "Bu kadroyla devam edeceğiz. Şampiyonluk için transfere ihtiyacımız yok" diyen Başkan Yıldırım'ı ikna etmeye çalışacak. 

Rapor hazırladı 
İKİNCİ yarıda üç kulvarda birden yarışacakları için bazı bölgelerde yeni isimlere ihtiyacı olduğunu belirten Teknik Direktör Daum'un geniş bir rapor hazırladığı ve bunu Uşakspor maçı sonrası Aziz Yıldırım'a sunacağı belirtildi. Alman hoca, sezon başında yine transfer konusunda yönetimle ters düşmüş ve ciddi bir kriz yaşamıştı. Aynı olayın tekrarlanmaması için tarafların bu kez orta yolu bulma konusunda daha dikkatli davranacağı bildirildi. 

Serhat'a çare aranıyor 

SAKATLIĞI nedeniyle Konyaspor maçında forma giyemeyen Serhat, tedavi olmak için yine Almanya'nın yolunu tuttu. Ağrıları bir türlü dinmek bilmeyen genç oyuncu, Köln'deki Medya Park Sağlık Merkezi'nde kontrolden geçecek. Bileğindeki sakatlık nedeniyle uzun süredir sahalardan uzak kalan Hooijdonk'un da ülkesine gittiği ve Antalya'daki kamp çalışmalarına kadar dönmeyeceği kaydedildi. 

Yemekler Alex'ten 

Türkiye'den uzun yıllar ayrılmayacağını açıklayan Brezilyalı oyuncu restaurant açmaya hazırlanıyor 
YUSUF DURSUN 

LİGİN ilk yarısında ortaya koyduğu performansla Fenerbahçeliler'in gönlünde taht kuran Alex de Souza, ticarete atılmaya hazırlanıyor. Türkiye'ye çabuk ısınan Brezilyalı oyuncu, "Burası artık ikinci vatanım. Herkes bana kucak açtı. Fenerbahçe'den kolay kolay ayrılmam. Annemi ve kaynanamı da buraya getireceğim. Etiler'de arkadaşım Fabiano ve Aurelio ile birlikte Brezilya restaurantı açmayı planlıyoruz" diye konuştu. 
TÜRK insanının Brezilya yemeklerini çok seveceğine inandığını kaydeden Alex, "Uzun yıllar burada kalmayı planladığım için böyle bir işe soyunmaya karar verdim" ifadesini kullandı. İlk yarıyı lider kapadıklarından dolayı mutlu olduğunu kaydeden Sambacı, "Konya maçında attığım gol sonrası bir ara tribünlere çıkmayı düşündüm ancak ceza alırım diye korktum. Bu sezon üç kupayı da almak için savaşacağız" dedi. 

Rüştü'den mutlusu yok 

'Ateşten gömlek giydim' 
SEZON başında Teknik Direktör Daum'un ısrarları sonucu Barcelona'dan kiralanan kaleci Rüştü Reçber, son haftalardaki kritik kurtarışlarıyla hocasını mahcup etmemenin gururunu yaşıyor. Milli file bekçisi, Fenerbahçe'ye geri döndüğünde başarısız olmasını isteyen birçok insanın bulunduğuna dikkat çekti, "Ateşten bir gömlek giydim ancak bu işten yüzümün akıyla çıkmasını bildim. Sanırım şu an benden mutlusu yoktur" diye konuştu. 

'Lig çok şeye gebe' 
İLK yarıyı lider kapamalarına rağmen ligin çok şeye gebe olduğunu hatırlatan Rüştü, "Önemli bir avantajımız var, ama yolumuz uzun. Disiplini elden bırakmadan temkinli ve emin adımlarla ilerlememiz gerekiyor. Köprünün altından daha çok sular akacaktır" dedi. Tecrübeli kaleci, önlerinde çok zorlu üç kulvarın bulunduğunu belirtti, "Ancak kadromuz Süper Lig, UEFA Kupası ve Türkiye Kupası'nı kaldıracak güçte" yorumunu yaptı. 

Disipline verilecek 

KONYASPOR maçından önce saha kenarına konan konfeti makinelerinden oyun alanına atılan kağıtlar nedeniyle Fenerbahçe bugün Disiplin Kurulu'na sevk edilecek. Saha çizgilerinin kapanması ve temizleme çalışmaları nedeniyle hakem Serdar Tatlı'nın maçı geç başlattığını rapor eden gözlemci Hasan Ceylan'ın görüşleri doğrultusunda maksimum 10 milyar lira ceza gelecek. 

Yönetimden jest 

İLK yarıyı 43 puanla lider bitiren Fenerbahçeli futbolculara Uşakspor maçı öncesi tüm transfer alacakları ve primleri ödenecek. Sarı - Lacivertli oyunculara hem ilk yarıyı lider tamamladıkları, hem Şükrü Saracoğlu Stadı'nda oynadıkları 8 maçı kazandıkları, hem de UEFA Kupası bileti aldıkları için yönetim tarafından özel prim de verilecek. 


</TEXT>
</DOC>
