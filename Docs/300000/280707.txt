<DOC>
<DOCNO> 280707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy21.html </URL>
<DATE> 2005/03/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Baykal Başbakan'ın uçağı helali hoş olsun da kaça aldın söyleyiver yahu 
</HEADLINE>
<TEXT>

     CHP Genel Başkanı Deniz Baykal, hükümetin bu hafta Ermeni sorunu konusunda bir netlik içine girmesini, AK Parti Grubu'nun, TBMM'de bu girişimi bir an önce somutlaştırmasını beklediklerini bildirdi. Baykal, ''Karşılıklı olarak, tek taraflı olarak acı olaylar yaşanmıştır. Ama bu acı olayları soykırım diye nitelemek, hiçbir sorumlu yaklaşımla bağdaşmamaktadır. Uluorta, öyle önüne gelene 'soykırım yapıyor' diye iddiada bulunmanın ağır bir vebali olduğu anlaşılmaya başlanmıştır'' dedi. 
     Baykal, partisinin grup toplantısında yaptığı konuşmada, Bingöl'ün Karlıova ilçesinde meydana gelen depremin herkesi üzdüğünü, kaygılandırdığını söyledi. Anadolu'nun sürekli depreme maruz kalması, bilim adamlarının büyük kentlerin deprem riski ile karşı karşıya olduğunu sürekli dile getirmelerinin herkesi kaygılandırdığını kaydeden Baykal, ''Bu depremi, buna hazırlanmanın bir uyarısı olarak kabul ediyorum'' dedi. Baykal, bütün bu uyarılara, bu değerlendirmelere karşın Türkiye'nin olası bir depreme hazırlanmamasının daha da üzücü olduğunu ifade etti. Özellikle İstanbul için ''Kadere teslim olunmuş'' bir tablonun ortada olduğunu ifade eden Baykal, daha fazla zaman kaybetmeden önlem alınması gerektiğini söyledi. 
     
     MAVİ KİTAP TARTIŞMALARI 
     Ermeni sorunu konusundaki girişimlerinin sonuçlarını da değerlendiren Baykal, hükümetin, bu hafta bu konuda bir netlik içine girmesini, AK Parti Grubu'nun TBMM'de bu girişimi bir an önce somutlaştırmasını beklediklerini bildirdi. 
     Baykal, CHP'nin bu konuyu tartışmaya açmasının konunun doğru anlaşılmasını hemen sağlamaya başladığını ifade ederek, ''Mavi Kitap'' ile ilgili gerçeğin önemli bilim adamları tarafından da dile getirildiğini kaydetti. Mavi Kitap'ın bir propaganda belgesi olduğunun özellikle İngiliz tarihçi Andrew Mango'nun açıklamaları ile de ortaya konulduğunu bildiren Baykal, ''Ama dışarıda bunlar olurken içerden bazı aydınlarımızın, 'Mavi Kitap'a saldırmayın, pişman olursunuz' sözlerini de ibretle izliyoruz'' dedi. 
     Arşivlerin karşılıklı açılması önerisi ile ''Soykırım'' sözünün ''Uluorta, önüne gelenin istediği gibi kullanamayacağı'' bir kavram olduğunu ve bunun bilinerek kullanılması gerektiğini de anlatmayı büyük ölçüde başardıklarını kaydeden Baykal, ''Soykırım demek, gerçeklerden tamamen kopmak anlamına gelir, bu ortaya çıkmıştır. Elbette, karşılıklı olarak, tek taraflı olarak acı olaylar yaşanmıştır. Ama bu acı olayları soykırım diye nitelemek, hiçbir sorumlu yaklaşımla bağdaşmamaktadır'' diye konuştu. 
     Belli bir dine, ırka mensup olduğu için bir grubun topyekün imhasının söz konusu olmadığını bildiren Baykal, şunları söyledi 
     ''O dönemde kabinede Ermeni nazır var. Kapalıçarşı'nın en önemli esnafları Ermeniler. Bir ırka, bir dini kimliğe imha kastının olmadığının en açık kanıtı. Soykırım sözü geçerli değildir. Kırılması gereken soy bulunduğu anlayışı ile ortaya çıkılmamıştır. Ortada siyasi bir tartışma var, bir göç zorlaması var. O zamanki göçün günümüz koşullarında soykırım sayılabileceği ne biçim bir düşünce, bu bilimsel bir düşünce olabilir mi Doğu'da yaşanan bu olay tehcir olduğundan dolayı soykırım, peki İkinci Dünya Savaşı'nda Kırım'da yaşayan Tatarların Sibirya'ya sürülmeleri sonucu ortaya çıkan acı olaylar soykırım değil mi Onu niye söylemiyorsunuz. 
     Artık anlaşılmaya başlanıyor ki sesimizi çıkarttıkça, iddiamızı söyledikçe, bu tutarsızlıklara cesaretle çıktıkça Türk toplumuna yönelik bir soykırım iddiasını takip etmek imkanı kalmayacaktır. Birileri söylemeye devam edecektir, ama tek taraflı iddianın ötesinde bilimsel, hukuki bir ağırlık taşıyamaz hale geleceklerdir. Bir millete soykırım yapıldığını söylemek, sadece o dönemde yaşayanları değil, geleceğe dönük neslini de ebediyen mahkum etmektir. Bir milleti suçlamak o milletin henüz doğmamış insanlarını da suçlamak anlamına gelir. Böyle bir ithamı kimsenin bize kabul ettirmesi söz konusu olamaz. Bu konuda aldığımız inisiyatif akılları yatmayanları da tereddütte olanları da yavaş yavaş etkilemeye başlamıştır. Herkes söylediği sözün sorumluluğunu üstlenmeye başlamıştır, başlamalıdır. Uluorta, öyle önüne gelene soykırım yapıyor diye iddiada bulunmanın ağır bir vebali olduğu anlaşılmaya başlanmıştır.'' 
     
     KUR POLİTİKASINA ELEŞTİRİ 
     Ekonomideki gidişatın ''kaygıları artıran bir seyirde'' devam ettiğini de savunan Baykal, ekonomik tabloya bakıldığında ülkenin rahatladığını söyleme imkanı bulunmadığını ifade etti. 
     Baykal, izlenen kur politikasının sorunları çözmekten çok, daha derin sorunlar yaratmaya hizmet ettiğini öne sürerek, kur politikasının ülkenin kaynaklarını, birikimini Türkiye dışına götürdüğünü bildirdi. 
     Bu durumun artık üzerinde düşünülmesi ve çözüm bulunması gereken noktaya geldiğini ifade eden Baykal, sözlerini şöyle sürdürdü 
     ''Yabancıların 37.7 milyar dolarlık bir portföyü var. Bu fabrika, sanayi, tarım, işyeri, hizmet yatırımı değil, tamamen bono, hisse senedi, para düzeyinde bir yatırım. 37 milyar doları yabancılar niye Türkiye'ye soktu Niye soktular, ne bekliyorlar, karşılığında ne almaktalar Geçen sene de bu düzeyde olmamasına karşın büyük boyutta yabancı portföy yatırımı vardı. Yüzde 30 oranında faizden yararlanmışlardı. Bu sermaye girişi, döviz kanamasına yol açmaktadır. Bunun altında kur politikası yatıyor. Önümüzdeki dönem bu politika sürerse giriş daha fazla olacaktır. Bu kadar yabancı para girişi ile Türkiye hangi yapısal sorununu çözmektedir Bunlar ilk tehlikede 'Bana müsaade' diyerek kaçacak ...Bu model işlemez, 'Borçlanarak büyüyoruz' modeli doğru değildir. Giderek daha borçlanıyor, giderek daha teslim alınıyorsun.'' Baykal, yabancı para girişi sürerken, ''Anadolu Kaplanları'' denilen işadamlarının büyük sıkıntılarla boğuştuğunu, çiftçilerin, besicilerin yaşamını sürdüremez durumda olduğunu söyledi. 
     Grup toplantısını izleyen bazı üreticilerin Ziraat Bankası'ndan aldıkları ve ödeyemedikleri kredilerle ilgili yazıları kürsüden okuyan Baykal, Konya'dan Ramazan Kaya'nın 20 milyar lira borç aldığını, bunun 187 milyar liraya yükseldiğini, İbrahim Doğan isimli çiftçinin 11 milyar kredi aldığını 3 milyar ödediğini, buna karşın borcunun 36 milyar liraya yükseldiğini, Ali Yıldırım isimli besicinin ise 50 milyarlık borcunun 146 milyar liraya yükseldiğini bildirdi. ''Bu, bir zulümdür'' diyen Baykal, Ziraat Bankası'ndan kredi alan çiftçilerin, besicilerin büyük sıkıntı içinde olduğunu ifade etti. 
     
     ERDOĞAN İÇİN ALINAN UÇAK 
     Başbakan Recep Tayyip Erdoğan'ın kullanması için 45 milyon dolar ödenerek uçak alındığını söyleyen Baykal, 8 milyon dolar sermaye bulanamadığı gerekçesiyle SEKA Fabrikası'nın kapatıldığını vurguladı ve ''Helalı hoş olsun, ama kaça aldığını söyleyiver yahu... Utanıyor musun söylemekten'' dedi. 
     Bu sırada grubu izleyen bazı vatandaşlar da ''Haram olsun'' diye tepki gösterdi. 
     
</TEXT>
</DOC>
