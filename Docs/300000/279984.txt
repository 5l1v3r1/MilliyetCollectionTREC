<DOC>
<DOCNO> 279984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun03.html </URL>
<DATE> 2004/10/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Japonya Başbakanı, Bağdat'ın savaşı hak ettiğini ileri sürdü .. 
</HEADLINE>
<TEXT>

     Japonya Başbakanı Junichiro Koizumi, Irak'ın işgaline destek vermekle büyük hata yapıldığı fikrini savunan muhalefet partisinin ''özür dilenmesi'' yönündeki isteğini reddetti. 
     The Japan Times'ın internet sitesinde verilen habere göre, Koizumi, Saddam Hüseyin yönetiminin, uluslararası topluluğun savaş öncesindeki çağrılarına uymayarak askeri saldırıları hak ettiğini ileri sürdü. 
     Demokratik Parti lideri Katsuya Okada'nın, ''Koizumi, 'kitle imha silahı var' temeline dayanarak Irak savaşına destek verdi. Ancak kitle imha silahı yoktu. Başbakan, Irak savaşına destek vermenin bir hata olduğunu açıkça söylemeli, Japon ve Irak halkından özür dilemeli'' sözleri üzerine konuşan Koizumi, kitle imha silahı konusuna değinmeden, Irak savaşına destek vermenin hata olmadığını savundu. 
     Koizumi, Irak'ın, BM Güvenlik Konseyi tarafından benimsenen kararları bir kenara bırakmasının ve sorunu işbirliği yoluyla çözmeyi reddetmesinin, savaşın gerekliliğini gösterdiğini belirtti. 
     
</TEXT>
</DOC>
