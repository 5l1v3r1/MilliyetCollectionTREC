<DOC>
<DOCNO> 293641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/guncel/axgun02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın yükselen yıldızı 
</HEADLINE>
<TEXT>


2002'de 'Genç Bilim Adamı' ödülünü alan Murat Saruç, pankreas kanseri hakkında yaptığı çalışmalarla, Avrupa Gastroenteroloji Federasyonu tarafından 2004'ün 'Yükselen Yıldız'ı seçildi 

MEHMED HAKKI ÖZBAYIR DHA 

Celal Bayar Üniversitesi Tıp Fakültesi Gastroenteroloji Ana Bilim Dalı öğretim üyesi Doç. Dr. Murat Saruç, pankreas kanseri tedavisindeki başarısı nedeniyle, Avrupa Gastroenteroloji Dernekleri Federasyonu tarafından 2004'ün 'Yükselen Yıldızı' seçildi. 
2002'de de Federasyonun 'Genç Bilim Adamı' ödülünü kazanan Saruç, 'Yükselen Yıldız'ı pankreas kanserinin tedavisi için Manisa Celal Bayar ve ABD'nin Nebraska üniversitelerinde yaptığı çalışmalar ve yeni yaklaşımlarıyla kazandığını söyledi. Ödülünü gelecek yıl Danimarka'da düzenlenecek törenle alacağını belirten Saruç, çalışmalarını Manisa'da sürdüreceğini söyledi. 

Kök hücre çalışması 
Hacettepe Üniversitesi Tıp Fakültesi'nden mezun olan, 1993'te kurulan Celal Bayar Üniversitesi Tıp Fakültesi'nde asistan olarak çalışmaya başlayan Saruç, bu yıl doçent oldu. Saruç, şöyle konuştu 
"Pankreas kanserinin esasında hücrelerden değil, kök hücrelerden kaynaklanabileceğine dair çalışmalar ve deneylerle ilgiliyiz. Çalışmaların, hücre kültürü düzeyinde umut verici olduğu düşünüldü." Saruç'u kutlayan Rektör Prof. Dr. Cemil Özcan da, "Birçok Avrupalı meslektaşı arasından, Türkiye'nin genç bir üniversitesinden, genç bir bilim adamının seçilmiş olması oldukça önemli bir başarı" dedi. 


</TEXT>
</DOC>
