<DOC>
<DOCNO> 299463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko07.html </URL>
<DATE> 2004/12/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çekirdek enflasyonda beklenti yüzde 0.1'e indi 
</HEADLINE>
<TEXT>

     "Çekirdek enflasyon" olarak tanımlanan özel sektör imalat sanayiinin aralık ayına ilişkin fiyat artış beklentisi yüzde 0.1 oldu. Kamu sektöründe ise fiyatların yüzde 1.4 oranında azalacağı tahmin ediliyor. 
     Devlet İstatistik Enstitüsü'nün DİE imalat sanayii işyerlerinde yaptığı aylık eğilim anketinin sonuçlarına göre, özel sektörde üretimin yüzde 14.9'unu yapan işyerleri aralık ayında yurtiçi satış fiyatlarını artıracağını bildirdi. Fiyatlarda değişim öngörmeyenlerin oranı yüzde 79.1'i bulurken, düşüş planlayanların oranı yüzde 6 
     düzeyinde kaldı. 
     İşyerlerinin planladıkları zam ve indirim oranlarının üretimdeki paylarıyla ağırlıklandırılması yoluyla yapılan hesaplama sonucunda, özel sektör imalat sanayiinde bu ayki fiyat artış beklentisi yüzde 0.1 düzeyinde ölçüldü. 
     
     KAMUDA DÜŞÜŞ BEKLENİYOR 
     Kamu sektöründe ise üretimde yüzde 36.5 pay alan işyerleri bu ay fiyatlarını artıracağını, yüzde 56.7 pay alan işyerleri değişime gitmeyeceğini, yüzde 20.2 pay alan işyerleri ise fiyatlarında indirim yapacağını bildirdi. Buna göre, kamu sektöründe bu ay fiyatların yüzde 1.4 azalacağı hesaplandı. 
     İmalat sanayii sektörü genelinde ise bu ay fiyatların ortalama yüzde 0.6 oranında gerileyeceği belirlendi. 
     
     ÜRETİM VE SATIŞLAR 
     Sektör genelinde bu ay üretiminde bir değişim yaşanması bekleniyor. Kamuda üretimin yüzde 3.3 azalacağı tahmin edilirken, özel sektörde yüzde 2.6 artış öngörülüyor. 
     Kamu ve özel sektör aralık ayında yurtiçi satışlarının yüzde 1.6 oranında artacağını tahmin ediyor. Sektör genelindeki artış beklentisi de aynı düzeyde gerçekleşti. 
     Öte yandan, kamuda ham madde fiyatlarının yüzde 0.4, özel sektörde yüzde 0.3 artacağı öngörülüyor. İmalat sanayii genelindeki artış beklentisi ise yüzde 0.4 düzeyinde oluştu. 
     
</TEXT>
</DOC>
