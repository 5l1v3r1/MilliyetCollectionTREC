<DOC>
<DOCNO> 282925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko07.html </URL>
<DATE> 2004/10/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
IMF ile faiz dışı fazla pazarlığı... 
</HEADLINE>
<TEXT>

     Ekonomi yönetiminin, IMF ile yapılan görüşmelerde, Boğaz Tüp Geçişi, Bolu Dağı Tüneli ve Karadeniz Sahil Yolu gibi bazı büyük dış kredili projelerin faiz dışı fazla hesabı dışında kalması önerisi kabul görmedi. 
     Bu projelerin yatırım tavanı içine alınması nedeniyle, yatırım bütçesindeki artışın, tüm projelere aynı oranda yansımayacağı ifade ediliyor. 
     A.A muhabirinin edindiği bilgiye göre, toplam 10 katrilyon 145 trilyon lira olarak öngörülen bütçeden yapılacak yatırımlar içinde, geçen yıllardan farklı olarak 500 trilyon lira civarında özel gelir bulunuyor. 
     Buna göre bu gelirler, geçen yıllarda da yatırımlarda kullanılmasına karşılık yatırım bütçesine dahil edilmediği için, bu yıla göre bir kıyaslama yapılması gerektiğinde bunun dışarıda tutulması yararlı olacak. 
     Özel gelir, özel ödenekler dışarıda tutulduğunda 2005 yatırım bütçesi 9.6 katrilyon lira olarak ortaya çıkmasına karşılık, bütçeden yapılan yüzde 15'lik iki kesintiyle bu yıl 6.4 katrilyon liraya kadar gerileyen yatırımlara göre yüzde 50'lik artış ortaya çıkıyor. 
     2005 yılı için öngörülen 10 katrilyon 145 trilyon liralık yatırım ödeneği, bu yılki 7 katrilyon 342 trilyon liralık başlangıç ödeneğine göre yaklaşık yüzde 38'lik bir artışa karşılık geliyor. 
     
     TÜM YATIRIMLARA AYNI ORAN YOK 
     Bütçe yatırım ödeneklerindeki bu artışa karşılık, özellikle dış kredili ve büyük projelerin yatırım tavanı içine alınması nedeniyle ödeneklerdeki artış, tüm yatırımlara aynı oranda yansımayacak. 
     Yatırımlar dağıtılırken, yıl içinde yapılan yüzde 13'lük kesinti dikkate alınmadan başlangıç ödeneği üzerinde projelere ödenek aktarımının yapıldığı belirtilirken, böylelikle tüm yatırımlarda yüzde 25'in üzerinde bir ödenek artışına ulaşıldığı kaydediliyor. 
     Buna karşılık, duble yollar, Boğaz Tüp Geçişi, Bolu Dağı Tüneli, bazı demiryolu projeleri, üniversite hastaneleri ve organize sanayi bölgesi projelerinin ortalamanın üzerindeki oranlarda ödenek alacağı vurgulanıyor. 
     
</TEXT>
</DOC>
