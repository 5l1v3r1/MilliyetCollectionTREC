<DOC>
<DOCNO> 282495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy18.html </URL>
<DATE> 2004/10/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Dışişleri Pasaportta Kürdistan yazanların geçirilmemesi için yazı yazdık 
</HEADLINE>
<TEXT>

     Dışişleri Bakanlığı Sözcüsü Namık Tan, Irak asıllı üçüncü ülke vatandaşlarının taşıdıkları seyahat belgelerinde ''Kürdistan'' ibaresinin bulunması durumunda bunların Irak'a geçişlerine izin verilmemesi yönünde Dışişleri Bakanlığı'nca İçişleri Bakanlığı'na yazı gönderildiğini bildirdi. 
     Dışişleri Bakanlığı'nın haftalık basın toplantısında, İngiliz The Guardian gazetesinde çıkan haberler ve daha sonra yapılan açıklamaların hatırlatılması üzerine, Tan şunları söyledi 
     ''Irak asıllı üçüncü ülke pasaport hamili yabancıların Türkiye'ye veya Türkiye üzerinden diğer bir ülkeye seyahatlerinde hamili oldukları pasaportun doğum yeri hanesinde kişinin doğduğu kentin adının yazılı olması gerekirken 'Kürdistan' ibaresinin yer aldığı özellikle son yıllarda gözlemlenmektedir. 
     Dosyalarımızın incelenmesinden, Irak asıllı üçüncü ülke vatandaşlarının taşıdıkları seyahat belgelerinde 'Kürdistan' ibaresi bulunması durumunda bunların Irak'a geçişlerine izin verilmemesi yolunda, 1996 ve 1997 yıllarında Dışişleri Bakanlığı'nca İçişleri Bakanlığı'na iki yazı gönderildiği anlaşılmıştır.'' İçişleri Bakanlığı'nın, 2001 Ağustos ayında da Dışişleri Bakanlığı'na başvurarak, doğum yeri hanelerinde 'Kürdistan' yazılı üçüncü ülke vatandaşlarının Türkiye'ye girişlerine izin verilmemesi uygulamasına geçilmesine ilişkin görüş talep ettiğini belirten Tan, sözlerini şöyle sürdürdü 
     ''Bu konuda ilgili birimlerimizle yapılan değerlendirmeler sonunda pasaportlarının doğum yeri bölümünde 'Kürdistan' yazılı kişilerin Türkiye'ye giriş ve çıkışlarına izin verilmemesinin uygun bulunduğu ve ilgililere gerektiğinde doğum yeri hanesinde herhangi bir bölge veya mıntıkanın değil doğrudan ilin yazılı olması gerektiğinin belirtilmesinin yerinde olacağı yolunda cevabi yazı gönderilmiştir. Uygulamalar da buna göre yapılmaya başlanmıştır.'' Sözcü Tan, bir yabancının ülkeye girişine izin verilip verilmemesi hususunun o ülkenin egemenlik hakları kapsamına girdiğine işaret ederek, bu nedenle bir yabancıya vize verilmiş olsa dahi o ülkeye girişine izin verilmemesinin bu hak çerçevesinde mümkün olduğunu bildirdi. 
     Tan, ''Konu hakkında basına akseden haberlerin aksine, herhangi bir ülke tarafından bakanlığımız nezdinde bugüne değin diplomatik bir girişimde bulunulmamıştır'' diye konuştu. 
     The Guardian gazetesi, İngiliz pasaportunda doğum yeri ''Kürdistan'' yazılı Iraklı bir karı-kocanın İstanbul Atatürk Havalimanı'ndan geri gönderildiğini yazmıştı. 
     
</TEXT>
</DOC>
