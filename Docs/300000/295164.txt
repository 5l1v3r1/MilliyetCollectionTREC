<DOC>
<DOCNO> 295164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko22.html </URL>
<DATE> 2004/12/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Babacan 2005 makro ekonomik hedefleri açıkladı... 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF ile yeni stand-by görüşmelerinde son aşamaya gelindiği belirtti ve Türkiye'nin IMF'ye olan toplam borcunun yıl sonunda yaklaşık 20 milyar dolar düzeyine ineceğini bildirdi. 
     Babacan, TBMM Plan ve Bütçe Komisyonu'nda Hazine Müsteşarlığı ve DPT Müsteşarlığı bütçelerini sunuş konuşmasında, IMF ve Dünya Bankası ile ilişkilerin ülkemizin önceliklerini esas alan ilkeler çerçevesinde sürdürüldüğünü söyledi. 
     IMF ile imzalanacak yeni Stand-by'ın da kısa süre içerisinde sonuçlandırılmasını hedeflediklerini vurgulayan Babacan, Türkiye'nin 2003 yılından itibaren IMF'ye net borç geri ödeyici duruma geldiğine dikkat çekti. 
     2004 yılında fondan toplam 1.1 milyar dolar kaynak temin edilirken, geri ödeme tutarının 4.3 milyar dolara ulaştığını ifade eden Babacan, yeni stand-by döneminde de Türkiye'nin net borç geri ödeyicisi konumunu sürdüreceğini ve borç stokunun da azalmaya devam edeceğini kaydetti. 
     Dünya Bankası ile ilişkilerin ülke destek stratejisi kapsamında sürdürüldüğüne işaret eden Devlet Bakanı, bu kuruluştan yapısal reformların desteklenmesi için alınan uyum kredisinin kalan 500 milyon dolarlık bölümün 2005 yılı başlarında kullanılmasının öngörüldüğünü bildirdi. 
     Dünya Bankası ile 2005 ve 2006'da kullanılması planlanan 1.2 milyar dolar tutarında 3 adet program amaçlı krediye ilişkin görüşmelerin de sürdürüldüğünü belirten Babacan, bu yıl Dünya Bankası ile çeşitli sektörlerde 591 milyon dolar yatırım proje kredisinin de taahhüde bağlandığını hatırlattı. 
     
     BORÇLANMADA DURUM 

     Konuşmasında, bu yıl borç yönetiminin temel hedeflerine ilişkin önemli kazanımlar elde edildiğini de söyleyen Babacan, 2002 yılı Ekim ayında yüzde 70.6 seviyelerinde olan TL cinsi borçlanmanın ortalama maliyetinin 47.6 puan düşerek yüzde 23 seviyesine gerilediğini bildirdi. 
     Ekim'de gerçekleştirilen 3 yıl vadeli tahvil ihracı ile birlikte yine 2002 Ekim ayında 9.2 ay olan nakit borçlanmanın kümülatif ortalama vadesinin de bu yılın Kasım ayında 14.2 aya uzadığını belirten Babacan, şöyle devam etti 
     ''Ekonomide başlayan iyileşme sürecinin devam etmesi neticesinde bu yıl gerçekleştirdiğimiz uluslararası tahvil ihraçlarında da tarihsel olarak en düşük maliyet seviyelerine ulaşılmıştır. Ekonomide elde ettiğimiz başarı, 2004 yılı içerisinde kredi derecelendirme kuruluşları tarafından da teyit edilmiş ve bu kuruluşlar, ülkemizin kredi notunu üst üste artırmışlardır. 
     Bu gelişmeler sonucunda son 2 yılda bütçenin faiz yükü önemli ölçüde hafifletilmiştir. 2003'de sağlanan 6.8 katrilyonluk tasarrufun ardından bu yıl da faiz ödeneğinden yaklaşık 8 katrilyon lira tasarruf sağlanacaktır. Böylece 2001 sonunda milli gelirin yüzde 23.3'ü olan faiz yükü, 2003 yılında yüzde 16.4'e düşürülmüştür. Bu oranın 2004 sonunda yüzde 13.8'e, 2005'de de yüzde 11.7'ye inmesi beklenmektedir.'' 
     
     YTL İÇİN TÜM TEDBİRLER ALINDI 

     Konuşmasında Yeni Türk Lirası ile kamu bankalarına da değinen Babacan, YTL ve Yeni Kuruşun tedavülünde bir sorun yaşanmaması için gerekli tüm tedbirlerin alındığını söyledi. 
     Babacan, tamamen ticari esaslar çerçevesinde faaliyet gösteren kamu bankalarının da yeniden kar eden bir yapıya kavuşturulduğunu, 2003'ü karla kapatan Ziraat ve Halk Bankası'nın 2004'de de Hazineye 1.1 katrilyon Lira tutarında temettü ödemesinde bulunduğunu ifade etti. 
     Sosyal güvenlik kuruluşlarının durumu hakkında da açıklamalarda bulunan Babacan, bu kuruluşların orta ve uzun vadede çağdaş, aktüeryal dengeleri gözeten, mali sürdürülebilir bir yapıya kavuşturulması yönündeki çalışmaların devam ettiğini vurguladı. Babacan, henüz 1 yıllık geçmişi bulunan bireysel emeklilik sisteminde toplam katılımcı sayısının Kasım ayı sonu itibarıyle 273 bine, katkı payı tutarının da 217 trilyon liraya yükseldiğini bildirdi. 
     
     YABANCI SERMAYE 

     Devlet Bakanı Babacan, hükümetin özel hassasiyet gösterdiği bir diğer konunun da yabancı sermaye girişinin önündeki engelleri kaldırmak olduğunu dile getirdi ve buna dönük çalışmaları sıraladı. 
     Yatırımcıların yatırım ve işletmeye alma aşamasında yükümlü oldukları izin süreçlerinin koordinasyonu ve hızlandırılmasına dönük çalışmaların son aşamaya geldiğini kaydeden Babacan, yabancı sermayeye yönelik bu çabalar sonucunda başta AB ülkeleri olmak üzere Türkiye'ye yönelik doğrudan yabancı yatırımlarda önemli bir artış sağlandığını söyledi. 
     Babacan, Yatırımların ve İstihdamın Teşviki Kanunu ile 36 ilde uygulamaya konulan teşviklere de işaret ederek, kanun ile getirilen enerji desteği için 10 Kasım itibarıyle 36 ilde valiliklere başvuran 101 firmanın, 9.5 trilyon lira tutarında aktarım talebinde bulunduğunu belirtti. 
     Babacan, Türkiye'ye yeni acılar, yeni hayal kırıklıkları yaşatmamak konusunda son derece kararlı olduklarını belirterek, ''Şimdiye kadar sergilediğimiz disiplinden ve kararlılıktan taviz vermemiz, gevşememiz, rehavete kapılmamız asla sözkonusu olmayacaktır'' dedi. 
     TBMM Plan ve Bütçe Komisyonu'da, DPT, Hazine Müsteşarlığı, Maliye Bakanlığı ve Gelir bütçesinin görüşülmesine başlandı. Devlet Bakanı Ali Babacan, yaptığı sunuş konuşmasında, Türkiye'nin 1990'lı yıllardan itibaren yüksek büyümenin akasından derin daralma dönemleri yaşadığına işaret ederek, iktidara geldiklerinden bu yana bu büyüme-daralma döngüsünü kırıp ekonomide istikrarı oluşturarak uzun soluklu sürdürülebilir bir büyüme ortamını sağlamanın hedeflendiğini vurguladı. Babacan, büyümenin 2003 yılında Irak savaşının olumsuz etkisine rağmen hedef olan yüzde 5'i aştığını ve yüzde 5.9 olarak gerçekleştiğine işaret etti. 
     Babacan, ekonomideki canlanmanın istihdama yansımaya başladığını belirterek, ''2003 yılı ikinci çeyreğinde yüzde 10 olan işsizlik oranı, 2004 yılının aynı döneminde yüzde 9.3'e gerilemiştir. Böylece, 2004 yılı ikinci çeyreğinde işsiz sayısı 149 bin kişi azaldı, istihdam ise 492 bin kişi artmıştır. Ekonomide sağlanan istikrarın sürdürülmesi ve yapısal reformların kararlılıkla uygulanmasıyla önümüzdeki dönemde istihdamın artırılması ve işsizliğin azaltılmasında önemli mesafeler alınacaktır'' dedi. 
     İç talepteki canlılık ve yüksek büyüme sonucunda cari işlemler açığının yıl başında öngörülen düzeyin üzerine çıktığını kaydeden Babacan, güçlü ihracat performansı, turizm gelirlerindeki yüksek oranlı artış ve alınan önlemlerle ithalat artışını yavaşlatmaya başladığı dikkate alındığında cari işlemler açığının ekonomik dengeler için temel bir risk oluşturduğunu bildirdi. 
     İhracatın son 2 yıldır üst üste yüzde 30'ların üzerinde artarak önemli bir performans sergilediğine dikkati çeken Babacan, bu durumun ekonomide sağlanan istikrarın verimlilik ve rekabet gücü artışının sonucu olduğunu söyledi. 
     Cari işlemler açığının ağılıklı olarak banka dışı özel kesim tarafından sağlanan kaynaklarla finanse edildiğini anlatan Babacan, bankacılık sektörünün de kur riskini artırmadan cari işlemler açığının finansmanına katkıda bulunduğunu kaydetti. 
     Babacan, ''Borç doğurmayan finansman kalemlerinden biri olan doğrudan yabancı sermaye yatırımlarında yüksek oranlı artılar kaydedilmektedir. Doğrudan yatırımlar Ocak-Ekim döneminde geçen yılın aynı dönemine göre yaklaşık yüzde 83 oranında artarak 2.4 milyar dolara çıkmıştır. Tüm bu gelişmelerin yansıması olarak Merkez Bankası rezervleri artmakta ve güçlü pozisyonunu sürdürmektedir'' dedi. 
     
     ''ENDİŞELER ORTADAN KALDIRILMIŞTIR'' 

     Babacan, enflasyondaki başarıya işaret ederek, düşüş eğiliminin yıl boyunca sürdüğünü ve Kasım ayı itibariyle 12 aylık tüketici fiyat enflasyonun yüzde 9.8'e gerilediğini ifade etti. 
     2000-2002 döneminde ortalama yüzde 4 civarında gerçekleşen toplam kamu kesimi faiz dışı fazlasının milli gelire oranının 2003 ve 2004 yıllarında yüzde 6.5 olarak hedeflendiğine işaret eden Babacan, ''Gerçekleşen mali disiplinle, borçlanma maliyetleri ve borç yükü önemli ölçüde azaltılırken, kamu borç stokunun sürdürülebilirliğine ilişkin endişeler ortadan kaldırılmıştır'' dedi. 
     Babacan, ekonomik sorunlarla mücadelede kaydedilen kazanımlardan geriye dönüşün mümkün olmadığını belirterek, ''Türkiye'ye yeni acılar, yeni hayal kırıklıkları yaşatmamak konusunda son derece kararlıyız. Şimdiye kadar sergilediğimiz disiplinden ve kararlılıktan taviz vermemiz, gevşememiz, rehavete kapılmamız asla sözkonusu olmayacaktır'' diye konuştu. 
     Babacan, Hükümet'in makro ekonomik istikrarı sağlamaya dönük uyguladığı sıkı maliye politikalarına rağmen sosyal harcamaları artırdığına işaret ederek, 2002 yılında yüzde 17.1 olan toplam sosyal harcamaların Gayrı Safi Yurt İçi Hasıla'ya oranının 2003 yılında yüzde 18'e yükseldiğini, bu oranının 2004 yılında ise yüzde 19 olarak gerçekleşmesinin beklendiğini söyledi. 
     Uzun vadeli gelişme perspektifi açısından öncelik verilen alanlardan birinin yatırım ortamının iyileştirilmesi olduğunu belirten Babacan, bu amaçla başlatılan Yatırım Ortamının İyileştirilmesi Reform Programı kapsamında çalışmaların sürdürüldüğünü ifade etti. 
     
     2005 YILI MAKRO EKONOMİK HEDEFLERİ 

     Babacan, AB'ye yeni sunulan 3 yıllık Katılım Öncesi Ekonomik Programın uzun dönemli kalkınma perspektifi kapsamında hazırlandığını bildirerek, ''Türkiye'nin önümüzdeki 3 yılını şekillendirecek ve IMF ile yapacağımız stand-by düzenlemesi için temel referans belgesi niteliği taşıyan bu program, kendi hazırladığımız ulusal bir programdır. Yeni programımızda iddialı fakat gerçekleşmekte son derece kararlı olduğumuz hedefler belirlenmiştir'' dedi. 
     2005 yılı makro ekonomik hedefler hakkında da bilgi veren Babacan, 2005 yılı büyüme hedefinin yüzde 5 olarak belirlendiğini, özel sektör yatırımları ve ihracatın, gelecek sene büyümesinin de en belirleyici kaynakları olacağını söyledi. Babacan, özel tüketim harcamalarının da ekonomide ısınmaya neden olmayacak ölçüde artarak büyümeye katkıda bulunacağını ifade etti. 
     ''Büyüme hedefi ile tutarlı olarak dış ticaret hacmimiz de artamaya devam edecektir'' diyen Babacan, 2005 yılında ithalatın 104 milyar dolar, ihracatın 71 milyar dolar, cari işlemler açığının ise 10.6 milyar dolar civarında olmasının beklendiğini bildirdi. 
     2005 yılında TÜFE yılık artış hızının yüzde 8 olarak hedeflediğini belirten Babacan, ''Bu hedefe ulaşmak amacıyla parasal ve mali disipline devam edilecek ve gelirler politikası enflasyon hedefiyle uyumlu bir yapıda sürdürülecektir'' dedi 
     Babacan, 2005 yılında da bu yıl olduğu gibi kamu kesimi faiz dışı fazla dengesinin Gayrı Safi Milli Hasıla'ya oranının yüzde 6.5 fazla vermesinin hedeflendiğini belirterek, kamu kesimi borçlanma gereğinin Gayrı Safi Milli Hasıla'ya oranını yüzde 3.6 seviyesinde gerçekleşmesinin beklendiğini söyledi. 
     
     DPT PROJELERİ 

     DPT'nin faaliyetleri hakkında da bilgi veren Babacan, kısıtlı kaynakların bitme aşamasına gelmiş projelere tahsis edilmesi suretiyle projelerin kısa sürede ekonomiye kazandırılması ve hizmete geçirilmesini amaçladıklarını söyledi. Babacan, ''Bu çabalarımızın sonucunda, 2001 yılı krizi sonunda 12.5 yıla kadar çıkan kamu yatırım stokunun ortalama tamamlanma süresi 2004 yılı ödenekleri itibarıyla yaklaşık 8 yıla kadar düşürülmüştür'' dedi. 
     Sıkı maliye politikası hedeflerinden taviz verilmeksizin yatırımlara ayrılabilen kaynakların imkanlar dahilinde artırılmasına gayret ettiklerin anlatan Babacan, toplam kamu sabit sermaye yatırımlarının milli gelire oran olarak 2004 yılında yüzde 4.7'lik seviyeden 2005 yılında yüzde 5.3'e çıkarıldığını söyledi. Babacan, 2005 yılında kamu yatırımları için ayrılan kaynaklarla 65 bin hektar alanda sulama, 27 bin 300 hektar alanda tarla içi geliştirme, 4 bin 900 hektar alanda toprak muhafaza ve 12 bin hektar alanda taşkın koruma faaliyeti geçekleştirileceğini bildirdi. 
     Devlet bakanı Babacan, ilave 7 milyar kilovat saatlik enerji üretim gücünün devreye girmesi ve yaklaşık 3 bin kilometre bölünmüş yolun tamamlanmasının da hedeflendiğini belirtti. Bunlara ek olarak ilk ve orta öğretimde 5 bin 600 derslik, yüksek öğretimde ise 62 bin öğrencilik kapasite oluşturacağını ifade eden Babacan, 4 bin 200 hasta kapasiteli hastane inşaatının tamamlanacağını, bunların 3 bin 500 hastalık kısmının donatılacağını, 200 hastane ve 500 sağlık ocağının makine teçhizatının önemli kısmının karşılanacağını söyledi. 
     AB tarafından 2004-2006 döneminde sağlanacak olan ekonomik ve sosyal uyuma yönelik katılım öncesi mali yardımların kullanımı amacıyla DPT'nin geri kalmış yörelere öncelik vererek, bölgesel kalkınma programları hazırlayarak uygulamakta olduğunu belirten Babacan, 2007-2013 ulusal kalkınma planında sözkonusu programın Türkiye'nin bütününü kapsayacak şekilde genişletilmesinin öngörüldüğünü sözlerine ekledi. 
     
</TEXT>
</DOC>
