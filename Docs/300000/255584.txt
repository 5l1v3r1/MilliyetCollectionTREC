<DOC>
<DOCNO> 255584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun08.html </URL>
<DATE> 2004/07/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Özgürlük Kulesi'ne dava... 
</HEADLINE>
<TEXT>

     New York'ta 11 Eylül 2001'deki terörist saldırılarda yıkılan Dünya Ticaret Merkezi'nin İkiz Kuleleri yerine inşa edilmesi planlanan ve temellerinin atılmasının üzerinden henüz 10 gün geçen Özgürlük Kulesi, tasarımcı mimarlık firmaları arasında dava konusu oldu. 
     İnşaatı tamamlandığında dünyanın en yüksek binası unvanını alacak olan Özgürlük Kulesi'nin tasarımcılarından Daniel Libeskind, binanın tasarımına yaptığı katkı karşılığında kulenin ana mimarlık şirketi Silverstein Properties'in kendisine hala borçlu olduğunu iddia ederek, şirket aleyhine 800 bin dolarlık dava açtı. 
     Silverstein Properties şirketi sözcüsü tarafından yapılan açıklamada ise açılan davaya şirket yetkililerinin şaşırdığı belirtilerek, sorunun mahkemeye taşınmadan anlaşma yoluyla çözümleneceği kaydedildi. 
     Açıklamada, yaptığı iş karşılığında milyonlarca dolarlık ödeme yapıldığı belirtilen mimar Daniel Libeskind'in talep ettiği 800 bin dolarlık ek ödemeyi gerekli kılacak herhangi bir meşru belge gösteremeyeceği savunuldu. Açıklamada ayrıca, açılan davanın temelleri 4 Temmuz günü atılan Özgürlük Kulesi'nin inşaatını etkilemeyeceği bildirildi. 
     İnşaatı 5 yılda tamamlanması planlanan, anten kulesiyle birlikte 625 metreyi bulacak yüksekliğiyle dünyanın en yüksek binası unvanını kazanacak olan Özgürlük Kulesi'nin New York'un sembolü haline geleceği kaydediliyor. 
     Maliyeti 1,5 milyar doları bulacak olan inşaatın çelik yapısının 2006 yılında tamamlanacağı, binanın kullanıma açılmasının ise 2008'i bulacağı ifade ediliyor. 
     
</TEXT>
</DOC>
