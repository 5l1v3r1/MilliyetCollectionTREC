<DOC>
<DOCNO> 257838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun13.html </URL>
<DATE> 2004/07/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Irak'taki kamyon şoförleri maaşlarının azlığından şikayetçi... 
</HEADLINE>
<TEXT>

     Şiddet ve rehin alma eylemlerinin devam ettiği Irak'ta görev yapan kamyon şoförleri, zor şartlarda çalışmalarına rağmen maaşlarının azlığından yakınıyor. 
     Irak'ta silahlı bir örgütün rehin aldığı Kuveytli bir şirket için çalışan 3 Hintli, 3 Kenyalı ve 1 Mısırlı kamyon şoförünün görüntüleri geçen hafta televizyonlarda yayımlanmıştı. 
     Örgüt, dün bu şirketin ve rehinelerin ülkelerinin çalışanlarını Irak'tan çekmemesi halinde bu kişileri bu geceden başlayarak 72 saat aralıklarla teker teker öldürme tehdidinde bulunmuştu. 
     Irak'ta bir Türk şoförün 17 Temmuz'da Amerikan ordusuna yakıt taşıyan 8 kamyondan oluşan bir konvoya saldıran maskeli kişiler tarafından kaçırılmasından sonra, 20 Temmuz'da Filipinli bir kamyon şoförü de kaçırılmış ve Filipinler'in Irak'tan askerlerini çekmesi üzerine serbest bırakılmıştı. Eylemciler, rehin aldıkları Romanyalı bir şoförü ise başını keserek öldürmüştü. 
     Kuveyt'e ait bir nakliyat şirketi için çalışan ve son 2 ayda Irak'a 4 kez giden Hintli kamyon şoförü Reis Ahmed, AFP muhabirine yaptığı açıklamada, ''Kuveyt'e gelirken, dün 7 şoförün kaçırıldığını öğrendik, bugün burada olduğumuz için çok şanslıyız'' dedi. 
     Ahmed, rehin alınan 7 kişiden 3'ünün Hintli olduğunu öğrendikten sonra daha fazla korkmaya başladığını belirterek, ''Hintli olduğum için başta Irak'taki teröristlerden korkmuyordum, ancak şimdi durum farklı'' diye konuştu. 
     Hindistan'da, 6 aylık vize için 2 bin 600 dolar ödedikten sonra Kuveyt'e geldiğini söyleyen Ahmed, ''Çoğu zaman, 2 Irak güvenlik aracı kamyonlara eşlik eder. Ancak bazen yalnız kalıyoruz, böyle olunca tehlike en son noktaya ulaşıyor'' ifadesini kullandı. 
     Irak'ta kamyon şoförlerinin aşırı sıcak havada günde 8-10 saat araç kullandığını söyleyen Pakistanlı Said Abbas Hüseyin de, Irak'ta havanın çok sıcak olmasına rağmen gündüz çalışmak zorunda olduklarını, çünkü gece çalışmanın çok tehlikeli olduğunu belirtti. 
     Karısını ve 2 çocuğunu Pakistan'da bırakan ve vize için 4 bin dolar ödeyen Abbas Hüseyin, ''Kuveytli şirket, Irak'a gitmeyi reddetmemiz halinde, işi bırakmamızı ve ülkemize dönmemizi istiyor. Ancak geriye dönemeyiz, çünkü bu vizeleri almak için çok fazla para ödedik, ayrıca döndüğümüzde ülkemizde iş bulamayız'' dedi. 
     Hüseyin, ''Ayda yaklaşık 200 dolar kazanıyorum, bu da aldığım risk için az. En azından vizeye ödediğim parayı çıkarmak için bu şartlarda çalışmaya mecburum'' diye konuştu. 
     Ürdünlü bir kamyon şoförü de, ''Herkes Amerikalılar için çalışmıyor, ancak saldırganlar böyle olduğunu düşünüyor'' dedi. 
     
</TEXT>
</DOC>
