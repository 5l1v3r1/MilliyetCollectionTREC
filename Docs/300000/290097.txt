<DOC>
<DOCNO> 290097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun24.html </URL>
<DATE> 2004/11/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Aktris Vanessa Redgrave ve kardeşi parti kuruyor 
</HEADLINE>
<TEXT>

     Ünlü İngiliz aktris Vanessa Redgrave ve oyuncu erkek kardeşi Corin, Tony Blair hükümetinin insan hakları ihlallerine karşı çıkmak ve İngiliz askerlerinin Irak'tan çekilmesini istemek için parti kuruyorlar. 
     Redgrave kardeşlerin ''Barış ve Gelişme'' adlı Irak savaşından bu yana faaliyet gösteren dernekleri, gelecek yıl baharda yapılması beklenen genel seçimlere katılabilmek için 27 Kasım'da resmen siyasi partiye dönüşüyor. 
     Newcastle kentinde Kraliyet Shakespeare Kumpanyası tarafından sahneye konan Kral Lear'da başrolü oynayan 65 yaşındaki Corin Redgrave, partilerinin insan haklarına bağlı her konuyla ilgileneceğini belirtti. 
     Komünistlere sempatisinden ötürü İngiliz yayın kuruluşu BBC'nin kara listesinde bulunan tiyatro oyuncusu babaları Michael Redgrave'in siyasi mirasını paylaşan Corin ve Vanessa, geçen Ocak'ta ABD'nin Guantanamo'daki insan hakları ihlallerini protesto için Guantanamo İnsan Hakları Komisyonu'nu kurmuşlardı. 
     1977'de ''Julia'' filmindeki rolüyle kazandığı Oscar'dan başka birçok ödüle layık görülen 67 yaşındaki Vanessa Redgrave, daha önce de İngiltere'ye sığınan ve Rusya'nın iadesini istediği Çeçen Devlet Başkanı Aslan Mashadov'un ulağı Ahmed Zakayev'i kanatları altına almıştı. 
     Siyasi faaliyetlerinden dolayı uzun süre iş bulamayan Corin Redgrave, kısa süre önce Guardian gazetesine yaptığı açıklamada, insanların marksizmin artık tehlikeli olmadığını anladıklarında sahneye geri döneceğini söylemişti. 
     Aktör Corin Redgrave, partisinden talep gelmesi durumunda seçimlerde aday olabileceğini belirtmişti. 
     Redgrave kardeşlerin Barış ve Gelişme Partisi 27 Kasım'da Rus gazeteci Anna Politkovskaya, insan hakları konusunda uzman Amerikalı avukatlar ve özellikle Guantanamo'daki tutuklulardan birisinin babasının katılımıyla düzenlenecek toplantıyla siyasi hayata atılacak. 
     
</TEXT>
</DOC>
