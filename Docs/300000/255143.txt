<DOC>
<DOCNO> 255143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo20.html </URL>
<DATE> 2004/07/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Malatyaspor, Fenerbahçeli Petkov için çalışmalarını sürdürüyor 
</HEADLINE>
<TEXT>

     Malatyaspor Kafile Başkanı Mustafa Yücel, ''Malatyaspor dört büyüklerin korkulu rüyası olacak'' dedi. 
     Bolu Petro Clup'te ikinci etap kamp çalışmalarını sürdüren Malatyaspor, sabah antrenmanında kondisyon ağırlıklı çalışma yaptı. 
     Türkiye'nin en iyi orta saha ve defansına sahip olduklarını belirten Mustafa Yücel, yeni transferlerin takıma yakıştığını anlatarak, ''Transfer konusunda en iyi çalışma yapan takımlar arasında yer alıyoruz. Çok kaliteli oyuncularımız var. İyi bir kamp döneminden sonra lige başlayacağız. Malatyaspor sergileyeceği futbol ile dört büyüklerin korkulu rüyası olacaktır'' dedi. 
     Fenerbahçeli Petkov'un transferi konusunda çalışmaların devam ettiğini Belirten Yücel, ''Petkov ile ilgili görüşmelerimiz tamamlandı. Menajeri ile son görüşmemizi yaptıktan sonra Fenerbahçeli Petkov, Malatyasporlu olacak'' diye konuştu. 
     Teknik direktörü Aykut Kocaman ise takım kadrosunda bir oyuncunun eksikliğini hissettiklerini belirterek, ''Takımda sol bekte açığımız var. Bu açığı kapatmak için görüşmelerimiz var. Takım içerisinde de bu açığı kapatacak oyuncularımız bulunuyor. İyi bir sol bek bulduktan sonra transfer dosyasını kapatmayı düşünüyoruz'' dedi. 
     Bolu kampının kondisyon ağırlıklı bir çalışma kampı olduğunu anlatan Kocaman, şunları söyledi 
     ''24 Temmuz tarihine kadar Bolu kampı devam edecek. Haftaya hazırlık maçlarına ağırlıklı olarak çalışmalarımız olacak. Kampta her geçen gün biraz daha tempo artıyor.'' Brezilya'dan denenmek üzere kampa katılan Stevano'nun ise arkadaşlarına kısa sürede uyum sağladığı görüldü. Malatyaspor kampında oyuncular arasındaki iyi uyumun kamp çalışmalarına olumlu yansıdığı da gözlendi. 
     
</TEXT>
</DOC>
