<DOC>
<DOCNO> 259348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo20.html </URL>
<DATE> 2004/07/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cemal Aydın, Kulüpler Birliği'nden bomba gibi sözlerle ayrıldı... 
</HEADLINE>
<TEXT>

     Ankaragücü ve Kulüpler Birliği Başkanı Cemal Aydın, Kulüpler Birliği başkanlığından ayrıldığını açıkladı. 
     Cemal Aydın, Cemal Aydın Spor Kompleksi'nde düzenlediği basın toplantısında, ayrılma kararını daha önce aldığını, ancak Futbol Federasyonu seçimlerine gösterilen aşırı ilgi nedeniyle bu kararını ertelediğini belirterek, ''Federasyon seçimlerine gösterilen aşırı ilgi içinde, bu kararın yanlış anlaşılabileceğini düşündüm. Bu kararın seçime de etkisi olabilirdi'' diye konuştu. 
     Aydın, Kulüpler Birliği'ne kuruluşundan bu yana hizmet ettiğini ifade ederek, ''Yaptığımız çalışmalar, çıkan yasalarla Türk futbolunda yerini buldu. Kulüpler Birliği'nin amacı, birlik, beraberlik ve bütünleşmedir. Son zamanlarda bu konuda bir yalpalanma söz konusu. Bunlar olmazsa faydalı çalışma da olmaz. Bunlar, Kulüpler Birliği'nin anayasası olan tüzüğüne ve Cemal Aydın'ın bu konudaki prensiplerine uymadığı için görevi bıraktım'' diye konuştu. 
     Kulüplerin can damarının naklen yayın ihalesi olduğunun altını çizen Aydın, şöyle konuştu 
     ''Ancak seçimler sırasında bu ihaleyle ilgili herşey arka plana atıldı. Herkes Futbol Federasyonu seçimlerine yoğunlaştı. Orada birliği sağlayamadık. 
     Bizim için en önemli konu hakemlerdir. Orada da bir birliğin olmamasını Kulüpler Birliği'nde düzeltmek istedik. Ama çabamız sonuç vermedi. Birçok isim arasından bir tepki olarak Sabri Çelik'in listesi göreve geldi. Bu konuda birlik olsun istedim. Ama olmayınca kalmanın da bir faydası yok.'' 
     
     HİKMET TANRIVERDİ'YE TEPKİ 

     Aydın, Malatyaspor Kulübü Başkanı Hikmet Tanrıverdi'nin, maçların naklen yayını ihalesi konusunda basına gönderdiği açıklamalara tepki gösterdi. 
     Ankaragücü Kulübü'ne gönderilen bildiride, kulüplerinin adının yazılı olduğunu, ancak basına gönderilen bildiride kulüplerinin adının yazılmadığını ifade eden Aydın, şunları söyledi 
     ''Biz de bu konuda bir bildiri yayınlamak istedik. Ancak Futbol Federasyonu'nda görev dağılımı yapılmadan bunu yayınlamayı saygısızlık olarak değerlendirdik. 
     Bildiride sanki bizim naklen yayın ihalesinde verilen paraya razı olduğumuz gibi bir hava yaratıldı. Ancak bu kesinlikle doğru değil. Dosyayı incelemeden yorum yapmanın ve ağlamanın bir faydası yok. Eğer verilen parayı artıracak bir yer varsa, oraya büyük harflerle imza atarım. Ama futbol öyle bir kuyu ki ne atarsan at su sıçratmaz. Bunlar kulüplerin kendi içinde halledeceği konular. Başamızda bir federasyon var. Onlara danışılır ve çözülür. Ankaragücü'ne 1 lira girerse, Cemal Aydın'ın cebinden 1 lira az çıkar. Paranın artırılmasına balıklama atlamaz mıyız '' 
     
     AYDIN'DAN ELEŞTİRİ BOMBARDIMANI 

     Aydın, uzun zamandır ifade ettiği, belediyelerin profesyonel futbol kulüplerine para aktarması olayının sürdüğünü, bunun da bir eşitsizliği ortaya çıkardığını söyledi. 
     Cemal Aydın, belediyelerin asli görevinin her kesime eşit olarak destek vermek olduğunu belirterek, ''Mesela İzmir Büyükşehir Belediyesi, ilin kulüplerine eşit miktarda maddi destek sağladı. Ankara'da da bu eşitliğin oluşması gerekiyor. Büyükşehir Belediyesi Ankaraspor, transferlere büyük paralar harcıyor. Ama bu paranın nereden geldiğini kimse sormuyor. Biz de Türk futboluna hizmet ediyoruz. Büyükşehir Belediyesi, bazı gelirlerini Ankaraspor'a veriyorsa, benim de hakkımı verecek'' diye konuştu. 
     
</TEXT>
</DOC>
