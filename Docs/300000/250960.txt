<DOC>
<DOCNO> 250960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur54.html </URL>
<DATE> 2004/06/25/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
SSK bildirimleri hafta sonu kabul edilecek 
</HEADLINE>
<TEXT>

     SSK il müdürlükleri, 8 ve üzerinde işçi çalıştıran işverenlerin mayıs ayına ait ''Aylık Prim ve Hizmet Belgelerini'' hafta sonu boyunca kabul edecek. 
     SSK'dan yapılan açıklamaya göre, işverenlerin çalıştırdıkları işçilerin sigorta primlerini internet üzerinden kuruma göndermeleri için başlatılan ''e-Bildirge'' uygulamasındaki sürenin uzatılmasının ardından yapılan değerlendirmeler sonucunda, bu işlemlerin mayıs, haziran ve temmuz aylarında ihtiyari olması kararlaştırıldı. 
     Bu nedenle, daha önce internet ortamında verilmesi zorunlu tutulan aylık prim ve hizmet belgelerinin mayıs, haziran ve temmuz aylarında eskiden olduğu gibi yasal süresi içinde elden kağıt ortamında verilmesine devam edilecek. 
     Ünitelerde yoğunluk yaşanmaması ve işverenlerin mağduriyetine yol açılmaması için, e-Bildirge başvuru işlemleri ile aylık prim ve hizmet belgesi tahakkuk işlemleri, yarın ve 27 Haziran Pazar günü de sigorta il müdürlüklerinde yapılabilecek. 
     
</TEXT>
</DOC>
