<DOC>
<DOCNO> 276651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/ekonomi/aeko.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ YIL YENİ PARA YENİ PROGRAM 
</HEADLINE>
<TEXT>


Bakan Babacan, IMF'den sağlanacak mali desteğin bile belirlendiğini belirterek, 'Her şey hazır, yeni stand - by'ı yıl başında başlatmak istiyoruz' dedi 

Ahmet Erhan Çelik 

Ali Babacan Uluslararası Para Fonu IMF tarafından desteklenecek üç yıllık yeni ekonomik program için her şeyin hazır olduğunu ve uygulamayı yıl başında başlatmayı istediklerini açıkladı. 
"Yaptığımız iş verileri güncellemek. Bu stand - by normal stand - by olacak" diyen Babacan, IMF'den sağlanacak mali destek miktarının da belirlendiği mesajını verdi. 
Babacan, neden normal stand - by'ın tercih edildiğini de şöyle açıkladı "İçerik ve işleyiş bakımından iki tür arasında ciddi bir fark yok. Yine gözden geçirmeler var. Ama ihtiyati de baştan belirlenen mali desteği ihtiyacınız olduğunda çekmeniz öngörülüyor. Eğer bu türü tercih etseydik, kredi kullanımı yapılacak mı yapılmayacak mı diye belirsizlik olacaktı. Biz 'öngörülebilirlik' getirmek için normal stand - by'ı tercih ettik. 
Babacan, Avrupa Birliği'ne AB katılım öncesi ekonomik programın tam üye adaylığı için karar tarihi olan 17 Aralık'tan önce açıklanacağını söyledi. "Katılım öncesi programı açıklamak için neden AB kararını beklemiyor musunuz " sorusuna karşılık Babacan, "AB müzakerelere başlamak için ne karar verecek bu noktada önemli değil. Bu program bizim AB sürecimizi ortaya koyacak" diye konuştu. 
Babacan, IMF ve Dünya Bankası yıl sonu toplantılarına katılmak üzere ABD'nin başkenti Washington'a uçarken Milliyet'in sorularını yanıtladı. "Yıllık toplantılar olmasa Ankara'da görüşmelere devam edecektik. Washington'daki görüşmelerden sürpriz beklemeyin" diyen Babacan'ın açıklamaları şöyle 

IMF heyetinin ağustos ayında aniden çağrılması ve Başbakan'ın "stand - by yapacağız" açıklaması üzerine birçok spekülasyon yapıldı. IMF'yi neden erken çağırdınız 
IMF ağustosta geldiğinde yeni programın çatısı belliydi, bütün dokümanlar masada duruyordu. Geldiler, baktılar, kendi ifadeleriyle programı canlı ve içeriği zengin olarak tanımladılar. IMF, ekonomi birimleri programa ikna olduğunda Ankara'ya geldi. Ağustos kronolojisini hatırlayın. 8. gözden geçirme için IMF İcra Kurulu'ndan karar çıkmıştı. Biz karardan önce, karar netleştikten hemen sonra IMF heyetinin Türkiye'ye gelmesini istemiştik. "Genel yaklaşım üzerinde mutabık kalırsak yeni stand - by düzenlemesini yapabiliriz" dedik. Onlar da Ankara'ya geldi, mutabakat sağlandı. O gün Ak Parti MKYK toplantısında bu konu görüşüldü. Başbakan da stand - by açıklamasını yaptı. 

Yeni stand - by 2005 - 2007 döneminde uygulanacak. Bu dönemin sonunda IMF borçlarını hangi seviyeye düşürmeyi öngörüyorsunuz 
Şu anda IMF'ye olan borçların toplamı 21.5 milyar dolar. Gülerek Bu size aktarırsam mali desteğin miktarını ortaya çıkarırsınız. Ama şunu söyleyeyim programın finansman boyutu değil içeriği önemli. 1999 - 2002 döneminde bu işin parayla olmayacağını gördük. Bu dönemde IMF'den sürekli para alındı, IMF borçları arttı, ama işler kötüye gitti. Bir de bu programı uygulayacak kadroların programa inanmaları gerekiyor. Şimdi bu inanç var. 

Sürpriz beklemeyin 
IMF İcra Direktörleri Kurulu mevcut stand - by'ı tamamlanacağı tarihi 3 Şubat 2005'e çekmişti. Yeni program ne zaman başlayacak 
Biz yeni stand - by'ı yıl başından önce açıklayarak yılın başında başlatmak istiyoruz. Ama bunun için karşılıklı mutabakat gerekiyor. Şu anda her şey hazır, Washington'dan sürpriz beklemeyin. Şimdi yaptığımız iş verileri güncellemek. 

9 ve 10'uncu gözden geçirmeleri kaldırdınız. Mevcut stand - by'dan geriye kalan 1.3 milyar dolarlık iki dilim halindeki kredi ne olacak 
IMF bu dilimlere kazanılmış hak olarak bakıyor. Bu çerçevede 1.3 milyar dolar, yeni stand - by'la sağlanacak mali desteğe eklenecek. 

'Yeni program otel odalarında çizilmedi' 
Bakan Babacan, yeni ekonomik program için neden sık sık 'Bizim programımız' vurgusu yaptığını şöyle açıkladı 
"Programı ve stratejisini oluşturan üç kurum var Hazine, Merkez Bankası ve DPT. Geçmiş dönemlerde bu kurumlardan bazılarının değişen zamanlarda devre dışı kaldığını biliyoruz. Bugün böyle bir durum yok." 

Washington'da hazırlanan programlar... 
O dönem IMF ve Dünya Bankası geliyor her kurumla ayrı ayrı görüşüyor. Bütünü görebilen IMF oluyor. Oysa biz bugün resmin tamamını görüyoruz. Yeni program eskisi gibi otel odalarında, Washington'da yazılmış bir program değil. Bunun için 8 - 9 çalışma grubu oluşturduk. Örneğin makro politikalar grubunda Hazine, Merkez Bankası ve DPT'den arkadaşlar bir arada çalıştı. Ortak bir zeminde mutabık kalındı. Çalışmaların başında da biz olduk. IMF heyeti Ankara'ya geldiğinde bütün görüşmeler Hazine Müsteşarlığı'nda yapılıyor. 

'Ortadoğu'da değişim ülkelerin iradesiyle olmalı' Washington'daki temaslarınızın çerçevesi nedir 
55 programa katılacağım. İkili görüşmelerin yanı sıra ABD, İsveç ve İtalya benzeri bazı ülke heyetleriyle bir araya geleceğiz. Yatırım bankalarıyla büyük fonların Türkiye konulu 20'ye yakın toplantı olacak. Ayrıca kredi derecelendirme kuruluşlarıyla toplantılar yapacağız. 

ABD Hazine Bakanı John Snow'la da görüşmeleriniz olacak mı 
Snow'un düzenlediği Büyük Ortadoğu Projesi bakanlar toplantısına katılacağım. Projenin finansman boyutu konuşulacak. Ama biz bu projenin hedeflediği bir ülke değiliz. ABD'nin destek istediği bir ülkeyiz. Bu toplantıların ilki nisan ayındaki bahar toplantıları sırasında yapıldı. Amerikalılar bu projeye artık "büyük" değil "genişletilmiş broader " adını veriyorlar. 

Ortadoğu'ya ilişkin Amerikan projesine sizin yaklaşımınız nasıl 
Ortadoğu'da değişim kaçınılmaz. Ama değişimin ülkelerin kendi iradeleri ve istekleriyle olmalı. Ülkelerin değişim sürecini benimsemeleri lazım. 

'Kimse düşük faiz dışı fazla beklemesin' YASEMİN ÇONGAR Washington 
Devlet Bakanı Ali Babacan IMF ile stand-by görüşmelerinin, AB Konseyi'nin Türkiye'nin katılım müzakerelerine ilişkin karar vereceği 17 Aralık'tan önce bitirileceğini açıkladı. Uluslararası Stratejik Etüdler Merkezi'nde konuşan Babacan, "Yeni ekonomik program petrol şoklarına hazırlıklı olacak" dedi. Türkiye'nin 2004 büyüme oranının "beklenenin çok çok üstünde" olacağını vurgulayan Babacan, yüksek petrol fiyatları ve dünyada yükselen faiz oranlarına dikkat çekerek, "Enflasyon hedefi yüksek petrol fiyatlarına rağmen tutturulacak" dedi. 
Türkiye'nin yüzde 6.5'lik faiz dışı fazla hedefinin, IMF zoruyla değil, borç yükünün idare edilebilmesi için Ankara'da yapılan aritmetik hesaplarla belirlendiğini söyleyen Babacan hazırlanan ekonomik programda da benzer bir oranın hedefleneceğini belirtti ve "Faiz dışı fazla çok yüksek olacak. Kimse yüzde 4 - 5 gibi bir oran beklemesin" dedi. 


</TEXT>
</DOC>
