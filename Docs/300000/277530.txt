<DOC>
<DOCNO> 277530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur22.html </URL>
<DATE> 2004/10/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
MLKP operasyonu... 4 hücre evi ve çok sayıda patlayıcı ele geçirildi 
</HEADLINE>
<TEXT>

     Terör örgütü Marksist Leninist Komünist Partisi'ne MLKP yönelik Ankara Emniyet Müdürlüğü'nün başlattığı operasyon sonucu 4 ayrı hücre evi ortaya çıkartıldı. 
     Ankara Emniyet Müdürlüğü Terörle Mücadele Şube Müdürlüğü ve İstihbarat Şube Müdürlüğü'nün ortaklaşa yaptığı çalışma sonucu Ankara, İstanbul, İzmir, Antalya, Manisa, Mersin ve Adana illerinde gerçekleşen çok sayıda bombalama eyleminin failleri oldukları belirlenen Tahir Laçin, Nilüfer Şahin, Figen Çağrı ve Aydın Aslan Eskişehir'de yakalandılar. 
     Yapılan çalışmalar sonucu terör örgütü MLKP'ye bağlı ''Fakirlerin ve Ezilenlerin Silahlı Kuvvetleri FESK '' adlı grubun üst düzey yöneticileri olan bu kişilerin kullandığı Ankara Batıkent, Eskişehir, İzmir ve İstanbul'da 4 ayrı hücre evi bulundu. Hücre evlerinde yapılan aramalar sonucu 5 adet sahte nüfus cüzdanı, 1 Browning marka tabanca, 2 şarjör, 25 fişek, ''tri aseton tri peroksit'' tipi patlayıcı yapımında kullanılan amonyum nitrat, alüminyum tozu, hidrojen peroksit, nitrik asit ve aseton malzemeleri ele geçirildi. Hücre evlerinde ayrıca çok sayıda örgütsel dokümanın yanı sıra CD ve çeşitli yayınlar bulundu. 
     Teröristlerin Ankara'da çeşitli kamu kurum ve kuruluşlarının yer aldığı 20 ayrı yerde meydana gelen patlama olaylarının failleri olduğu ortaya çıktı. Yakalanan teröristlerin gerçekleştirdiği eylemler arasında ABD Başkanı George Bush'un Ankara'ya gelişi öncesi Hilton Oteli'nde meydana gelen ve 2 polis memurunun yaralanmasına yol açan patlamanın da yer aldığı tespit edildi. 
     
     ''KENDİ FAİLLERİNİ KENDİ YAKALADI'' 
     Terör örgütü MLKP'nin 1 Ağustos 2003'de Adalet Bakanlığı Hakimler ve Savcılar Eğitim Merkezi'ne bomba koyarak 17 emniyet mensubunun yaralanmasına yol açtığı da belirtildi. Bu olay sırasında ağır yaralanan dönemin Terörle Mücadele Şube Müdür Yardımcısı Osman Kaya, söz konusu örgütle ilgili yaklaşık 1 yıldır süren çalışmanın ardından kendisinin ve meslektaşlarının ağır yaralanmasına neden olan 4 bombacıyı ele geçirdi. Bu yıl terfi ederek Terörle Mücadele Şubesi'nin müdürü olan Osman Kaya ile birlikte Eğitim Merkezi'ndeki patlamada 2'si şube müdürü 3'ü başkomiser ile birlikte 12 polis memuru da ağır yaralanmıştı. 
     Örgütün ayrıca İstanbul'da Eyüp İlçesi Akbank Rami Şubesi'nin soyulması, 1 döviz bürosunun basılarak burada bulunan 3 silahın gaspedilmesi, 1 kuyumcu kuryesinin soyularak 1 trilyon 750 milyar lirasının çalınması, Gazi olaylarının yıldönümü nedeniyle Sultanbeyli ilçesi Kaymakamlık ve Belediye binalarına yönelik bombalı ve silahlı eylemleri de gerçekleştirdikleri belirlendi. Örgüt mensuplarının İzmir İstanbul, Antalya, Manisa, Mersin, Adana gibi metropol illerde 100'e yakın bombalama eylemini de yaptıkları ortaya çıkartıldı. Yakalanan teröristlerin, NATO Zirvesi öncesi İzmir-İstanbul uçağında meydana gelen patlama olayının da failleri oldukları tespit edildi. 
     
</TEXT>
</DOC>
