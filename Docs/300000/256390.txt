<DOC>
<DOCNO> 256390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/gun04.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattı üzerine 'hortumkondu ' 
</HEADLINE>
<TEXT>


Mehmet Eripen petrol boru hattının geçtiği yerde ev aldı. Hatta vana takan Eripen, tankerler dolusu ham petrol çaldı 

ARİF ARSLAN Batman DHA 

Batman'da yerleştiği evin altından geçen Botaş-İskenderun Petrol Boru Hattı'nı delerek çaldığı ham petrolü tankerlere yükleyip kaçak rafinerilere satan Mehmet Eripen, vanayı açık unutunca yakalandı. 
Petrolkent Mahallesi 330. Sokak'ta bir ay önce Ahmet Kaçar'ın sattığı iki katlı evin altından Botaş'ın boru hattının geçtiğini bilen Eripen, eve yerleşti. Evin alt katını kazarak ulaştığı hatta kelepçeli vana takan Eripen, hattan pompalanan 34 graviteli kaliteli ham petrolü çalmaya başladı. Eripen, çaldığı ham petrolü geceleri tankerlere yükleyip, kaçak rafinerilerde işleyenlere sattı. 

Sokağı petrol bastı 
Eripen'in, boru hattından petrol çalıp tankerlerle taşıdığını semt sakinleri uzun süre farketmedi. Ancak semt sakinleri önceki sabah kalktıklarında sokakların petrol tabakasıyla kaplandığını gördü. 
Petrol sızıntısının nereden geldiğini araştıran polis, Eripen'in boru hattından petrol çaldığını ve vanayı açık unuttuğunu saptadı. Botaş ekipleri alt katı tamamen petrol dolan evde iş makineleriyle gün boyu çalışarak, vanayı bulup kapattı. Ardından boru hattı onarılarak sokakları kaplayan ham petrolün temizlenmesine çalışıldı. 
Eripen gözaltına alınırken, Botaş Batman Müdürlüğü yetkilileri, söz konusu mahallede kaçak olan yapıların çoğuna kısa süreli yerleşenlerin, boru hattına taktıkları kelepçeli vanalarla milyarlarca liralık ham petrol çaldığını söyledi. 
Yetkililer, "Petrol hırsızlarıyla baş edemiyoruz. Eskisi gibi hırsızlar ıssız ve kuytu yerlerde boru hatlarını delmiyor. Artık boru hattının geçtiği güzerg h üzerinde yapılan konutların altından petrol çalınıyor" diye konuştu. 


</TEXT>
</DOC>
