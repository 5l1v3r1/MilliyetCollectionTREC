<DOC>
<DOCNO> 288469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/guncel/agun.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker'in albümü 
</HEADLINE>
<TEXT>


Kelebek operasyonu kapsamında ele geçirilen fotoğraflar, Sedat Peker'in tanınmış isimlerle dostluğunu gözler önüne seriyor. Peker'in gösterişli hayatı fotoğraflara da yansıyor. 

Erdal Kılınç - İstanbul 

Sedat Peker ve grubuna yönelik başlatılan Kelebek operasyonu kapsamında bulunan fotoğraflar, Peker'in ünlü isimlerle kurduğu dostluğu ve gösterişli hayatından kareleri ortaya koydu. 
Tatilde çektirdiği fotoğraflarında objektife gülümseyerek poz veren Peker'in havuzda, teknede dans ederken de görüntüleri bulunuyor. 

Havuz keyfi 
Peker'in, Susurluk davası hükümlülerinden eski özel timci Ayhan Çarkın, Galatasaraylı futbolcu Hakan Şükür, eski siyasetçi ve eski Fenerbahçe Spor Kulübü FB yöneticisi Orhan Keçeli, armatör ve eski FB yöneticisi Şadan Kalkavan'la çekilen fotoğrafları dikkat çekici. 
Havuzda yüzerken çekilen fotoğrafta birlikte görülen Şükür ve Peker, bir başka fotoğrafta gece bir bahçede objektiflere poz veriyor. 

Bandanalı Peker 
Başına bandana bağlayan Peker, elinde beyaz taşlı tespih taşıyor. Bir diğer karede ise Peker, tatilde teknede beraberindekilerle dans ederken yer alıyor. Tutuklanarak Bayrampaşa Cezaevi'ne konulan Peker, daha sonra Kandıra Özel Tip Cezaevi'ne nakledilmişti. 


</TEXT>
</DOC>
