<DOC>
<DOCNO> 298503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy09.html </URL>
<DATE> 2004/12/17/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
Başbakan Erdoğan'ı karşılamak için çok sayıda insan havaalanına gitti 
</HEADLINE>
<TEXT>

     Başbakan Recep Tayyip Erdoğan'ı, AB zirvesi için gittiği Brüksel'den dönüşünde karşılamak üzere çok sayıda partili Atatürk Havalimanı'na geldi. 
     Atatürk Havalimanı Devlet Konukevi'nin önüne saat 21.30'dan itibaren gelmeye başlayan partililer, ellerinde ''AB Fatihi Sayın Başbakanımız Hoşgeldiniz'', ''AB'nin Yeni Yıldızı'', ''Sayın Başbakanımız, Sizinle Gurur Duyuyoruz'' ve ''Türkiye Olmadan AB Olmaz'' yazılı pankartlar açtı. 
     Tarkan'ın şarkıları eşliğinde coşkulu bekleyişlerini sürdüren partililer, ellerinde Türk, AB ve parti bayrakları taşıdı. Partililer, Türk ve AB bayraklarını birlikte salladı. 
     Devlet Konukevi'ne gelen herkes, üst aramasından geçirilirken, yaklaşık bin kişiden oluşan partililerin bulunduğu alanın önüne barikat kuruldu. 
     Başbakan Erdoğan'ın partililere hitap etmesi için de Devlet Konukevi'nin önüne bir kürsü konularak, ses sistemi oluşturuldu. 
     AK Parti İstanbul İl Başkanı Mehmet Müezzinoğlu, Başbakan Erdoğan'ı karşılamak için daha önce karar aldıklarını belirterek, AK Partili bazı milletvekilleri, belediye başkanları, ilçe başkanları ve diğer yöneticilerin burada hazır bulunduğunu söyledi. 
     
</TEXT>
</DOC>
