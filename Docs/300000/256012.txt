<DOC>
<DOCNO> 256012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/ekonomi/eko02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş zammına 2005 randevusu 
</HEADLINE>
<TEXT>


Maliye Bakanı Kemal Unakıtan, maaş artış taleplerine 2005 bütçesi yapılıncaya kadar yanıt verilemeyeceğini söyledi 

ANKARA Milliyet 

Maliye Bakanı Kemal Unakıtan, Türk Silahlı Kuvvetleri TSK mensupları, emniyet mensupları ve öğretim üyelerinin maaş artış talebiyle ilgili olarak, "Bizim bütçe disiplinimiz fevkalade önemli. Onu bozacak herhangi bir karar almamız mümkün değil" dedi. Unakıtan, TBMM'de soruları yanıtlarken, "Maaş artış taleplerinin karşılanması 2005'e kadar mümkün olamaz" diye konuştu. Yorum yapılacak bir durum olmadığını söyleyen Unakıtan, "2005 bütçesi yapılana kadar böyle bir talebe cevap verilemez. Bizim bütçe disiplinimiz fevkalade önemli. Onu bozacak herhangi bir karar almamız mümkün değil. Maaş artış taleplerinin karşılanması 2005'e kadar mümkün olamaz. 2005'te oturulur, konuşulur, bakılır. Ama şu anda bir şey yok" diye konuştu. 

'Her zaman hesap yapıyoruz' 
Sigarada fiyat indirimi ile ilgili soruya ise Unakıtan, "Biz her zaman hesaplarımızı yapıyoruz. Ama şu anda alınmış bir karar yok. Bundan sonra ne olur onu bilmem" karşılığını verdi. Unakıtan, vergi barışının son taksitlerinden 4.3 katrilyon lira tahsil edildiğini kaydetti. 


</TEXT>
</DOC>
