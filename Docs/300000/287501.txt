<DOC>
<DOCNO> 287501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo24.html </URL>
<DATE> 2004/11/09/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ankaragücü Başkanı Aydın'a tepki... 
</HEADLINE>
<TEXT>

     Türkiye Spor Yazarları Derneği TSYD , kendisine soru soran gazeteciye hakaret içeren bir yanıt veren Ankaragücü Kulübü Başkanı Cemal Aydın'ı, saygılı ve sağduyulu olmaya davet etti. 
     TSYD Yönetim Kurulu'ndan yapılan yazılı açıklamada, Büyükşehir Belediyesi Ankaraspor-Ankaragücü maçı bitiminde, Hürriyet Gazetesi muhabiri Özgür Şahiner'in sorusuna hakaret içeren yanıt veren Cemal Aydın'ın tepkisi eleştirilerek, ''TSYD olarak, öncelikle nezaket ölçüleri içinde sorulan sorulara aynı nezaketle yanıt verilmesi, aksi durumda da saygı unsurunun yitirilmemesinin, uygar tutum olduğuna inanıyoruz'' denildi. 
     Açıklama şöyle 
     ''Futbolumuzda son dönemlerde yaygınlaşma eğilimi gösteren çirkin tartışmalardan bir yenisi, Ankara'daki Büyükşehir Belediyesi Ankaraspor-Ankaragücü maçı bitiminde yaşanmıştır. Görevi sadece kamuoyunu bilgilendirmek olan gazeteci arkadaşlarımızdan, Hürriyet Gazetesi muhabiri Özgür Şahiner'in sorusuna, Ankaragücü Başkanı Cemal Aydın, hakaret içeren bir yanıt vermiştir. Aydın, Şahiner tarafından terbiyeye davet edilince fiziksel bir tepki göstermiş, ancak bu, çevredeki kişilerce engellenmiştir. 
     TSYD olarak, öncelikle nezaket ölçüleri içinde sorulan sorulara aynı nezakette yanıt verilmesi, aksi durumda da saygı unsurunun yitirilmemesinin, uygar tutum olduğuna inanıyoruz. Tepkinin fiziksel saldırıya dönüştürülme çabası ise affedilemez bir yanlıştır. 
     Bir süredir, Ankara'da spor gazeteciliği yapan meslektaşlarımızdan gelen benzeri şikayetlerin, tehdit ve hakaret boyutlarına getirilmesini kınıyor, spor kamuoyuna örnek olması gereken Ankaragücü Kulübü Başkanı Cemal Aydın'ı, saygılı ve sağduyulu olmaya son kez davet ediyoruz.'' 
     
</TEXT>
</DOC>
