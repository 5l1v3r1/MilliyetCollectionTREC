<DOC>
<DOCNO> 285767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy16.html </URL>
<DATE> 2004/11/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Roth Reformların hayata geçirilip geçirilmediğini incelemeye geldik 
</HEADLINE>
<TEXT>

     Almanya Federal Meclisi İttifak 90 Yeşiller Partisi Eşbaşkanı Claudia Roth, ''Türkiye'ye reformların ne kadarının hayata geçirilip geçirilmediğini incelemeye geldiklerini'' belirterek, ''Nerelerde ışık görünüyor, nerelerde karanlık noktalar var, onları tespit etmeye geldik'' dedi. 
     Fener Rum Patrikhanesi'ni ziyaret eden Roth ve beraberindeki heyet, Patrik Bartholomeos ile yaklaşık 1 saat görüştü. 
     Görüşmenin ardından Almanya'nın İstanbul Başkonsolosluğu'na giden Roth, burada basın mensuplarına ziyaretlerine ilişkin bilgi verdi. 
     Roth, dün Ankara'da hükümet temsilcileri ile biraraya geldiklerini, bugün de İstanbul'da sivil toplum örgütleri, gazeteciler ve insan hakları örgütlerinin temsilcileriyle görüşeceklerini söyledi. 
     Claudia Roth, şunları kaydetti 
     ''Biz reformların ne kadarının hayata geçirilip geçirilmediğini incelemeye geldik. Biz nerelerde ışık görünüyor, nerelerde karanlık noktalar var, onları tespit etmeye geldik. Şunu söyleyebilirim ışık gördük ki buradayız. Azınlık konusu gibi bazı konularda hala birtakım sorunlar yaşanıyor. Biz bu işi ciddiye alıyoruz ve sadece sizin neler yapabileceğinizi sormaya değil, Almanya'da Federal Meclis'teki Yeşiller Grubu olarak Türkiye'ye demokratikleşme sürecinde nasıl destek verebiliriz, bunları ortaya çıkarmaya geldik.'' Roth, ''Bu amaçla bugün Diyarbakır'a da giderek, Kürt konusuyla ilgili temaslarda bulunup bilgi alacaklarını'' sözlerine ekledi. 
     Öte yandan Claudia Roth ve beraberindeki heyetin, İstanbul Başkonsolosluğu'nda öğle yemeği yediği ve akşam üzeri İstanbul'dan ayrılacağı öğrenildi. 
     
</TEXT>
</DOC>
