<DOC>
<DOCNO> 275199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/aspo.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un efendisi 4-1 
</HEADLINE>
<TEXT>


Cim-Bom düğmeye, Hasan Şaş'ın golüyle bastı. Arif, herkesi rahatlattı. Hakan Şükür ile Necati'nin şık vuruşları ağlara asıldı. Ahmet Dursun'un şeref sayısı kimseyi sıkmadı 


90 dakika 

HALİL ÖZER 

Hiç şüphesiz dünkü güzel galibiyette tüm gözler birçok polemiğe neden olan ve ilk kez oynayan Saidou'daydı. Maç sona erdiğinde siyahi futbolcu oynadığı futbolla tartışmalara son verdi. Tabii ki ortada sadece Saidou kazancı yoktu. Aslan gibi bir futbol ve güzel goller de vardı. Saidou orta alanda hep tek top oynadı. Koştu, çalıştı açık kapattı, hücumda etkili paslar attı. İnat bitince, Galatasaray iyi bir oyuncuyu daha kazandı. 
Galatasaray maça klasik düzeni ile başladı. Ancak 2. dakikada kalesinde şok pozisyon gördü. Yalçın'ın kendi alanından yaptığı bombeli uzun ortaya kimse koşmadı. Cihan seyretti, Iordanov çok sert vurdu. Top yan direkten geri geldi. 
Galatasaray orta alanda fazla etkili değildi. Sol kanat, Hakan Ünsal ve Baliç ile etkili olamıyor, hücuma gol pasları gitmiyordu. Taa ki 11. dakikaya kadar. Galatasaray sağ kanattan yüklendi. Top, Cihan aracılığı ile ceza alanının önünde bekleyen Necati'ye aktarıldı. Hasan Şaş gerilerden ok gibi fırladı. Necati de, Hasan'ın önüne bıraktı. Şaş sert vurdu ve 1 - 0 yaptı. 

İstanbul risk aldı 
İstanbulspor baskıyı bitirip, erken risk almaya başladı. Bu da Galatasaray'ın işine yaradı. Arka arkaya pozisyon buldular. Üstelik sol kanatta Baliç ile Hakan Ünsal'a bir de Ergün destek verince o kanattan Hakan Şükür çok beslendi. Ancak kral ilk yarıda iki direğin arasını nişanlayamadı. 29. dakikada Cihan sağdan ortaladı. Necati, Uche ile yükseldi. Sonra sert bir kafa vurdu. Ancak top çataldan döndü.34. dakikada Baliç, Cem Can'dan sıyrılıp ceza alanının sol köşesine sarktı. Yerden ortaladı. Hakan Şükür altı pastan topu dışarı attı. 
40'ta Saidou geri dönen bir atağı hiç bekletmeden Hasan ile tazeledi. Hasan sağdan ortaladı. Arka direkte Baliç boş kaleye topu atamadı. 

Görüntü değişmedi 
İkinci yarıda değişen birşey yoktu. İstanbulspor'un gücü beş - on dakika daha idare etti. 48 dakikada Faruk'un soldan sert ortasına Moses'in yerine giren Bushi kafayla dokundu top auta gitti. 
57'de Arif'in pasıyla buluşan Hakan Şükür pas yerine golü tercih edince pozisyon kaçtı. 67'de Ergün ortaladı. Arif altı pastan dışarıya attı. 
Oyunu iyice kanatlara yayan ve orta alanda kalabalıklaşarak rakibine bir pası bile çok gören Galatasaray 71'de 2. golüne kavuştu. Necati sağdan ortaladı. Arif şutladı. Oğuz önledi. Araya giren Hakan vuramadı. Boşta kalan topu Arif tamamladı. 
73. dakikada Hasan'ın yerine giren Sabri çalımlarla girdi. Hakan'a bacak arası ile pas verdi. Hakan da bu kez affetmedi 3-0 
Hemen arkasından Necati'ye yakışan gol geldi. Arif topu sağdan sola aktardı. Hakan, Necati'nin önüne bıraktı. Necati ustaca vurdu 4-0. 
Son dakikalardaki Ahmet Dursun'un golü ne Galatasaray, ne de seyircinin tadını kaçırmadı. 

Hagi'den mutlusu yok 

RAŞİT ALTUN 

'Daha yolun başındayız' 
İSTANBULSPOR karşısında farklı galibiyete ulaşan Galatasaray'ın Teknik Direktörü Gheorghe Hagi, futbolcularını iyi oyundan dolayı tebrik etti, "Daha yolun başındayız" diye konuştu. İlk devre biraz zorlandıklarını kabul eden Rumen çalıştırıcı, "Çok pozisyon yakaladık, ama atamadık. Devre arasındaki konuşmam etkisini gösterdi ve ikinci yarıda daha iyiydik" diye konuştu. 

Saidou'yu övdü 
SEZON başından bu yana ilk kez şans verdiği Saidou'yu da öven Hagi, Kamerunlu futbolcunun iki haftadır sakat olduğunu ifade etti. Galatasaray Teknik Direktörü, "İyileşmesinin ardından hazır olmasını bekledik. Orta alanda çok oyuncu var. Ancak şansını iyi değerlendirdi. Bütün oyuncularım onun gibi profesyonel düşünürse iyi olur." 

Maçın hakemi 
İyi yönetti 
HAKEMLİK kariyerinde dün akşam ilk kez bir Galatasaray maçını yöneten Cüneyt Çakır, başarılı bir performans ortaya koydu. Yardımcılarıyla uyumlu bir üçlü oluşturan Çakır, ofsayt pozisyonlarını da iyi süzdü, avantaj kurallarını da iyi uyguladı. Kısacası, genç hakemlerden Cüneyt Çakır süper bir yönetim göstererek gelecek için umut ışığı oldu. 

Maçtan notlar 
Gürsoy sürprizi 
İKİNCİ Başkan Ergun Gürsoy, ezeli rakipleri Beşiktaş'ın sürekli puan kaybetmesinin hoş olmadığını söyledi. Gürsoy, "Bütün rakiplerimizin puan yitirmesi hoşumuza gitmeli. Ama Beşiktaş'ın ilk haftalarda bu şekilde puan kaybetmesi hoşuma gitmiyor" dedi. 

Ümit'in isyanı 
SON haftalarda tribüne çıkan Ümit Karan, 18 kişilik kadroya girememenin kendisi için çok zor olduğunu söyledi. Tecrübeli golcü, "Ne yapacağımı bilemiyorum. Zor günler yaşıyorum. Çok çalışarak, gayretimi göstereceğim" dedi. 

Pankart şov 
GALATASARAY taraftarı, Manchester United maçı öncesinde "Go Rooney" pankartıyla Fenerbahçe'ye göndermede bulundu. Ayrıca Beşiktaş derbisinde penaltı atamayan Hakan Şükür için, "Kaçan penaltı olsun, Kral canın sağolsun" pankartı açıldı. 

Çocuktan al haberi 
HAGİ'NİN oğlu Ionis ile kızı Kira'nın maç öncesi skorla ilgili tahminleri tuttu. Minikler, karşılaşma öncesi Galatasaray'ın dört gol atacağını söylemişti. Bu arada Florya'da oynanan PAF Ligi maçı 3-3 berabere sonuçlandı. 

Dursun nihayet 
İSTANBULSPOR'DA iyileşen Ahmet Dursun dün formasına kavuştu. Galatasaray, Dünya Alzheimer Günü nedeniyle "Bunamak yaşlılığın kaderi değildir", İstanbulspor ise "26 Eylül Dünya Kalp Günü, Spor Kalbinizi Korur" yazılı pankartla sahaya çıktı. 

İleri 3'lü CNN Türk'te 
FUTBOL programlarına farklı bir bakış açısı getirecek olan "İleri 3'lü"nün ilk bölümü bu akşam 21.45'te CNN Türk'te yayınlanacak. Her pazartesi futbolseverlere ışık tutacak olan programı Cem Yılmaz, Cem Dizdar ve Mehmet Demirkol sunacak. 



</TEXT>
</DOC>
