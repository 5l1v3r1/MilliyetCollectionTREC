<DOC>
<DOCNO> 282949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo11.html </URL>
<DATE> 2004/10/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Aktuğ Hedefimizde bir sapma yok... 
</HEADLINE>
<TEXT>

     Trabzonspor Başkanı Atay Aktuğ, Trabzonspor'un şampiyonluk hedefinde bir sapma olmadığını, geri kalan maçlardan galip ayrılarak, şampiyonluk yarışına devam edeceklerini söyledi. 
     Aktuğ, AA muhabirine yaptığı açıklamada, Galatasaray karşısında kaybedilen 3 puanın üzüntüsü içinde olduklarını belirtti. 
     Galatasaray'ın kazanmasına rağmen, kendilerinden üstün bir futbol oynamadığını dile getiren Aktuğ, ''Ne Galatasaray, ne de biz iyi bir futbol ortaya koyamadık. Ancak, Galatasaray daha akıllı oynadı. Baliç'in çektiği şut gol oldu. Özellikle son 15 dakikada girdiğimiz çok net gol pozisyonları var. Ancak hiçbirini golle sonuçlandıramadık'' dedi. 
     Trabzonspor'un hedefinin şampiyonluk olduğunu ifade eden Aktuğ, ''Hedefimizde bir sapma yok. Daha ligin 3'te birini oynadık. Geri kalan maçlardan galip ayrılarak, şampiyonluk yarışına devam edeceğiz'' diye konuştu. 
     
</TEXT>
</DOC>
