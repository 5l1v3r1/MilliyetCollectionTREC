<DOC>
<DOCNO> 257496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/guncel/agun.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Facia geliyorum dedi hiç kimse umursamadı 
</HEADLINE>
<TEXT>


Uyarılara karşın yeterli hazırlık yapılmadan 4 Haziran'da sefere çıkarılan hızlandırılmış tren, 1.5 ay sonra raydan çıkarak faciaya neden oldu 36 ölü 

MİLLİYET - DHA 

Yeterli altyapı hazırlıkları yapılmadan, kaza uyarılarına karşın 4 Haziran Cuma günü sefere çıkarılan hızlandırılmış tren, 1,5 ay sonra raydan çıkarak faciaya neden oldu. İstanbul - Ankara seferini yapmak üzere dün akşam saat 18.00'de Haydarpaşa Garı'ndan hareket eden Yakup Kadri Karaosmanoğlu YKK Ekspresi'nin yemekli dahil beş vagonu Sakarya Pamukova'da raydan çıktı. Ankara'da bir ara 139 olarak açıklanan can kaybı sayısı, geceyarısından sonra 36'ya çekildi. 79 kişi de yaralandı. 
Haydarpaşa'dan tamamen dolu olarak 234 yolcu, 12 personelle hareket eden 11006 sefer sayılı YKK Ekspresi, saat 19.45 sıralarında 183. kilometreye ulaştı. Pamukova İlçesi'ne bağlı Mekece Köyü yakınlarındaki Cambazkaya mevkiinde, Bilecik sınırına iki kilometre kala raydan çıkan ekspresin sürüklenip üstüste binerek ezilen iki vagonunda çok sayıda yolcu parçalanarak can verdi. TCDD yetkilileri, kazada ölenlerin ağırlıklı olarak ilk iki vagonda bulunduğunu bildirdi. Trende 1'i kondüktör, 1'i tren şefi, 2'si makinist, 1'i kontrolör ve 4'ü yemek vagonu görevlisi olmak üzere 12 personel bulunduğunu kaydeden yetkililer, ilk belirlemelere göre can kaybı görülmeyen 3. ve 4. vagondaki yolcuların kendi olanaklarıyla trenden çıktığını söyledi. 

Makinist Anlayamadık 
TCCD Genel Müdürü Süleyman Karaman, AA muhabirine yaptığı açıklamada, makinistlerin hayatta olduğunu ve kendileriyle telefonla görüştüğünü belirtti. Süleyman Karaman, şok içinde olduğunu vurguladığı makinistin, kazadan sonra, "Normal hızımızla gidiyorduk. Birden ne olduğunu anlayamadık" dediğini açıkladı. 

2,5 saat sonra Bilmiyoruz 
Kazadan sonraki ilk resmi açıklama Ankara'da kurulan Kriz Masası Başkanı Muammer Türker, kazanın nedeni, trenin hızı, ölü - yaralı sayısı konularında bir şey söyleyemeyeceğini belirtti, ancak "Trenin hızlandırılmış olmasının kazayla ilgisi olmadığını düşünüyoruz" savunmasını yaptı. 

Rakam skandalı 
Faciada ölenlerin sayısı konusunda dün geç saatlere kadar birbiriyle çelişen rakamlar açıklandı. İlk rakam olan 15, bir süre sonra 30'a çıktı. Pamukova Belediye Başkanı ise ölü sayısının 100 civarında olduğunu söyledi. Gece yarısına doğru Sağlık Bakanlığı Müsteşarı Necdet Ünüvar, ölü sayısını 128 olarak duyurdu. Çelişkili rakamlar gece boyu gelmeye devam ederken, Ulaştırma Bakanlığı ısrarla rakamın 36 olduğunu savundu. Saat 00.55'te Sağlık Bakanlığı da rakamını değiştirerek, "Ölü sayısı 37, yaralı sayısı 43" dedi. Yetkililer, 139 rakamı için, "Müsteşarımıza abartılı bilgiler gelmiş olabilir" savunmasını yaptı. En son ise Başbakan Erdoğan, 36 ölü ve 79 yaralı olduğu açıklamasını yaptı. 

NOTLAR 
Vagonlarda cep telefonları susmadı 

Facianın duyulmasının hemen ardından hızlandırılmış trenin, tamamı raydan çıkan yemekli dahil 5 vagonundaki, onlarca telefon çalmaya başladı. Talihsiz yolcuların cep telefonları, kazayı haber alanların yakınları tarafından saatlerce arandı.E - 89 Karayolu ve TEM istikametlerinde yığılma yaşandı. Trende bulunan yolcuların yakınları olay yerine akın etti. Bilecik - Sakarya Karayolu Pamukova mevkii ulaşıma kapatıldı.Gerilim hatları da devrildiği için hattan gelen elektrik de kesildi. Kurtarma çalışmaları karanlıkta yapılmaya çalışılırken araçların farlarından yararlanılmaya çalışıldı. Vatandaşlar, ışıldaklarla ceset ve yaralı aradı.Olaydan yaklaşık 10 dakika sonra kaza bölgesine ulaşan Pamukova Belediye Başkanı Feridun Turan, gördüklerini, "Cesetler parça parçaydı, etrafa çok sayıda kol ve bacak dağılmıştı. Burası mahşer yeri gibi. Görevli yok. 100'den fazla ölü olduğunu düşünüyorum. Trenin içinden cesetler çıkarıldı, içeriden çok sayıda telefon sesleri geliyor. Herhalde yakınları trende olanlar arıyor" sözleriyle anlatıyordu.Kızılay Genel Başkanlığı kazanın ardından ilk etapta Çapa, Zeynep Kamil, İzmit ve Düzce kan merkezlerinden 160 ünite kanı bölgeye gönderdi. Düzce, Bolu, İstanbul, Ankara ve Bursa'dan Bölgeye onlarca ambulans, vinç, sağlık personeli, su ve kumanya gönderildi.Faciaya sahne olan trendeki yolcuların isim listesi sabah erken saatlere kadar belirlenemedi. 



İlkokul yetiyor 

Yakup Kadri Karaosmanoğlu ekspresindeki TCDD görevlilerinin kimlikleri şöyle Kondüktör İhsan Karadağ, tren şefi Köksal Coşkun, makinistler Fikret Karabulut ve Recep Sönmez, tren odacısı Ümit Şengüler. Bu görevlilerin yanı sıra yemekli vagonda çalışan özel yemek şirketine bağlı altı personel bulunduğu öğrenildi. 
TCDD Genel Müdürlüğü yetkilileri, trenin makinistleri Recep Sönmez ve Fikret Karabulut'un uzun süredir kurumda çalıştığını ve çok tecrübeli olduğunu bildirdi. TCDD'nin mevcut düzenlemesine göre, trenlerde makinist olabilmek için ilkokul mezunu olmak yetiyor. Elektrikli tren makinisti olabilmek için 10 haftalık bir kursu başarıyla geçmek gerekiyor. Yardımcı makinist ve manevra makinistlerinin katılabildiği kurs için sadece en az ilkokul mezunu olma şartı aranıyor. 


</TEXT>
</DOC>
