<DOC>
<DOCNO> 264849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/ekonomi/eko03.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan holding binası sattırıyor 
</HEADLINE>
<TEXT>


MEHMET GÜNDEM 

Azerbaycan devletinin 8 milyon dolarlık borcu için iki uçak ve bir gemiye haciz koyduran Saka - Korkmaz bu ülkedeki alacaklara güvenerek aldığı kredileri ödeyebilmek için İstanbul'daki holding binasını satma kararı aldı. 
Firmanın sahibi Ahmet Saka, Azerbaycan'a ilk giden Türk girişimcilerden. Önce ticaret yapıyor. 1992'de Azerbaycan devleti "Bize bir iplik fabrikası yapar mısın " diyor. Şirket Gence'deki iplik fabrikasını iki yılda tamamlıyor. Taraflar, gıda ticaretinden kalan alacakla birlikte 4 milyon 90 bin dolar üzerinde mutabık kalıyor, dönemin Tarım Bakanı borcu kabul ettiklerini belirten yazı yazıyor. Sıkıntılı günleri bundan sonra başlayan Saka, "Fabrikayı teslim ettikten sonra, Azerbaycan'a 30 defa gittim, Türkiye devreye girdi. Ama borç ödenmedi" dedi. 

Mektuplar sonuçsuz kaldı 
9. Cumhurbaşkanı Süleyman Demirel'in Azerbaycan Devlet Başkanı Haydar Aliyev'e yazdığı üç mektubun da sonuç getirmediğini belirten Saka, 2000'de icra davası açtığını belirterek, şöyle devam etti "Mahkeme, Azerbaycan devletinin, 12 yıldır ödemediği borcun faizleriyle birlikte 8.5 milyon dolar olduğuna karar verdi. Azerbaycan devletine ait uçak ve gemiler için haciz kararı alındı. Altı ay önce Azerbaycan devletine ait bir uçak haczedilip hangara çekildi. Bir ay sonra gidildiğinde uçak yoktu." Saka, en son Zonguldak'ta Azerbaycan devletine ait bir şirketin ro - ro gemisi ile iki uçağın haczedildiğini kaydederek, "Gemiye 980 bin, uçaklara da 800 bin dolar kıymet biçildi" dedi. 


</TEXT>
</DOC>
