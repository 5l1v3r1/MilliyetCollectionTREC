<DOC>
<DOCNO> 293243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko10.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobest'te ödüller açıklanıyor 
</HEADLINE>
<TEXT>



Avrupa'nın en prestijli reklam yarışması Eurobest Awards'da Grand Prix, Altın, Gümüş ve Bronz ödül kazananlar internet üzerinden 2 Aralık'ta açıklanacak. Bu yılki yarışmaya Avrupa'nın 30 ülkesinden 385 reklam ve iletişim şirketi çalışma gönderdi. Basın, açıkhava, TV sinema ve radyo kategorilerinde toplam 3 bin 727 çalışmayla katılım bir önceki yıla göre yüzde 11 arttı. Türkiye tüm kategorilerde toplam 33 çalışma ile yarışmaya katıldı. Yarışmanın jürisini oluşturan 21 yaratıcı İsveç'ten Formsan Bodenfors reklam ajansının kurucusu Sven - Olof Bodenfors'un başkanlığında 28 Kasım'da bir araya gelerek reklamları seçecek. Kısa liste bugün www.eurobestlive.com web sitesinde açıklanacak ve çalışmalar 48 saat boyunca JPEG, QuickTime, ve MP3 formatlarında incelenebilecek. 
Eurobest Awards'un Türkiye temsilcisi Milliyet Gazetesi tarafından aday gösterilen Medina Turgul DDB'nin yaratıcı yönetmeni Kurtcebe Turgul bu seneki yarışmada Türk reklam sektörünü temsil edecek. Medina Turgul DDB 2003 Cannes Lions Uluslararası Reklam Festivali'nde Volkswagen için hazırladığı 'Babalar Günü' başlıklı ilan ile Türkiye'ye Bronz Aslan kazandırmıştı. 


</TEXT>
</DOC>
