<DOC>
<DOCNO> 254128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko34.html </URL>
<DATE> 2004/07/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Garanti Bankası Londra'da kredi anlaşması imzaladı... 
</HEADLINE>
<TEXT>

     Garanti Bankası, 23 ülkeden 55 bankanın katılımıyla gerçekleştirilen 450 milyon euroluk kredi anlaşmasını Londra'da imzaladı. 
     1 yıl vade ve libor artı 0.55 faizle verilen sendikasyon kredisinde ilk tutarın 375 milyon euro olarak belirlendiği, ancak piyasadan gelen yoğun talep üzerine kredi miktarının 450 milyon euroya yükseltildiği belirtildi. 
     450 milyon euro ile Türk bankacılık tarihinde en yüksek tutarda kredi anlaşmasına imza atarak bir ilki gerçekleştiren Garanti Bankası Genel Müdürü Ergun Özen, anlaşmanın imza töreninde yaptığı konuşmada, böylesine önemli bir ilki gerçekleştirmenin onurunu duyduklarını belirtti. 
     Kredinin maliyetindeki düşüşün Türk ekonomisindeki olumlu gelişmelerin yabancılar tarafından da takdir edildiğinin bir ifadesi olduğunu belirten Özen, sendikasyon piyasasında olumlu bir hava estiğine dikkat çekti. 
     Bu yılki kredinin geçen yıl alınan 400 milyon euroluk krediye göre yüzde 20 daha ucuza maledildiğini de vurgulayan Özen, şunları söyledi 
     ''İki hafta önce yurtdışı sermaye piyasalarından seküritizasyon yoluyla 5 ve 8 yıl vadeli 325 milyon dolar tutarında kredi alarak, Hazine borçlanmaları hariç, Türkiye'nin en uzun vadeli kredisine imza attık. 1994 yılından bu yana dünya sermaye piyasalarından 2 milyar dolardan fazla borçlanma sağlayarak dış ticaret ve yatırımın finansmanında kullandık. 2004'ün ilk çeyreği itibarıyla verdiğimiz nakdi ve gayrinakdi kredilerle de Türk ekonomisine 9.8 milyar dolarlık katkı sağladık. Türkiye'nin büyümesini finanse etmeye devam ediyoruz.'' Törende konuşan UFJ Bank Genel Müdürü Graham Franklin de yaptığı konuşmada, Garanti Bankası'nın uluslararası piyasadaki itibarına dikkat çekti. 
     Garanti Bankası'na verilen sendikasyon kredisine katılan 55 banka arasında, American Express Bank GmbH, The Bank of New York, Tokyo Mitsubishi, Alpha Bank A.E, gibi bankalar bulunuyor. 
     Bu arada 55 bankanın temsilcilerinin biraraya gelerek oluşturdukları bir bağış fonu da Garanti Bankası'na armağan olarak sunuldu. Garanti Bankası'nın bu fonu kendi karar vereceği bir kuruluşa devredebileceği bildirildi. Tören sonunda bir açıklama yapan Garanti Bankası Genel Müdürü Özen, kendilerine verilen armağanı, Türkiye'de Doğal Yaşamı Koruma Derneği'ne devredeceklerini bildirdi. 
     
</TEXT>
</DOC>
