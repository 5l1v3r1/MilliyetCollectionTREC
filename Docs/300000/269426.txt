<DOC>
<DOCNO> 269426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko09.html </URL>
<DATE> 2004/09/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
IMF Cari açığın ilacı dalgalı kur 
</HEADLINE>
<TEXT>

     IMF'ye göre cari işlemler açığına en etkili yöntem dalgalı kur IMF'ye göre, cari işlemler açığının meydana getirebileceği ekonomik şoklara karşı en iyi önlem Türkiye'nin de kullandığı dalgalı döviz kuru rejimleri. 
     IMF uzmanları tarafından hazırlanan ''Cari İşlemler Dengesizliği'' başlıklı çalışmaya göre, döviz kuru rejimleri, cari işlemler açığının meydana getirdiği krizleri önlemede önemli bir yere sahip bulunuyor. 
     
     Sabit kur tehlikeli 

     Latin Amerika, Rusya ve Asya'daki krizler dikkate alındığında, cari işlemler açığı, en kötü sonuçları sabit kur rejimlerinde veriyor. Esnek olmayan döviz kuru rejimine sahip ülkeler, cari işlemler açığının artmasıyla krize girebiliyor. 
     IMF çalışmasına göre, cari işlemler açığı, açık ekonomilerde daha az etkiye sahip bulunuyor. Bu türden ekonomiler, ani sermaye çıkışlarından çok fazla etkilenmiyorlar. 
     
     Büyümeyi olumsuz etkiliyor 

     Raporda cari işlemler açığının, ekonomik büyümeye de olumsuz etkisinin olduğu belirtiliyor. Açığın artmasıyla sermaye çıkışının yaşanması, ekonomik büyüme üzerinde de olumsuz etki yaratıyor. 
     Çalışmaya göre, cari işlemler açığının risk oluşturmaması için gelişmekte olan ülkelerin, açığı finanse edici daha çok yabancı sermaye çekmesi gerekiyor. Gerek doğrudan gerekse dolaylı yabancı sermayenin arttırılması için yatırım ortamının daha cazip hale getirilmesi ve makro ekonomik istikrarın kalıcı hale sokulması gerekiyor. 
     Çalışmada, yüksek borç yükü altındaki ülkelerin, cari işlemler açığını daraltacak önlemleri alması gerektiği belirtilirken, yüksek dış borcun, ülkelerin borçlarını finanse etme imkanını zorlaştırması nedeniyle, ani sermaye çıkışına sebep olabileceği, dolayısıyla ekonomik kriz olasılığını arttırabileceğine dikkat çekiliyor. 

     
</TEXT>
</DOC>
