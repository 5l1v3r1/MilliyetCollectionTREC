<DOC>
<DOCNO> 260574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo34.html </URL>
<DATE> 2004/08/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Alex Kısa sürede ben de bu takımın bir parçası olacağım... 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, Türkiye'de kendisi için yeni bir dönemin başladığını ifade ederek, ''Artık Türkiye'deyim. Bundan sonra en büyük hedefim Fenerbahçe ile birlikte büyük başarılara imza atmak'' dedi. 
     Kadıköy'de ev baktıktan sonra eşi ile birlikte Fenerbahçe Şükrü Saracoğlu Stadı'na giden Alex, eşine stadı tanıttı. Brezilyalı oyuncuya yönetim kurulu üyesi İlhan Ekşioğlu da eşlik etti. 
     Alex, sarı-lacivertli kulübün internetteki resmi web sitesine yaptığı açıklamada, kısa sürede yeni takımına uyum sağlayacağını belirterek, Fenerbahçe ile büyük başarılar yaşamak istediğini ifade etti. 
     Uyum sağlama konusunda takımda kendisinden başka 4 Brezilyalı oyuncunun olmasını şansı olarak değerlendiren Alex, ''Takım arkadaşlarımla kısa sürede kaynaşacağımı düşünüyorum. Bu konuda şanslıyım, çünkü 4 tane Brezilyalı arkadaşımla olacağım. Hepsi burada yaşamaktan ve takımdaki diğer oyuncuların kendilerine yaklaşımından çok memnun. Kısa sürede ben de bu takımın bir parçası olacağım'' şeklinde konuştu. 
     
</TEXT>
</DOC>
