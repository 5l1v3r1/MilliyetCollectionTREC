<DOC>
<DOCNO> 291696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun27.html </URL>
<DATE> 2004/11/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ünlü diplomat Sisco hayatını kaybetti 
</HEADLINE>
<TEXT>

     ABD'de 5 başkanlık döneminde görev yapan diplomat ve Dışişleri Bakan Yardımcısı Joseph John Sisco, 85 yaşında öldü. 
     ABD Dışişleri Bakanlığı'nın ünlü müzakerecilerinden olan Sisco, Türk kamuoyunda, 1974 Kıbrıs Barış Harekatı'ndan önceki dönemde ABD Dışişleri Bakanı Henry Kissinger'ın Siyasi İşlerden Sorumlu Bakan Yardımcısı olarak Türkiye, Kıbrıs ve Yunanistan'da yürüttüğü müzakerelerle tanınmıştı. 
     Sisco'nun dün evinde şeker hastalığının yol açtığı sorunlar nedeniyle öldüğü bildirildi. 
     ABD Dışişleri Bakanlığı'na 1951 yılında giren Sisco, Kissinger'ın Ortadoğu'da sürdürdüğü mekik diplomasisinde önemli görevler üstlenmişti. 
     Sisco, 1970'te Suriye'nin Ürdün'ü işgali, 1971'deki Hindistan-Pakistan savaşı ve 1974'te Mısır ile İsrail arasında sürdürülen barış görüşmeleri sırasında aktif görevler almıştı. 
     Kissinger, Washington Post gazetesinde bugün yayınlanan demecinde, ''Joe ile çalışmak neşeliydi, çünkü o çok istekli biriydi. Her şey için bir çözümü vardı'' dedi. 
     Şikago'da yaşayan İtalyan bir göçmenin oğlu olan Sisco, İkinci Dünya Savaşı sırasında askerliğini Pasifik bölgesinde teğmen olarak yapmıştı. 
     University of Chicago'dan master ve doktora derecesi alan Sisco, Sovyetler konusunda uzmandı. 
     
</TEXT>
</DOC>
