<DOC>
<DOCNO> 288206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/ekonomi/eko02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
10 aylık bütçe açığı 24.8 katrilyon 
</HEADLINE>
<TEXT>


Konsolide bütçe, ekimde 3.7 katrilyon lira açık verdi. Ekim ayı faiz dışı fazlası 126 trilyon lirada kaldı. Ocak - ekim dönemindeki bütçe açığı ise 24.8 katrilyon oldu 

ANKARA Milliyet 

Konsolide bütçe ekim ayında 3.7 katrilyon lira açık verdi. İlk 10 aylık açık ise geçen yılın aynı dönemine göre yüzde 22.6 azalarak 24.8 katrilyon lira olarak gerçekleşti. Faiz dışı fazla ekimde 126 trilyon, ocak - ekim itibariyle de 24.2 katrilyon lira oldu. Yıl sonu faiz dışı fazla hedefi 24.5 katrilyon lira. 
Maliye Bakanlığı, ekim ayı bütçe gerçekleşmelerini açıkladı. Ekimde, 7.5 katrilyon lira gelire karşın 11.2 katrilyon liralık harcama yapıldı. Böylece ekim ayında 3.7 katrilyon açık verilmiş oldu. İlk 10 ay itibariyle bütçe gelirleri 87.3 katrilyon, harcamaları ise 112.1 katrilyon lira oldu. Bütçe açığı geçen yılın aynı dönemine göre yüzde 22.6 oranında küçülerek 24.8 katrilyon lirada kalırken 49 katrilyon liralık faiz, 63.1 katrilyon liralık da faiz dışı harcama yapıldı. 
Maliye Bakanlığı, ilk 10 ay sonunda ulaşılan faiz dışı fazlanın yıl sonu hedeflerine ulaşılacağını açıkça gösterdiğini bildirdi. 
10 aylık dönemindeki faiz dışı bütçe harcamalarının 24.4 katrilyon lirası personel, 6.3 katrilyonu mal ve hizmet alımlarından, 23.5 katrilyonu faiz dışı transferlerden oluştu. 


</TEXT>
</DOC>
