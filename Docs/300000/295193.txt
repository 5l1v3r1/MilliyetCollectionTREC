<DOC>
<DOCNO> 295193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko51.html </URL>
<DATE> 2004/12/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye ile Rusya birlikte çalışmalı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, bazı çevrelerin Avrasya coğrafyasında Türkiye'yi ve Rusya'yı karşı karşıya görmeyi tercih ettiklerini belirterek, ''Eğer ülkelerimiz birbirine rakip olarak bakarlarsa bundan karşılıklı olarak zarar göreceklerdir. Türkiye ve Rusya'nın müşterek ekonomik menfaatleri birlikte çalışmayı gerektirmektedir'' dedi. 
     2 günlük resmi bir ziyaret için Türkiye'ye gelen Rusya Federasyonu Devlet Başkanı Vladimir Putin, Odalar Birliği'nde düzenlenen ''Türk-Rus İş Forumu'' toplantısına katıldı. 
     Toplantının açılışında bir konuşma yapan TOBB Başkanı Rifat Hisarcıklıoğlu, Türkiye ile Rusya'nın karşılıklı olarak ekonomilerinin birbirine yakınlaşmasını sağlayacak, 2 önemli özelliğe sahip bulunduklarını söyledi. 
     Hisarcıklıoğlu, Türkiye ve Rusya'nın karşılıklı olarak ekonomilerinin birbirine yakınlaşmasını sağlayacak özelliklere sahip olduğunu kaydetti. 
     Türkiye ile Rusya'nın son dönemde yapısal reformları tamamlamak suretiyle daha sağlam temellere sahip bir iktisadi yapı inşa etmeye çalıştıklarını anlatan Hisarcıklıoğlu, Rusya'nın bu reform sürecini daha erken başlatması nedeniyle, bunun olumlu sonuçlarını da daha çabuk görmeye başladığını bildirdi. 
     Türkiye'nin yapısal reformları hızla tamamlamakta ve rekabetçi bir piyasa ekonomisini oluşturma yolunda hızla ilerlemekte olduğunu belirten Hisarcıklıoğlu, her iki ülkenin farklı bir özelliği daha bulunduğunu, ancak bu farklılıktan iki ülke lehine bir durum çıkartılabileceğini söyledi. 
     Hisarcıklıoğlu bu durumu özetlerken, şunları söyledi 
     ''Rusya ve Türkiye farklı ticaret ve sanayi alanlarında uzmanlaşmış ülkelerdir. Böylece ülkelerimiz birbiri ile rekabet etmek yerine daha fazla karşılıklı ticaret ve daha fazla ortak yatırım ile bu büyük potansiyeli iki taraf için kazançlı işlere dönüştürme fırsatına sahiptir. 
     Büyük bir işbirliği potansiyeline sahip olan Türkiye ve Rusya başta orta Asya ve Kafkasya'da olmak üzere tüm Avrasya bölgesinde ve balkanlarda birbirinin tamamlayıcısı ve destekçisi olmak zorundadır.'' 
     
     BİRBİRİNE RAKİP BAKMAK 
     Bazı çevrelerin Avrasya coğrafyasında Türkiye ve Rusya'yı karşı karşıya görmeyi tercih ettiğini, bir başka ifade ile bu iki ülkeyi yan yana görmekten çekindiğini anlatan Hisarcıklıoğlu, ''Eğer ülkelerimiz birbirine rakip olarak bakarlarsa bundan karşılıklı zarar göreceklerdir. Türkiye ve Rusya'nın müşterek ekonomik menfaatleri birlikte çalışmaya gerektirmektedir'' dedi. 
     Son zamanlardaki gelişmelerin de bu coğrafyadaki ülkelerin ekonomik ve ticari olarak bütünleşmek zorunda olduğunu gösterdiğini söyleyen Hisarcıklıoğlu, ülkeler arasındaki siyasi ilişkilerin ancak ekonomik ilişkilerin geliştirilmesi durumunda daha sağlam temellere oturacağını bildirdi. 
     Bu doğrultuda her iki ülkenin devlet adamlarına düşen en önemli görevin girişimciler arasındaki ekonomik ilişkilerin önünü açmak olduğunu, bu çerçevede ikili ticari ilişkilerin geliştirilmesinin önündeki bürokratik engellerin kaldırılarak Türkiye işadamlarına yönelik vize işlemlerinin kolaylaştırılması, gümrük işlemlerinin basitleştirilmesi ve gümrük vergisi oranlarının azaltılması gerektiğini ifade eden Hisarcıklıoğlu, bunların iki ülke arasındaki ticari entegrasyonu artırarak daha iyi bir iş ortamı oluşturacağını söyledi. 
     
     ''KARADENİZ LİMANLARINI KULLANABİLİRSİNİZ'' 
     TOBB Başkanı Hisarcıklıoğlu konuşmasında, Rusya'nın Irak'ın yeniden yapılandırılmasına yönelik taşımacılık faaliyetlerinde en verimli güzergah olarak Türkiye'nin Karadeniz limanlarını kullanabilmesi için Türk firmalarının hizmete hazır olduğunu belirterek, bu konuda her türlü desteği vereceklerini bildirdi. 
     Ayrıca Samsun-Ceyhan arasında yapılması planlanan ham petrol boru hattı projesi ile ilişkili olarak Samsun'da, Türk-Rus ortak girişimi ile yeni bir rafineri inşa edebileceklerini belirten Hisarcıklıoğlu, Türkiye iç pazarında yeni bir rafineriye büyük ihtiyaç olmasının yanı sıra, Karadeniz bölgesinde de böyle bir tesisin bulunmasını, Samsun'u yeni bir rafineri yatırımı için en uygun yer olarak ortaya çıkardığını bildirdi. 
     Diğer yandan giderek Türkiye aleyhine artma eğilimi gösteren ikili ticaret açığının, Mavi Akım gibi anlaşmalara dayalı yeni alımlarda daha da derinleşeceğinin göz önüne tutulması gerektiğini belirten Hisarcıklıoğlu, bunun önlenebilmesi için doğalgaz bedellerinin, Türkiye'den mal ve hizmet alımı ile karşılanması konusunda, Rusya'dan anlayış ve olumlu bir yaklaşım sergilemesini beklediklerini söyledi. 
     Hisarcıklıoğlu, müteahhitlik sektöründe de Devlet Başkanı Putin'den eşit şartlarda bir rekabet ortamını sağlamasını, Türk firmalarının farklı uygulamalara tabi tutulmasının önüne geçmesini istedi. 
     Hisarcıklıoğlu konuşmasında ayrıca, Rusya'ya seyahat eden Türk işadamları ve sürücülerinin, Rusya'ya girişlerinde ve vize işlemlerinde büyük sıkıntılar yaşandığını ve Türk vatandaşlarına farklı muamele yapıldığını belirterek, bu durumun önlenmesini istedi. 
     Hisarcıklıoğlu Türk araçlarına uygulanan geçiş belgesi sınırlamasının kaldırılmasını, uçak seferlerinde yaşanan benzer bir sıkıntı olan Rus turistlerin Türkiye'ye Charter yolu ile yaptıkları yolculuklarında, sadece Rus uçaklarına izin verilmesinin haksız rekabete neden olduğunu belirterek, Türk bayraklı Charter şirketlerine de izin verilmesini istedi. 
     Bu sorunların çözümü için Rusya Federasyonu Devlet Başkanı Putin'den yardım isteyen Hisarcıklıoğlu, Rus gümrüklerinde uygulanan referans fiyat uygulamasının üretim maliyetlerindeki iyileşmeler dikkate alınarak yeniden belirlenmesine ihtiyaç duyulduğunu, bu sorunun aşılması ile birlikte bavul ticaretini Rusya'nın dış ticaret rejimine intibakı sürecinin de kolaylaşacağını söyledi. 
     Hisarcıklıoğlu, konuşmasının son bölümünde Moskova'da inşa edilen ve 15 Ocak 2005 tarihinde Başbakan Recep Tayyip Erdoğan tarafından açılışı yapılacak Moskova Türk Ticaret Merkezi'nin açılışına Putin'i de davet etti. 
     Hisarcıklıoğlu ayrıca, Putin'i eşi ile birlikte tatilini geçirmek üzere misafir etmek istediklerini bildirdi. 
     
</TEXT>
</DOC>
