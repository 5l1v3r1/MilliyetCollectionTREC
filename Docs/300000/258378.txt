<DOC>
<DOCNO> 258378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/ekonomi/eko02.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni taslakta küçük yatırımcı da olacak 
</HEADLINE>
<TEXT>


Sermaye piyasasının önde gelen isimleri İstanbul Malta Köşkü'nde Bakan Şener'e sorunlarını iletti. Bankacılık yasa taslağına borsada bundan sonra mağduriyetlerin oluşmaması için madde eklenmesi bekleniyor 

SONGÜL HATISARU 

İstanbul'da Malta Köşkü'nde sermaye piyasasının ileri gelenleriyle görüşen Başbakan Yardımcısı Abdüllatif Şener, sektörün önünü açacak düzenlemeler konusunda sinyal verdi. İMKB Başkanı Osman Birsen, SPK Başkanı Doğan Cansızlar, Aracı Kuruluşlar Birliği Başkanı Müslüm Demirbilek ve Aracı Kurum Yöneticileri Derneği Başkanı Sudi Aydemir'in de aralarında bulunduğu 40 kişilik sektör yetkilileri Malta Köşkü'nde yapılan yemekli toplantıda Şener'e sektörün sorunlarını iletti. 
Toplantıda sermaye piyasasının içine düştüğü güven sorunu öne çıkarıldı. Sermaye Piyasası'nda ÇEAŞ, Kepez ve Aktaş gibi imtiyaz sözleşmesi iptal edilen ve hisseleri işleme kapatılan enerji şirketleri ve el konulan bankalarda yatırımları buharlaşan yatırımcı örneklerinin piyasaya gelecek yeni katılımcılar açısından olumsuz örnekler olarak ortada durduğu hatırlatıldı. 
Borsada yaşanan ve güveni yok eden bu sorunlar yatırımcının piyasadan uzaklaşmasına neden oldu. Borsada yaşanan yükselişe karşın yatırımcı sayısındaki artışın sınırlı kalması da bunu doğruluyor. 

Güven sorunu aşılmalı 
Sektör yetkilileri piyasada güvenin yeniden sağlanması için başta borsazedelerin sorunlarının giderilmesine yönelik adımlar atılmasını istiyor. Bildiğimiz kadarıyla SPK, BDDK ve Hazine yetkililerinin de yer aldığı ÇEAŞ, Kepez ve Aktaş mağdurları için kurulan komisyon öneriler üzerinde çalışıyor. Bizim de sık sık eleştirdiğimiz şekilde yeni bankacılık yasa taslağında banka mağduriyetlerinin giderilmesine yönelik herhangi bir hüküm yer almamıştı. Öğrendiğimiz kadarıyla taslak sonbaharda Meclis gündemine getirildiğinde azınlık hisselerine el konulmamasına yönelik bir hükmünde ekleneceği öğrenildi. Taslağa bu yönde bir madde eklenmesi var olan mağduriyetleri gidermeyecek ancak bundan sonra yaşanabilecek olası benzeri örneklerde küçük yatırımcının hakları korunmuş olacak. 


</TEXT>
</DOC>
