<DOC>
<DOCNO> 257520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/axsiy02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Ucuz popülizmle bir yere varılamaz 
</HEADLINE>
<TEXT>


CHP İstanbul Milletvekili, 1970'lerde CHP'ye oy veren dar gelirli kentli kesimin önemli bir bölümünün AKP'ye kaydığını söyledi 

HABER MERKEZİ 


TV8'de Hasan Bülent Kahraman'ın hazırladığı ve pazar günü yayımlanacak "Fildişi Kule" programının konuğu olan Derviş, AKP'nin Türkiye'de sosyal demokratik boşluğu doldurduğu yorumlarına katılmadığını belirtti. Sosyal demokrasinin iki önemli tabanı olduğunu kaydeden Derviş, şöyle konuştu "Bir tanesi aydınlar. Dünyanın hiçbir yerinde, aydınların önemli bir kısmının desteklemediği sosyal demokrasi başarılı olamıyor. Dolayısıyla aydın tabanı küçümsemiyorum. Diğer taban tabii daha dar gelirli kitleler. Örneğin 1970'li yıllarda CHP'ye oy vermiş, özellikle kentli dar gelirli kesimin önemli kısmı AKP'ye kaymış durumda. Şimdi orada sosyal demokrasinin ne yapmak istediğini çok iyi tanımlaması gerekiyor." 

Sorunlar tartışılmıyor 
Derviş, "Türkiye'deki sosyal demokrasi ve partilerin ne durumda olduğu" sorusuna da şu karşılığı verdi 
"Sosyal demokratik örgütler ve partilerin, yeterli hazırlık içinde olmadıkları kanısındayım. Yani sorunları yeterli ölçüde tartışmıyoruz. Tabii çok politik bir ortamda tartışınca da kısa popülist sloganlar, ciddi tartışmanın bazen önünü tıkıyor. Dolayısıyla bunu hakikaten tartışıp, sivil toplumda da tartışıp, çözüm yollarını ayrıntısıyla aramamız gerekir." 
2001 krizinin insanlara çok şeyler öğrettiğini de vurgulayan Derviş, şunları söyledi 
"Belki ödenen bedellere rağmen bir ders alındı. Ucuz popülizmin solculuk olmadığını, ucuz popülizmle bir yere varamayacağımızı ve hatta ekonomi okumamış, eğitim düzeyi çok yüksek olmayan ama sağduyulu vatandaş kitlesini popülist söylemlere karşı sanki bir aşı görmüş gibi hissediyorum. İnsanlar şunu biliyor mevcut olmayan bir kaynağı dağıtamayız. O kaynağın yaratılması lazım ki dağıtabilelim." 


</TEXT>
</DOC>
