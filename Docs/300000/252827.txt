<DOC>
<DOCNO> 252827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun20.html </URL>
<DATE> 2004/07/04/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Kosova Türk Taburunde devir teslimi... 
</HEADLINE>
<TEXT>

     Kosova Barış Gücü KFOR büyesindeki Kosova Türk Taburu Görev Kuvvet Komutanı Kurmay Yarbay Sadullah Sadullahoğlu, bir yıldır sürdürdüğü görevini Yarbay Tekin Bora İyidiker'e devretti. 
     Türk Taburu'nun konuşlandığı Prizren'deki Sultan Murat Kışlası'nda düzenlenen devir teslim töreninde konuşan Tuğgeneral Fehmi Büyükbayram, KFOR bünyesindeki Kosova Türk Taburu'nun sorumluluk bölgesinde barışın ve güvenliğin sağlanması yönündeki faaliyetlerinin takdirle karşılandığını belirtti. 
     KFOR Çokuluslu Güney-Batı Tugay Komutanı, İtalyan General Daniello Erico, Kurmay Yarbay Sadullahoğlu'na NATO hizmet madalyası taktı. 
     Erico, Türk taburunun güvenliğin tesisinin yanı sıra halkla elele vererek yürüttüğü sosyal, kültürel faaliyetlerini takdirle karşıladıklarını, Türk taburunun bu tür faaliyetlerle bölgede huzur ve asayişin sağlanmasına katkıda bulunduğunu söyledi. 
     Kurmay Yarbay Sadullahoğlu, görev teslimi sırasında yaptığı konuşmada, Türkiye'nin, Kosova halkının barış ve huzur içinde yaşaması için desteğini sürdüreceğini belirterek, Kosovalıları barış, huzur ve kardeşlik içinde geleceklerini inşa etmeye çağırdı. 
     Türk Taburu bünyesindeki Azerbaycan ve Gürcistan askerleri de tören sırasında hazır bulundu. 
     Törene, Prizren belediyesi görevlileri, çeşitli dernek ve kuruluşların temsilcileri de katıldı. 
     
</TEXT>
</DOC>
