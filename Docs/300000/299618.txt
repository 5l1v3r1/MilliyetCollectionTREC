<DOC>
<DOCNO> 299618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur30.html </URL>
<DATE> 2004/12/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Güven-2004 Milli Kriz Yönetimi Tatbikatı başladı 
</HEADLINE>
<TEXT>

     Güven-2004 Milli Kriz Yönetimi Tatbikatı, MGK Genel Sekreterliği'nde başladı. 
     MGK Genel Sekreterliği, 3 gün sürecek tatbikat öncesinde Güven-2004 Milli Kriz Yönetimi Tatbikatı Bilgilendirme Toplantısı düzenledi. 
     Seferberlik ve Savaş Hazırlıkları Planlama Daire Başkanı Tuğgeneral Tayyar Elmas, burada yaptığı konuşmada, 20. yüzyılın sonunda iki kutuplu dünya düzeninin sonunun geldiğini ifade ederek, teknolojik gelişmeler ve siyasal alandaki değişmelerle dünyadaki belirsizlikler, dengesizlikler, yeni tehditler, bölgesel ve küresel terör hareketlerinin, uluslararası kuruluşlar ile ülkeleri yeni güvenlik ve işbirliği anlayışına yönelttiğini kaydetti. 
     Bu tehditler karşısında NATO, AGİT ve Avrupa Güvenlik Savunma Kimliği AGSK gibi uluslararası güvenlik kuruluşlarının değişikliğe uğradığını belirten Tuğgeneral Elmas, şöyle devam etti 
     ''Ancak günümüzde asimetrik bir tehdit ortamında ne zaman ve nereden geleceği tam olarak bilinemeyen bir terörist tehdit ile gelişmiş ülkelerin teknolojik üstünlüğü ve tek kutupluluğun getirdiği bir takım zorlamalarla belirsizliğin hüküm sürdüğü görülmektedir. 
     Böyle bir ortamda ülkemizin gerek coğrafi konumu itibariyle Balkanlar, Ortadoğu ve Kafkaslar gibi bölgesel çatışma ortamlarının ortasında kaldığı, gerekse jeolojik özellikleri nedeniyle doğal afetlere sık sık maruz kaldığı göz önüne alındığında, nasıl krizlerle birlikte yaşayacağımızın gerçekliliğinin de ortaya çıktığını söyleyebiliriz. Dünyanın değişen siyasal yapısının yanında, teknolojik etkileri, ekolojik dengelerin tüm yerküreyi etkileme gücünü dikkate aldığımızda ülke olarak bizlerin etkin bir kriz yönetimine hazırlıklı olmamız gerektiği görülmektedir.'' 
     
     MİLLİ KRİZ YÖNETİMİ 
     Uluslararası düzeyde gerçekleştirilen tatbikatların milli ihtiyaçları tam anlamıyla karşılayamadığına dikkati çeken Tuğgeneral Elmas, ''Bu kapsamda, Başbakanlık tarafından MGK Genel Sekreterliği koordinatörlüğünde tek yıllarda doğal veya teknolojik felaketlere dayalı kriz yönetimi tatbikatları, çift yıllarda ise dış etkenlerden kaynaklanan kriz yönetimi tatbikatları dönüşümlü olarak planlanmakta ve icra edilmektedir. Bu tatbikatlara, Genelkurmay Başkanlığı, bakanlık, kurum ve kuruluşlar katılmaktadır. Afet tatbikatlarına senaryo gereği seçilen iller de katılmaktadır'' dedi. 
     Tuğgeneral Elmas, 2001 ve 2003 yılında afet kriz yönetimi tatbikatları, 1998, 2000 ve 2002 yıllarında da Güven serisi milli kriz yönetim tatbikatlarının gerçekleştirildiğini belirterek, ''Bu sene de periyodik olarak planlanan jenerik bir senaryoya dayalı Güven-2004 tatbikatı icra edilecektir'' dedi. 
     Dünya güvenlik ortamında meydana gelen gelişmeler ve ortaya çıkan asimetrik tehdidin kriz yönetimini öne çıkardığını ifade eden Tuğgeneral Elmas, Güven-2004 tatbikatıyla mevcut teşkilat ve sistemlerin alınan derslere uygun olarak yeniden değerlendirmeye tabii tutulacağını kaydetti. 
     
     TATBİKATIN AMACI 
     Milli Tatbikatlar Müşaviri Yavuz Varlı da, tatbikatla ilgili sunumunda, ülkenin en üst düzeyde ve geniş katılımlı tatbikatlarından Güven-2004 tatbikatına, Başbakanlık Kriz Yönetim Merkezi BKYM , Genelkurmay Başkanlığı, 15 icracı bakanlık ve 17 kurum ve kuruluşun katıldığını kaydetti. 
     Varlı, tatbikatta bu amaç doğrultusunda, dış etkenlerden kaynaklanan bir krizde, politik ve askeri gelişmeler, krizin ekonomiye etkileri, muhtemel enerji sorunları, topluca sınırlara gelen yabancılara karşı uygulanacak usul ve esaslar, bunların barındırılma ve nakil sorunları, uluslararası ve bölgesel terörist faaliyetler, kitle imha silahları ve bunlara karşı korunma imkanları, ulaştırma ve haberleşme faaliyetlerinin sorunlarının inceleneceğini ve alınması gereken tedbirlerin görüşüleceğini bildirdi. Varlı, bu tatbikatta, bir kriz durumunda seferberlik ve savaş haline yönelik olarak ne gibi tedbirlerin alınabileceği, Milli Alarm Sistemi'nin işleyiş usul ve esasları, BKYM ile bakanlık kriz yönetim merkezleri arasındaki emniyetli haberleşme sistemi, kamuoyu bilgilendirilmesi maksadıyla basın duyurularının hazırlanmasının da deneneceğini kaydetti. 
     Varlı'nın verdiği bilgiye göre, tatbikatın koordinatörlüğünü MGK Genel Sekreterliği, oyuncu grubunu ise BKYM, Genelkurmay Başkanlığı ve bakanlık, kurum ve kuruluşların kriz merkezleri teşkil edecek. Başbakanlık Müsteşar Yardımcısı Mustafa Çetin'in Sekreterya Başkanlığı'nı yürüteceği tatbikatta, her biri 8-17 personelden oluşan 9 çalışma grubu görev alacak. 
     
     SENARYO 
     Herhangi bir ülkeyi hedef almayan jenerik bir senaryoya dayandırılan tatbikatta enjekte edilecek olaylar, hayali turuncu ülkenin, hayali mavi ülkeye karşı krizi tırmandırıcı faaliyetlerini ve uluslararası terörist faaliyetleri kapsıyor. 3 gün sürecek tatbikatın birinci safhası olan gerginlik dönemi ile üçüncü safhası olan seferberlik ilanı dönemi bu tatbikatta oynanmazken, ikinci safha olan kriz dönemi oynanacak. Tatbikat süresince hazırlanan olaylar, kontrol grubu tarafından oyunculara enjekte edilecek. Olaylara karşı kriz merkezleri koordineli olarak gerekli tedbirleri alacak ve değerlendirmeye tabii tutulacak. Değerlendirme sonuçlarına göre, milli menfaatler elde edilirse, tırmanmayı önleyici tedbirler alınarak uygulanacak. Krizin tırmanması önlenemezse ikinci ve üçüncü aşama tedbirler uygulanarak, sonuçları tekrar değerlendirilecek. Üçüncü aşama tedbirlerde de istenilenler elde edilemezse, bu tatbikatta oynanması planlanmayan askeri güç kullanımı söz konusu olacak. Yetkileri aşan durumlarda hükümet ve parlamentoya teklifler hazırlanırken, NATO ve BM gibi uluslararası kuruluşların fonksiyonlarını da kontrol grubu yerine getirecek. 
     Tatbikatın birinci günü, Milli Alarm Sistemi işleyiş usul ve esasları, güncelleştirilen Seferberlik ve Savaş Hali Hazırlıkları Direktifi, topluca sınırlara gelen yabancılara karşı uygulanacak usul ve esaslar, ikinci gün, uluslararası terörizmin amaç ve yöntemleri, kitle imha silahlarına karşı korunma imkan ve kabiliyetleri, üçüncü gün de seferberlik ve savaş haline yönelik insan gücü planlaması, Kafkaslar, Ortadoğu ve Kıbrıs'taki gelişmelerin Türkiye'nin güvenliğine etkileri incelenecek. 
     Tatbikatta ilk defa kontrol grubu tarafından bilgisayar imkanlarından yararlanılarak, BKYM sekreteryasına senaryoyla ilgili olaylar enjekte edilecek. Mesajlar, emniyetli faks ve tarifeli habercilerle de ulaştırılacak. Tatbikatın değerlendirmesi, son gün yapılacak. 
     MGK Genel Sekreteri Yiğit Alpogan, ilgili bakanlıkların müsteşar yardımcıları, kurum ve kuruluşların genel müdürleri ve genel müdür yardımcıları, şube müdürlerinin de katıldığı bilgilendirme toplantısının ardından basın mensupları BKYM sekreteryasının çalışmalarını yürüteceği Misak-ı Milli Salonu'nu gezdi. 
     
</TEXT>
</DOC>
