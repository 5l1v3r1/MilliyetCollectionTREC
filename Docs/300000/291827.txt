<DOC>
<DOCNO> 291827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur25.html </URL>
<DATE> 2004/11/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Öğretmenlere ağlıyoruz.. Stajerliklerinin kalkacağı gün cenazeleri kalktı 
</HEADLINE>
<TEXT>

     Yozgat'ın Saraykent İlçesi'nde geçirdikleri trafik kazasında yaşamlarını yitiren 3 stajyer öğretmenin, bugün kutlanan 24 Kasım Öğretmenler Günü'nde stajyerliklerinin kaldırılacağı öğrenildi. 
     2 ay önce Dedefakılı Beldesi İlköğretim Okulu'na atanan Rukiye Karaca, Güzin Baş ve Ayşe Özdemir'in, dün akşam bilgisayar kursundan dönerken geçirdikleri trafik kazasında yaşamlarını yitirmesi, Birsen Tümey'in de ağır yaralanması, meslektaşları, öğrencileri ve Dedefakılı halkını yasa boğdu. 
     Öğretmenler için, görev yaptıkları Dedefakılı Beldesi İlköğretim Okulu'nda tören düzenlendi. 
     Törende konuşan Yozgat İl Milli Eğitim Müdür Yardımcısı Coşkun, acılarının büyük olduğunu belirterek, ''Öğretmenler Günü'nde 3 öğretmen evladımızı kaybetmenin üzüntüsünü yaşıyoruz. Rukiye Karaca, Güzin Baş ve Ayşe Özdemir, bugün Öğretmenler Günü'nde yapılacak törenle yemin edip, stajyerlikleri kaldırılacaktı. Bundan sonra ölen arkadaşlarımız için dua edeceğiz, onların bıraktığı bayrağı yere düşürmeden, daha yukarılara taşımak için çalışacağız'' dedi. 

     
</TEXT>
</DOC>
