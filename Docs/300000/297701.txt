<DOC>
<DOCNO> 297701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas07.html </URL>
<DATE> 2004/12/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Peterson davası' bitti, 8 aylık hamile karısını öldüren kocaya idam 
</HEADLINE>
<TEXT>

     Amerikan medyasının son iki yıldır manşetlerinden inmeyen Peterson davası, jüri üyelerinin, sekiz aylık hamile karısını öldüren Scott Peterson'ın idamı yönünde oy birliğiyle aldığı bir kararla sonuçlandı. 
     ABD'nin California eyaletinin Modesto şehrinde gübre ticaretiyle uğraşan Peterson, 24 Aralık 2002'de polise 27 yaşındaki karısı Laci Peterson'ın kaybolduğunu bildirmiş, ancak uzun süren soruşturmalardan sonra Laci Peterson'ın, sevgilisiyle daha rahat birlikte olabilmek isteyen kocası tarafından öldürüldüğü ortaya çıkmıştı. 
     Altı kadın ve altı erkekten oluşan jüri heyeti, 11,5 saatlik bir istişareden sonra, 32 yaşındaki Peterson hakkında oybirliğiyle şırıngayla idam kararı verirken, mahkeme dışında toplanan yüzlerce kişinin duruşmayı heyecanla izlediği belirtildi. 
     Bütün Amerikan haber kanalları, jürinin Peterson hakkındaki idam kararına ilişkin haberi yayınlarını keserek verirken, San Francisco Examiner gazetesi, yıldırım baskı yaparak, ''Ölüm'' manşetiyle dağıtıma çıktı. 
     Peterson hakkındaki idam kararını, jüri üyelerinin tavsiyesi doğrultusunda resmen 25 Şubat 2005 tarihinde verecek olan mahkemenin yargıcı Alfred A. Delucchi'nin teknik açıdan Peterson'ın cezasını ömür boyu hapse çevirme seçeneği bulunduğu, ancak eyalette böyle durumlarda bu seçeneğin genellikle kullanılmadığı belirtildi. 
     Yargıç Delucchi'nin kararını açıklamasından sonra Peterson'ın, cezanın infazını beklemek üzere San Francisco'daki San Quentin hapishanesine gönderilmesi bekleniyor. Peterson'ın konulacağı hücrenin penceresinin, karısının cesedini gizlediği körfeze baktığı kaydedildi. 
     Mahkeme sonrasında bir açıklama yapan Peterson'ın avukatı Mark Geragos, bütün temyiz yollarını deneyeceklerini söyledi. 
     Öte yandan, Peterson'ın cezasının infazının onlarca yılı bulabileceği, çünkü idam cezasının yeniden uygulamaya konulduğu 1978 yılından bu yana California eyaletinde infaz bekleyenlerin sayısının 650 civarında olduğu belirtildi. California'da 1978'den bu yana sadece 10 idam cezasının infaz edildiğine dikkat çekilirken, en son infazın 2002 yılında olduğu ifade edildi. 

     
</TEXT>
</DOC>
