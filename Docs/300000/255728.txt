<DOC>
<DOCNO> 255728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur25.html </URL>
<DATE> 2004/07/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Öldürülen sanatçı İsmail Hakkı Sunat, toprağa verildi 
</HEADLINE>
<TEXT>

     Çanakkale'nin Gelibolu İlçesi'ne bağlı Bolayır beldesindeki yazlığında, önceki gece komşusu tarafından tabancayla vurularak öldürülen İstanbul Devlet Tiyatroları sanatçısı ve dizi oyuncusu İsmail Hakkı Sunat, Gelibolu'da toprağa verildi. 
     Sunat'ın cenazesi, Gelibolu Gazi Süleyman Paşa Camii'nde öğle namazına ardından kılınan cenaze namazından sonra, Allaeddin Kalfa Mezarlığı'na defnedildi. 
     Birçok ödül sahibi olan İsmail Hakkı Sunat'ın cenazesine, Devlet Tiyatroları Genel Müdürü Lemi Bilgin ile aralarında Şemsi İnkaya ve Suna Selen'in de bulunduğu çok sayıda sanatçı dostu katıldı. 
     Sunat'ın cenazesinin toprağa verilmesi sırasında sanatçının annesi Nurhayat Sunat, akrabaları tarafından sakinleştirilmeye çalışıldı. 
     Cenazenin toprağa verilmesinin ardından Sunat'ın yakınları ve sanatçı dostları, uzun süre mezarın başından ayrılmadılar. 
     Devlet Tiyatroları Genel Müdürü Bilgin, mezarlıktan ayrılırken gazetecilere yaptığı açıklamada, ''Kendisi bizim çok sevdiğimiz ve başarılı sanatçılarımızdan birisiydi. Bu şekilde öldürülmeyi kesinlikle hak etmiyordu. Birçok ödülü olan ve büyük işlere imzasını atmış bir sanatçımızı kaybetmek bizi üzdü. Hepimizin başı sağolsun''dedi. 
     Sunat'ın bir sohbet esnasında eşine, ''Ölürsem beni mutlaka kendi arazim olan evimin bahçesine gömün'' dediği, eşinin bu isteği Bolayır Belediye Başkanı Ferit Erdoğan'a ilettiği, ancak evinin bahçesine gömülemeyeceğini öğrenince, Gelibolu'daki Aleaddin Kalfa Mezarlığı'na gömülmesine karar verildiği bildirildi. 
     İsmail Hakkı Sunat, önceki gece Bolayır beldesinde bulunan Megakent tatil sitesinde, gürültü nedeniyle yan komşusuyla tartışmıştı. Tartışmanın büyümesi üzerine evinden kuru sıkı tabancasını aldığı bildirilen Sunat, yan yazlığa yeniden gitmek isterken komşusu İhsan Fuat Özgen tarafından tabancayla vurularak öldürülmüştü. 
     
</TEXT>
</DOC>
