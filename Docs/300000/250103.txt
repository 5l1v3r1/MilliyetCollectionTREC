<DOC>
<DOCNO> 250103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/agun.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a 'SIFIR RİSKLİ' odalar 
</HEADLINE>
<TEXT>


ABD Başkanı Bush'un Ankara'da kalacağı Hilton tamamen boşaltılacak. Otele müşterilerin yanı sıra, aşçısından garsona, özel güvenlikten oda servisine kadar tüm personel 2 gün giremeyecek 

Tolga Şardan Ankara 

NATO Zirvesi öncesinde Ankara'ya iki günlük resmi ziyarette bulunacak ABD Başkanı George Bush ve eşi için şimdiye kadar görülmemiş bir koruma uygulanacak. Ziyaret sırasında Bush'un konaklayacağı Hilton Oteli tamamen boşaltılarak ABD'li güvenlik uzmanlarına terk edilecek. Bush'un uçağının Ankara'ya iniş ve kalkışı sırasında da "tanımsız" uçuşlar için "vur" emri verildi. 
Bush'u koruyan "gizli servise" bağlı ABD'li uzmanların geçen cuma Ankara Emniyet Müdürlüğü'nde yaptığı toplantıda alınacak önlemler son şeklini aldı. Buna göre, ABD heyeti Türkiye'ye cumartesi gecesi üç uçakla gelecek. İlk uçakta gazeteciler, ikinci uçakta ABD diplomatik heyeti yer alacak. Bush'un uçağı 21.15'te Esenboğa Havaalanı'na inecek. Risk oluşması halindeyse uçak alana inmeyecek. 
Bu sırada Genelkurmay Başkanlığı, hava sahasını uçuşa kapatacak ve tanımsız uçuşlara "vur" emri verecek. Korumada kullanılacak 90'a yakın özel silah ABD'lilerle birlikte Türkiye'ye getirilecek. Şeref salonu kullanılmadan uçak kapısından doğruca zırhlı limuzine alınacak olan Bush, alternatifli güzergah kullanılarak Hilton Oteli'ne götürülecek. 

40 kilometre park yok 
Bush'un Anıtkabir ziyaretinde hava sahası kapatılacak, geliş ve gidişi sırasında yaklaşık 40 kilometrelik yol, araç trafiğine kapatılarak tamamen boşaltılacak. Yol kenarı ve kaldırım üzerinde araç parkına izin verilmeyecek. 
Hilton Oteli'ne müşterilerin yanı sıra, aşçısından garsona, özel güvenlikten oda servisine kadar tüm personel iki gün giremeyecek. Şimdiye kadar görülmemiş bir önlem alan ABD'liler, perşembeden itibaren heyete hizmet amacıyla ABD'den gelen özel personeli otelde çalıştırmaya başlayacak. Otel, cumartesi 10.00'dan, pazar öğle saatlerine kadar ABD'lilerin tam kontrolünde kalacak. 

Semt sakinleri incelendi 
Bush'un kalacağı 16 ve 17. katlarda "sıfır riskli" iki ayrı oda oluşturulacak. Başkan'ın kalacağı oda son anda belirlenecek. Her iki kata özel dedektörler yerleştirilecek. Otel için "müdahale planı" da hazırlandı. 
Hilton Oteli'nin, çevresi Sheraton Oteli'ne göre daha kontrollü olduğu için tercih edildiği öğrenildi. Kule şeklindeki Sheraton Oteli'nin uzak atışlara açık olması nedeniyle ABD'li yet-kililerin Hilton'u seçtiği belirtildi. Polis, otel çevresinde oturan semt sakinlerinin güvenlik kayıtlarını incelerken, Bush gelmeden 3 saat önce Sıhhiye'de protesto mitingi yapılacağı belirtiliyor. 

Risk olursa inmeyecek 

ABD Başkanı Bush, Türkiye'ye eşi Laura Bush ile birlikte gelecek. Esenboğa Havaalanı'na gelmesi beklenen Bush'un uçağı, risk oluşması halinde alana inmeyecek. ABD Başkanı Bush, güvenlik için şeref salonunu dahi kullanmayacak. 


</TEXT>
</DOC>
