<DOC>
<DOCNO> 253237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun10.html </URL>
<DATE> 2004/07/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Talat Direkt uçuşlar İngiltere'den başlamalı... 
</HEADLINE>
<TEXT>

     KKTC Başbakanı Mehmet Ali Talat, garantör İngiltere'ye, Kıbrıs Türklerine uygulanan izolasyonların kaldırılması ve direkt uçuşların başlatılması konusunda büyük görevler düştüğünü söyledi. 
     Başbakan Mehmet Ali Talat, 30 Haziran Çarşamba günü gittiği Londra'dan döndü. Talat, ''uzun soluklu mücadelenin bir parçası'' diye nitelediği Londra ziyaretinde İngiltere'den, yarın açıklanacak Avrupa Birliği'nin serbest ticaretle ilgili düzenlemelerinde Kıbrıs Türklerini desteklemesini istediklerini kaydetti. 
     Başbakan Talat, Ercan Havaalanı'nda yaptığı açıklamada, Londra ziyaretinin oldukça yararlı geçtiğini belirterek, İngiltere Dışişleri Bakanı Jack Straw ve Avrupa İşlerinden Sorumlu Bakanı Dennis McShane'le görüştüğünü hatırlattı. 
     İngiltere'den resmi davetin, Kıbrıs Türkünün tecridinin Rumların ''hayır''ıyla devam edemeyeceğinin sinyali olduğunu kaydeden Başbakan Talat, görüşmede Kıbrıs Türkünün çözümden vazgeçmediğini, adanın yeniden bütünleştirilmesinin gerekliliğini, Rumların kararıyla Kıbrıs Türklerinin cezalandırılmaması gerektiğini anlattıklarını kaydetti. 
     
     DİREKT UÇUŞLAR 
     Başbakan Mehmet Ali Talat, KKTC'ye direkt uçuşlar için uzunca bir süredir çalışma yapıldığını ifade ederek, şöyle konuştu 
     ''Direkt uçuşların İngiltere'den başlamasının getireceği avantajları dikkate alırsak İngiltere'nin bu konudaki önemi daha bir ortaya çıkar. Çünkü Kıbrıs'taki Kıbrıs Türk toplumundan daha büyük bir toplum İngiltere'den yaşıyor ve tabii ki geleneksel bağlarımız nedeniyle İngiltere'yle turistik bağlantı direkt uçuşları gerekli kılıyor. 
     Yasal ve siyasal yanları olan bir konu. İngiltere'nin bunu ciddi şekilde değerlendirmesi ve adım atması önümüzdeki günlerde, haftalarda gerçekleşecek inancındayım. Benim edindiğim izlenim bu.'' Başbakan Talat, İngiltere Parlamentosu'ndaki Kıbrıs'ın Dostları ve Kıbrıs Türk Dostları gruplarıyla ayrı ayrı toplantılar yaptıklarını belirterek, ''Kıbrıs Türk toplumuyla Türk işadamlarıyla Londra Türk Radyosu'ndaki programımızla Londra'daki Türk toplumuna hitap ettik. Onların desteğini istedik. Onlardan Kıbrıs'a yönelik hem lobi çalışmaları, hem de yatırım talep ettik. İngiltere Türk toplumunun da büyük ilgisi oldu, bundan da mutlu olduğumu söyleyebilirim'' dedi. 
     
     UZUN SOLUKLU MÜCADELENİN BİR PARÇASI DAHA 
     Talat, BBC World'deki program çekimi nedeniyle Londra seyahatini bir gün uzattığını belirterek, şunları söyledi 
     ''Uzun soluklu mücadelemizin bir parçasını daha gerçekleştirdik. Bu uzun soluklu mücadele sonuçta Kıbrıs Türkünü önce izolasyondan kurtulmaya, sonra da barışa, adanın yeniden bütünleşmesine taşıyacak, bundan eminim. Mücadelemiz, bu doğrultuda sürecek ve başarıya ulaşacağız. Bu uzun soluklu bir mücadeledir, üç beş günde bitecek değil. Çünkü kırk yılın birikimini, yarattığı yıkımı adım adım, parça parça temizlemek durumundayız. Yeni anlayışların yerleşmesini, Kıbrıs sorununun değişen parametrelerin etkisiyle yeni politikaların oluşmasını sağlamak zorundayız. Bunun için çalışmaya devam edeceğiz. Tahammül mutlaka şart. Sabırlı olmak ama hiç geri durmadan mücadeleyi adım adım ileriye götürmek durumundayız.'' 
     
</TEXT>
</DOC>
