<DOC>
<DOCNO> 263253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur66.html </URL>
<DATE> 2004/08/13/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Ağar "Hükümet mektep yeri, staj yeri değil, bilen adamın yeridir" 
</HEADLINE>
<TEXT>

     DYP Genel Başkanı Mehmet Ağar, ''hükümetin mektep ve staj yeri değil, bilen adamın yeri olduğunu'' söyledi. 
     Ağar, Silivri İlçesi'nde partisinin Ortaköy, Kavaklı ve Değirmenköy belde belediye başkanlarını ziyaret etti. 
     Üç beldede de vatandaşların sorunlarını dinleyen Ağar, Kavaklı Belde Belediyesi bahçesinde partililere hitap etti. 
     Ağar, hükümetin çiftçiyi ezdiğini, çiftçinin ofis kapılarında yerle bir olduğunu ve buğdaya geçen yıldan daha düşük bir fiyat verildiğini ifade etti. 
     Esnafın siftah edemez durumda olduğunu, işçinin, memurun işini kaybetme korkusuyla yaşadığını kaydeden Ağar, her evde 1 olan işsiz sayısının 2'ye, 3'e çıktığını, işsizlik dalgasının Türkiye'yi sardığını savundu. 
     AK Parti iktidarının seçimlerden önce ''gökteki yıldızlar dışında her şeyi vaat ettiğini'' ileri süren Ağar, ''IMF programlarını değiştireceğiz'' diyen hükümetin, 3 yıl daha, daha ağır bir IMF programına ülkeyi mahkum ettiğini söyledi. 
     Ağar, Türkiye'de bir yönetim zafiyeti yaşandığını savunarak, ''Hükümet mektep yeri, staj yeri değil, bilen adamın yeridir. Hükümet bilen, yapan, söylediklerinin arkasında duran adamların işidir. Bu hükümet söylediği hiçbir şeyin arkasında durmamıştır'' görüşünü dile getirdi. 
     İktidarın dış politikada da birçok konuda geri adım attığını belirten Ağar, ''Bunlar, güç odaklarının, baskı gruplarının hükümeti oldular. Bugün Türkiye, şoförlerinin cenazelerini bile ülkesine getiremez durumda'' dedi. 
     Ağar, gezdikleri yerlerde milletin DYP'ye olan teveccühünü gördüklerini ifade ederek, iktidara yürüdüklerini söyledi. 
     Mehmet Ağar, Kavaklı Beldesi'nin ardından gittiği Değirmenköy Beldesi'nde düzenlenen ''Değirmenköy 21. Domates Festivali''ne de katıldı. 
     
</TEXT>
</DOC>
