<DOC>
<DOCNO> 289498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun47.html </URL>
<DATE> 2004/11/17/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Fransa Maliye Bakanı AB'nin ilerlemesi için Türkiye'ye gerek yok 
</HEADLINE>
<TEXT>

     Fransa Maliye Bakanı Nicolas Sarkozy, Türkiye'nin AB üyeliği konusundaki olumsuz yaklaşımını bir kez daha ortaya koydu. Sarkozy, "Avrupa'nın yürüyebilmesi için Türkiye'yi aramaya gerek yok. İlk olarak İngiltere entegre edilmeli" dedi. 
     İktidardaki Halkın Hareketi Birliği UMP başkanlığına getirilmesi beklenen Sarkozy, Maliye Bakanı olarak Brüksel ve Berlin'de yaptığı temasların ardından gazetecilerle sohbet ederken bu konuya ilişkin görüşlerini de dile getirdi. 
     Le Monde gazetesine göre, Sarkozy, limitsiz genişlemeyi oluşturan Amerikan vizyonunu kabul etmek ya da mevcut genişlemenin başarılı olmasını sağlamak gibi iki alternatif olduğunu, Türkiye ile müzakerelerin açılmasının üyelikle sonuçlanacağı anlamına gelmemesi gerektiğini ifade etti. 
     ABD pozisyonu doğrultusunda tutum alınmasının kendisini "şoke" ettiğini söyleyen Sarkozy, "Avrupa'nın ilerleyebilmesi için Türkiye'yi aramaya gerek yok. İlk olarak İngiltere entegre edilmeli" diye konuştu. Sarkozy, İngiltere'nin bir gün euro sistemine gireceğini de savundu. 
     
</TEXT>
</DOC>
