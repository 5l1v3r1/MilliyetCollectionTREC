<DOC>
<DOCNO> 258954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun10.html </URL>
<DATE> 2004/07/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İngiliz askerlere 'uyanık tutan ilaç' verilmiş 
</HEADLINE>
<TEXT>

     İngiltere Savunma Bakanlığı'nın Irak savaşından önce, askerleri günlerce uyanık tutmaya yarayan tartışmalı ilaçtan çok miktarda satın aldığı öne sürüldü. 
     The Guardian gazetesindeki habere göre, Savunma Bakanlığı savaş öncesinde ''Provigil'' adı verilen ilaçtan 24 bin kutu satın aldı. 
     İngiltere Sağlık Bakanlığı'nın ilaca sadece ''kronik uyku düzensizliği'' çeken insanların tedavisi için lisans verdiği belirtilen haberde, uzmanların, ilacın pilotlara ya da özel birim elemanı askerlere çok az uykuyla uzun saatler ayakta kalmaları için verilmiş olabileceği yolundaki tahminlerine dikkat çekildi. 
     Savunma Bakanlığı'nın, ilacı 1998 yılından bu yana aldığını, ancak Irak savaşından önce alınan ilaç miktarının çok yüksek olduğunun dikkat çektiğini savunan gazete, bakanlığın çok miktarda alım yaptığı için yüzde 10'luk indirim hakkı kazandığını da duyurdu. 
     Gazete, ilacın Cephalon adlı şirket tarafından üretildiğine de işaret etti. 
     Savunma Bakanlığı sözcüsü ise ilacın askerlere verildiğini yalanladı. 
     
</TEXT>
</DOC>
