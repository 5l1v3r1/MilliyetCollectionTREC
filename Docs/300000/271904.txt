<DOC>
<DOCNO> 271904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/spo03.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifre çözücü Hagi 
</HEADLINE>
<TEXT>


Florya'daki odasına kapanıp, videosunun başında rakibi Beşiktaş'ı analiz etmek için kolları sıvayan Galatasaray Teknik Direktörü, Hakan'ı tek forvet oynatıp, rakibi orta sahada durdurmayı pl nlıyor 

ERHAN TELLİ 


Kararg h gibi 
GALATASARAY Teknik Direktörü Hagi, Florya Metin Oktay Tesisleri'ndeki odasını adeta karargaha çevirdi. Beşiktaş derbisine dersini çalışmış bir öğrenci gibi çıkmak isteyen Rumen hoca, Siyah - Beyazlılar'ın bu sezon oynadığı tüm karşılaşmaları videodan izliyor, rakibi Vicente Del Bosque'nin taktik düzenini tam olarak öğrenmeyi amaçlıyor. Hagi, Kartal'ın sistemine göre, kendi düzenini oluşturacak. 

Özel önlem var 
HAGİ'NİN yakından tanıdığı Sergen Yalçın ile Avrupa futbolunda adından söz ettiren Carew için özel bir önlem alacağı öğrenildi. Teknik adamın, orta saha üstünlüğünü ele geçirebilmek içinse Hakan Şükür'ü ileride tek forvet olarak oynatmayı planladığı, formda futbolcusu Necati Ateş'i ise bu oyuncusunun arkasında orta sahadan ikinci forvet olarak takviye etmeyi düşündüğü kaydedildi. 

Galatasaray'da Cihan endişesi 

Yürümekte zorlanıyor 
BEŞİKTAŞ maçının hazırlıklarına dün başlayan Galatasaray'da, Cihan'ın sakatlığı can sıktı. Samsunspor karşılaşmasında sağ bacak alt adalesine aldığı darbeyle sakatlanan futbolcunun yürümekte bile zorlandığı görüldü. Tedavisine başlanan oyuncunun bir süre dinlendirileceği ve derbi maçına yetiştirilmeye çalışılacağı ifade edildi. 

20 dakikalık toplantı 
ANTRENMAN öncesinde futbolcularıyla yaklaşık 20 dakika süren bir toplantı yapan Teknik Direktör Hagi, Samsunspor maçının değerlendirmesini yaptı, Beşiktaş derbisine yönelik ilk talimatlarını verdi. Antrenmanda Samsunspor maçında oynayanlar koşunun ardından ayak tenisi yaptı, diğerleri ise tek pas çalışmasının ardından çift kale maça çıktı. 

Kartal'dan 1500 bilet 

DERBİ için Galatasaraylı taraftarlara 1500 bilet ayrıldığı açıklandı. Başkan Özhan Canaydın, "Taraftarımızla birlikte İnönü Stadı'na gideceğiz. Kazanmak istiyoruz" diye konuştu. 

Avrupa hazırlığı 

Kamera karşısındalar 
RAŞİT ALTUN 

GALATASARAY, Avrupa projesi için kamera karşısına geçti. Gurbette bulunan Sarı-Kırmızılılar'ın katılımıyla gerçekleştirilecek "Eurocard" projesinde kullanılacak reklam çekimleri için Başkan Özhan Canaydın ile tüm takım Ataşehir'de trafiğe kapanan bir sokakta film çekti. Cim-Bom Yönetimi, Avrupa'daki bu projenin çok geniş katılım alacağını ve maddi olarak büyük bir kaynak oluşturacağını düşünüyor. 

Song baba oldu 

CİM - BOM'UN Kamerunlu oyuncusu Rigiberto Song baba oldu. Song'un Fransa'daki eşinin Samsunspor maçı sonrasında doğum yaptığı ve bir kız çocuğu dünyaya getirdiği öğrenildi. Sarı - Kırmızılı oyuncunun, önceki gün ülkesi Kamerun'a gittiği ve bugün yeniden İstanbul'a döneceği kaydedildi. 

TÜRFAD'dan ziyaret 

TÜRKİYE Futbol Adamları Derneği TÜRFAD Yönetim Kurulu, Galatasaray Başkanı Özhan Canaydın'ı ziyaret etti. Sportif A.Ş. binasında dün Canaydın ile bir araya gelen TÜRFAD Başkanı Hadi Türkmen derneklerine üye olması ricasında bulundu. Özhan Canaydın da, "Beni bir üyeniz olarak kabul edin" diye konuştu. 


</TEXT>
</DOC>
