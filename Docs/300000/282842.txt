<DOC>
<DOCNO> 282842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/axspo02.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Daum'a dikkat 
</HEADLINE>
<TEXT>


Fenerbahçe'nin dün yapılan Divan Kurulu toplantısında üyeler, Alman teknik direktöre yüklendiler, Yıldırım'ı "Başkan hocayı boş bırakmayın, ağırlığınızı koyun" diye uyardılar 


Yenigün konuştu 
FENERBAHÇE Kulübü Yüksek Divan Kurulu olağan toplantısı dün Faruk Ilgaz Tesisleri'nde yapıldı. Söz alan üyelerin çoğunluğu futbol takımının Şampiyonlar Ligi'ndeki başarısızlığını masaya yatırdı, Teknik Direktör Daum eleştirilerden bir hayli nasibini aldı. Önce yönetim adına konuşan Mithat Yenigün, ikinci tur şanslarının azaldığını, ancak umutlarını kaybetmediklerini söyledi. 

Cumhuriyet tartışması 
YENİGÜN'ÜN ardından söz alan üye Mahir Danyal, "Hocamız Daum midemizi ağzımıza getiriyor. 1.5 senede h l takımı oturtamadı. Galatasaraylılar, Beşiktaşlılar bizimle alay ediyor. Başkanım, Daum'u başı boş bırakmayın, ağırlığınızı koyun" ifadelerini kullandı. Üye Mustafa Kemal Sayıl ise taraftarların Şükrü Saracoğlu Stadı'nda açtıkları "Fenerbahçe Cumhuriyeti" pankartına göndermede bulundu. 

'Fener daha büyüktür' 
SAYIL, bu gibi uydurma, yakışıksız ve suni benzetmelerin Fenerbahçe'yi yüceltmediğini belirterek, "Bunlar bizim ağırlığımıza yakışmıyor. Cumhuriyet kelimesini kullanmak kolay değil" dedi. Bunun üzerine üye Naci Barlas, "Fenerbahçe Cumhuriyeti adını Türkiye Cumhuriyeti'nin eski maliye bakanlarından Tekin Müftüoğlu koymuştur. Fenerbahçe, cumhuriyet kelimesinden daha büyüktür" karşılığını verdi. 

Borç 61 milyon dolar 

9 aylık hesaplar 
DENETLEME Kurulu 1 Ocak - 30 Eylül tarihleri arasındaki 9 aylık hesapları açıkladı. Rapora göre bu dönem içinde gelirlerin 88 trilyon, giderlerin ise 86 trilyon lira olduğu, sözleşmeye dayalı borçların 61 milyon 928 bin dolar, sözleşmeye dayalı olmayan borçların 16 trilyon 320 milyar lira olduğu, kasada ise 1 trilyon 110 milyarlık çek bulunduğu belirtildi. 

Ortega açıklaması 
YÖNETİCİ Mithat Yenigün, Fenerbahçe Sportif Hizmetleri A.Ş.'nin ilk genel kurulunun yapıldığını vurgulayarak, "5 ayda 16 trilyon lira net kar açıklanmıştır. Sportif A.Ş.'nin bugünkü değeri 200 milyon dolardır" dedi. Bu arada Ortega'nın bonservisi için New Old Boys kulübünden 2 milyon dolar alındığı, 2.5 milyon doların daha geleceği bildirildi. 

Saracoğlu'nda barış gecesi 

ŞAMPİYONLAR Ligi'nde taraftarını hayal kırıklığına uğratan Fenerbahçe bugün Sakaryaspor maçıyla gönül almaya çalışacak. Şükrü Saracoğlu Stadı'ndaki karşılaşmada ayrıca 51. yaşına girecek olan Daum ile Kemal'in de doğum günleri kutlanacak. 
ALMAN hoca için özel pasta hazırlanırken, karşılaşma öncesi Kadıköy'de tüm buzların erimesi bekleniyor. İdari Menajer Volkan Ballı da, taraftarları takıma destek olmaya çağırdı. Bu arada Sakarya maçının hazırlıkları dün yapılan tek antrenmanla tamamlandı. 

Servet'in oynaması şüpheli 

TEKNİK Direktör Daum'un sakatlığı bulunan Servet konusunda kararsız kaldığı öğrenildi. Önceki gün yapılan antrenmanı yarıda bırakan ve ağrıları bulunan genç oyuncunun durumu bugün netlik kazanacak. Alman hoca, Servet'in yerine Deniz'e görev vermeyi düşünürken, Serkan Balcı ile Serhat yine yedek soyunacak. 


</TEXT>
</DOC>
