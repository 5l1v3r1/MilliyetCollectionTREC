<DOC>
<DOCNO> 298290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur28.html </URL>
<DATE> 2004/12/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yine bir kız çocuğu, yine bankadan hırsızlık .. 
</HEADLINE>
<TEXT>

     Bilecik'in Osmaneli İlçesi Ziraat Bankası'nda henüz kimliği belirlenemeyen 9-10 yaşlarında bir kız çocuğu bankonun arkasında bulunan 20 milyar lirayı alıp, birlikte olduğu 3 kişinin yardımıyla otomobille kaçtı. 
     Alınan bilgiye göre, henüz kimlikleri belirlenemeyen 9-10 yaşlarında bir kız çocuğu, 18 yaşından küçük 2 kızla bankaya girdi. Nema ödemeleri nedeniyle bankada yaşanan yoğunluktan yararlanan 9-10 yaşlarındaki kız çocuğu bankonun arkasına geçip 20 milyar lirayı alıp bankadan koşarak çıktı. 
     Söz konusu kız çocuğuyla birlikte diğer kızlar da bankanın önünde park halinde duran ve 25 yaşlarında bir erkeğin sürücüsü olduğu 34 plakalı otomobile binip olay yerinden uzaklaştılar. 
     Görgü tanıklarının ifadelerine göre, bankanın önünde park halinde bulunan bir otomobilin de bu aracın peşinden hızla olay yerinden uzaklaştığı öğrenildi. 
     İhbar üzerine olay yerine gelen emniyet güçleri, görgü tanıklarının verdiği eşgal üzerine bölgede geniş çaplı araştırma başlattı, karayollarında kontrol noktaları oluşturdu. 
     
</TEXT>
</DOC>
