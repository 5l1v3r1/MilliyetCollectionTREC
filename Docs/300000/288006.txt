<DOC>
<DOCNO> 288006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun46.html </URL>
<DATE> 2004/11/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Arafat'ın naaşı Kahire'ye götürülüyor 
</HEADLINE>
<TEXT>

     Filistin Devlet Başkanı Yaser Arafat'ın naaşı, Fransız askeri helikopteriyle hastaneden alınarak Kahire'ye götürülmek üzere Paris dışındaki Villacoublay askeri havaalanına getirildi. 
     Beyaz bir kumaşa sarılı tabutun nakledildiği helikopterde Arafat'ın eşi Süha'nın da bulunduğu belirtildi. 
     
     MISIR'DA CENAZE TÖRENİ HAZIRLIKLARI 

     Mısır'ın başkenti Kahire, Filistin Devlet Başkanı Yaser Arafat'ın yarın yapılacak cenaze törenine hazırlanıyor. 
     Arafat'ın naaşının TSİ 23.00'te Kahire Havaalanı'na yakın askeri Almaza Havaalanı'na getirilmesi, cenaze töreninin yarın saat 11.00'de başlaması öngörülüyor. 
     En yoğun çalışma, cenaze namazının kılınacağı Melik Faysal Camisi'nde göze çarpıyor. AA muhabirine açıklama yapan çalışmalardan sorumlu bir yetkili, ''Caminin hazırlanması için 100 kadar usta çalışmalarda bulunuyor. Cami tamamen elden geçiriliyor. Çevre düzenlemeleri yapılıyor, kırık karolar değiştiriliyor. Boyacı, elektrikçi ve marangozlar çalışıyor, halılar, abajurlar değiştiriliyor'' dedi. 
     Mısır genelinde birçok camide yarın cuma namazından sonra Arafat için gıyabında cenaze namazı kılınacak. Bazı yerlerde Arafat'a destek gösterilerinin de yapılması bekleniyor. 
     Bu arada, Arap Birliği basın merkezinin verdiği bilgiye göre, Kahire'deki Arap Birliği merkezinde yarın akşam taziye defteri açılacak. 
     Bayrağın yarıya indirildiği Arap Birliği'nde taziyeleri, Filistin'in buradaki daimi temsilcisi Büyükelçi Muhammed Subih kabul edecek. 
     
</TEXT>
</DOC>
