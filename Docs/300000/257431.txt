<DOC>
<DOCNO> 257431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur28.html </URL>
<DATE> 2004/07/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kuyumcu soyguncularına "jet operasyon"... 
</HEADLINE>
<TEXT>

     Bolu'da Kuyumcular Odası Başkanı'na ait kuyumcu dükkanını soyan 1'i kadın 3 soyguncu, polisin operasyonuyla 15 dakikada yakalandı. 
     A.A muhabirinin aldığı bilgiye göre, Bolu Kuyumcular Odası Başkanı Nazmi Perçin'e ait kuyumcu dükkanına gelen 3 soyguncu, alışveriş için girdikleri dükkanda, kuyumcunun dikkatini dağıtarak 13 altın bileziği alıp kaçtı. 
     Soyulduğunu anlayarak çevreden yardım isteyen Perçin'in yardımına, kuyumcular çarşısında görevli sivil bir polis memuru yetişti. 
     Bolu Emniyet Müdürlüğü Asayiş Şube Müdürlüğü'nde görev yapan polis memuru, eşkalini aldığı soyguncuların peşine düşerek, ''155 Polis İmdat'' telefonundan takviye kuvvet istedi. 
     Haber merkezi tarafından yönlendirilen polis ekipleri, 3 soyguncunun içinde bulunduğu 06 V 2523 plakalı aracı, olaydan 15 dakika sonra, kent merkezinin çıkışında durdurdu. Yakalanan 3 zanlının bulunduğu arata, kuyumcudan çaldıkları 13 bilezik de ele geçirildi. 
     Bolu Kuyumcular Odası Başkanı Nazmi Perçin, soyguncuların, çarşıda görevli sivil polisin soğukkanlılığı sayesinde yakalandığını anlatarak, ''Bu olay bize, polisin, vatandaşı ve işyerlerini korumadaki duyarlılığını gösterdi. Bütün kuyumcular adına polislere teşekkür ediyorum'' dedi. 
     Gözaltına alınan 3 zanlının, sorgularının ardından, ''planlayarak soygun yapmak'' suçundan adliyeye sevk edileceği öğrenildi. 
     
</TEXT>
</DOC>
