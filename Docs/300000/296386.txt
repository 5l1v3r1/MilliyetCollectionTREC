<DOC>
<DOCNO> 296386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas27.html </URL>
<DATE> 2004/12/09/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
40 bin euroluk trüf mantarı lokantanın buzluğunda çürüdü 
</HEADLINE>
<TEXT>

     Dünya üzerinde ender rastlanan, ancak yeraltında yetiştiği için özel eğitimli köpekler ve domuzlar tarafından bulunabilen trüf mantarlarından birinin, açık artırma sonucu 40 bin euroya yaklaşık 75 milyar Türk Lirası satıldığı, ancak satın alan lokantanın buzdolabında çürüdüğü bildirildi. 
     İtalya'nın Toscana bölgesinde ''bulunan'' 850 gram ağırlığındaki trüf için yapılan açık artırmaya, ünlü aktris Gwyneth Paltrow ile İngiliz Chelsea kulübünün sahibi Rus işadamı Roman Abramovich'in de katıldığı iddia edildi. 
     İngiltere'nin başkenti Londra'da bulunan ve açık artırma sonucu mantarı alan Zafferano Restaurant'ın şefi Andy Needham'ın, trüf mantarını, bir seyahate çıkması nedeniyle dondurucuya koyduğu, ancak aksilik sonucu dondurucunun anahtarını da beraberinde götürdüğü, 4 gün sonra döndüğünde ise mantarı çürümüş olarak bulduğu belirtildi. 
     Lokantanın sahibi Enzo Cassini, mantarı aldıktan sonra günler boyunca sergileyerek hata ettiklerini vurgulayarak, şefinin ''hatasını'' telafi etmeye çalıştı. 
     ''Mantarı günlerce sergiledik, çünkü müşterilerimiz onu görmek istiyordu'' diyen Cassini, çürümüş mantarı Needham'ın bahçesine gömdüklerini söylerken, ''Parçalara ayrılmadan, tekrar geldiği yere, toprağa geri döndü'' ifadesini kullandı. 
     Açık artırmadan elde edilen paranın, muhtaç çocuklar için kullanılacağı bildirildi. 
     
</TEXT>
</DOC>
