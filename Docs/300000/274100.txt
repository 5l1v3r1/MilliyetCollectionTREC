<DOC>
<DOCNO> 274100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/dunya/axdun01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doktor Mikrop' tavizi 
</HEADLINE>
<TEXT>


Irak'ta İngiliz rehine Bigley'nin kurtulması için Saddam'ın biyolojik silah uzmanı Doktor Mikrop serbest bırakılıyor 


Irak'ta, El Kaide bağlantılı Tevhid ve Cihad Örgütü'nün, rehin tuttuğu 2 ABD'liyi başlarını keserek öldürmesinin ardından sıranın 3. rehineye, 62 yaşındaki İngiliz Kenneth Bigley'ye gelmesi üzerine, Bigley'nin kurtarılması için harekete geçen İngiliz kamuoyunun baskısı sonucu, terör örgütüne şimdiye kadar görülmemiş nitelikte bir tavizin verilmesine kapı aralandı. Koalisyonun elindeki Iraklı kadın tutukluların bırakılmasını isteyen terör örgütünün bu talebinin karşılanması doğrultusunda, tutuklu olan 2 Iraklı bilim kadınından, Saddam döneminin biyolojik silah uzmanı olan "Doktor Mikrop" lakaplı Rihab Raşid Taha'nın serbest bırakılacağı açıklandı. 
İngiltere'de, serbest bırakma işleminin zaten Irak Savaşı'na olumsuz bakan kamuoyunun artan baskısı nedeniyle zor duruma düşen İngiliz hükümetinin talebi üzerine gerçekleşeceği yorumları yapılıyor. 
Irak Adalet Bakanlığı'nın "Doktor Mikrop"un serbest bırakılacağını açıklamasından birkaç saat sonra ABD, Taha'nın "yakın zamanda" serbest bırakılmayacağını duyurdu. Bu açıklamanın Taha'nın serbest bırakılmasını kategorik olarak dışlamaması dikkat çekti. 
Bağdat'ta kaçırılan 3 mühendisten Amerikalı Eugene Armstrong'u, 3 gün önce başını keserek öldüren, önceki akşam da diğer Amerikalı Jack Hensley'i aynı yöntemle katleden Tevhid ve Cihad, rehinelerin serbest bırakılması karşılığında Bağdat ve Ümmü Kasr'daki cezaevlerinde bulunan kadın mahk mların bırakılmasını istemişti. Ancak ABD, söz konusu cezaevlerinde kadın mahk m olmadığını, yalnızca Saddam Hüseyin'in kitle imha silahı programında görevli 2 kadın yetkili, mikrobiyolog Taha ile "Bayan Şarbon" lakaplı genetik mühendisi Hüda Salih Mehdi Ammaş'ın tutuklu olduğunu belirtmişti. 


</TEXT>
</DOC>
