<DOC>
<DOCNO> 255148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo25.html </URL>
<DATE> 2004/07/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Pervez Müşerref, Beşiktaş kulübünü ziyaret etti 
</HEADLINE>
<TEXT>

     Beşiktaşlı olan Pakistan Devlet Başkanı Pervez Müşerref, Beşiktaş Kulübü'nü ziyaret etti. 
     Büyük güvenlik önlemleri altında Akaretler'deki kulüp binasına gelen Müşerref'i, kapıda kulüp başkanı Yıldırım Demirören ve ikinci başkan Murat Aksu karşıladı. Basın mensuplarının alınmadığı görüşme sırasında Pervez Müşerref, başkan Demirören'e bir kılıç armağan etti. Demirören de Pakistan Devlet Başkanı'na, arkasında adının yazılı olduğu Beşiktaş forması, porselen tabak, saat, rozet ve çeşitli Beşiktaş ürünleri armağan etti. 
     Yaklaşık yarım saat süren görüşmenin ardından, Pervez Müşerref çıkışta basın mensuplarının sorularını yanıtladı. Türkçe olarak ''Dua ediyorum, Beşiktaş gelecek yıllarda da şampiyon olsun'' diyen Müşerref, transferlerle ilgili bir soruya ''Beşiktaş çok iyi transferler yaptı. Özellikle Del Bosque ve Carew iyi transfer. Beşiktaş'ın geleceği açısından iyi işler yapıldığını düşünüyorum'' yanıtını verdi. 
     Müşerref, Beşiktaş'ı Pakistan'a beklediklerini, Pakistan Milli Takımı ile hazırlık maçı yapmasını istediklerini söyledi. 
     Beşiktaş Kulübü Başkanı Yıldırım Demirören de dost ülke Pakistan'ın Devlet Başkanı Pervez Müşerref'in çok iyi bir Beşiktaşlı olduğunu vurgulayarak, ''Yeni yönetimimize başarılar diledi. Biz de takımın ve kulübün son durumuyla ilgili bilgi aktardık'' dedi. 
     Demirören, gelecek yıl ocak ayında Pakistan'a gideceklerini ve Pakistan Milli Takımı ile bir hazırlık maçı yapacaklarını sözlerine ekledi. 
     Bu arada Müşerref'in, Beşiktaş Kulübü'ne gelişi nedeniyle BJK Plaza'da geniş güvenlik önlemleri alındı. 
     Güvenlik güçleri, Akaretler'deki kulüp binası girişinde önlemler alırken, Müşerref, çok sayıda polis eskortu ile kulübe geldi. 
     
</TEXT>
</DOC>
