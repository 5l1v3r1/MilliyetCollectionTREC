<DOC>
<DOCNO> 262411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko27.html </URL>
<DATE> 2004/08/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bankalar personel alımına hız verdi 
</HEADLINE>
<TEXT>

     Ekonomik krizlerden en büyük darbeyi alan bankacılık sektörü toparlanmaya başladı Yaşanılan krizlerin ardından sayıları ve çalışanları azalan bankalarda istihdam yeniden yükselmeye başladı. 
     Türkiye Bankalar Birliği TBB raporuna göre, bankacılık sektöründe ilk altı ayda faaliyet gösteren banka sayısı bir azalırken, şube ve çalışan sayısında artış kaydedildi. 
     TBB verilerine göre, ilk altı ayda bankacılık sisteminde çalışan sayısı 2 bin 401 kişi artarak 125 bin 650'ye yükseldi. 
     Ticaret bankaları grubunda çalışan sayısı, kamu bankalarında 750, fon bankalarında ise 241 azalırken, özel bankalarda 3 bin 168, yabancı bankalarda ise 199 kişi arttı. 
     Bankacılık sektöründeki personelin yüzde 30'u kamu bankalarında, yüzde 59'u ise özel sermayeli ticaret bankalarında çalışıyor. 
     
     Çalışanların çoğu üniversite mezunu 
     Haziran 2004 itibariyle bankacılık sektöründe çalışanların yüzde 2'si ilköğretim, yüzde 38'i orta öğrenim ve yüzde 57'si yüksek öğretim kurumları mezunu. Çalışanların yüzde 3'ünü ise yüksek lisans ve doktora yapmış olanlar oluşturuyor. 
     Ocak-haziran döneminde, bankacılık sektöründe faaliyet gösteren banka sayısı, yabancı bankalar grubunda bulunan Credit Lyonnais S.A. Türkiye şubesinin kapatılması nedeniyle bir azalarak 49'a geriledi. 
     
     Şube sayısı yükseldi 
     Bu dönemde sektördeki toplam şube sayısı 48 artarak 6 bin 14'e yükseldi. Şube sayısındaki artış, ticaret bankaları grubundaki özel bankalardan kaynaklandı. 
     Özel bankalar bu dönemde 60 yeni şube açtı. Mevduat kabul etmeyen bankalar da 2 yeni şube açılışı gerçekleştirdi. 
     Diğer taraftan şube sayısı kamu bankalarında 13, yabancı bankalarda 1 azaldı. Fon'daki bankalarda şube sayısı 175 ile aynı kaldı. 
     
</TEXT>
</DOC>
