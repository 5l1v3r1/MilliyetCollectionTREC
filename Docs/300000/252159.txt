<DOC>
<DOCNO> 252159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko23.html </URL>
<DATE> 2004/07/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Erdem Başçı Bankacılık sistemi şu an kur riski almıyor 
</HEADLINE>
<TEXT>

     Merkez Bankası Başkan Yardımcısı Erdem Başçı, ''Bankacılıkta açık pozisyon yok diyebiliriz, bankacılık sistemi şu an kur riski almıyor'' dedi. 
     Stratejik Teknik Ekonomik Araştırma Merkezi STEAM tarafından Ankara'da düzenlenen 1. Bankacılık Arenası'nda konuşan Başçı, Merkez Bankası'nın finansal istikrara sınırlı katkıda bulunduğunu belirterek, bankanın kur riski veya likidite ve faiz riskini aynı anda azaltamadığını belirtti. 
     Başçı, ''Merkez Bankası, ya kur riskini azaltıyor ya da faizi kontrol ederek likidite ve faiz riskini düşürebiliyor. Hangisini azaltmak istiyorsunuz 2001 krizi öncesinde kur riskini azaltmak tercih edildi'' diye konuştu. 
     Bankacılıkta açık pozisyon denen döviz açığının bulunmadığını ifade eden Başçı, bankacılığın şu an kur riski almadığını, sistemin açık pozisyonu teşvik etmediğini, BDDK'nın bunu sıkı bir şekilde denetlediğini ve Merkez Bankası'nın da konuyu takip ettiğini anlattı. 
     Elinde Türk Lirası bulunan yatırımcıların kur riski almaması gerektiğine işaret eden Başçı, ''Aynı şekilde hane halkı açısından da bu geçerli. Maaşını kur üzerinden almıyorsa riskli'' dedi. 
     Başçı, iç borcun milli gelire oranının sabit olduğunu, dış borcun ise azaldığını ifade ederek, toplam borcun milli gelire oranının hızla düştüğünü bildirdi. 

     
</TEXT>
</DOC>
