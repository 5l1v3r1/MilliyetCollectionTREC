<DOC>
<DOCNO> 255867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun44.html </URL>
<DATE> 2004/07/16/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
ABD, İsrail'in duvar inşaatına tam destek verdi. 
</HEADLINE>
<TEXT>

     İsrail tarafından işgal altındaki Filistin topraklarında inşa edilen duvar konusunda Uluslararası Adalet Divanı'nın aldığı tavsiye kararı konusunda hazırlanan karar tasarısını görüşen Birleşmiş Milletler BM Genel Kurulu'nda, ABD'den İsrail'e tam destek geldi. 
     BM Genel Kurulu'nun öğleden önceki oturumunda söz alan BM üyesi ülkelerin temsilcilerinin tamamından eleştiri alan İsrail'e öğleden sonraki oturumda Cibuti, Endonezya, Japonya, Rusya, İran ve Vietnam temsilcilerinden eleştiri gelirken, ABD'nin BM Daimi Temsilcisi Büyükelçi John C. Danforth, Uluslararası Adalet Divanı tavsiye kararını eleştirerek İsrail'e tam destek verdi. 
     Ortadoğu'da devam eden soruna siyasi bir çözüm bulunması gerektiğini belirten ABD Temsilcisi Büyükelçi Danforth, yargı sürecinin bir siyasi süreç, Uluslararası Adalet Divanı'nın da bu çatışmanın sonuçlandırılacağı uygun bir forum olmadığını söyledi. 
     Siyasi bir çözüm arayışının doğası gereği dengeli olması gerektiğini kaydeden Büyükelçi Danforth, BM Genel Kurulu'na getirilen karar tasarısının ise dengeli olmaktan uzak olduğunu ve tek taraflı hazırlanana tasarının Ortadoğu'da barış çabalarına katkıda bulunmayacağını iddia etti. 
     Uluslararası Adalet Divanı'nın açıkladığı görüşün üzerinde ciddi analizler yapılması gereken son derece karmaşık bir konu olduğunu söyleyen Danforth, ancak bunun için yeterli zaman geçmeden, hemen bir hafta sonra, böyle bir karar tasarısının BM Genel Kurulu'na getirilmesinin, bu kadar kritik bir konuda lüzumsuz bir acelecilik olduğunu kaydetti. 
     Uluslararası Adalet Divanı'nın BM Sözleşmesi'nin 51. maddesini yanlış yorumladığını da iddia eden Büyükelçi Danforth, Divan kararında bir devletin kendini savunma hakkının sadece bir başka devlete karşı olabileceğinin savunulduğunu söyledi. 
     Danforth, ''Böyle bir görüş hazırlanan bu karar tasarısıyla kabul edilecek olursa devletler, devlet-dışı başka aktörlerden gelecek saldırılara karşı savunmasız kalacaktır. Böyle bir durumda uçak kaçıran, bombalamalarda bulunan, uçakları binalara çarpan teröristlere karşı da savunulmasız kalınacaktır'' dedi. 
     Büyükelçi Danforth, tek taraflı olduğunu iddia ettiği ve bölgede çözüme katkıda bulunmayacağını ileri sürdüğü karar tasarısına ABD'nin karşı olduğunu ve bu karar tasarısına destek vermeyeceğini kaydetti. 
     BM Genel Kurulu'nda tartışılmaya devam edilen karar tasarısının oylanmasının pazartesi gününe kalması bekleniyor. 
     
</TEXT>
</DOC>
