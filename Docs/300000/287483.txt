<DOC>
<DOCNO> 287483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo05.html </URL>
<DATE> 2004/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Efes Pilsen, İtalya deplasmanında kayıp... 
</HEADLINE>
<TEXT>

     Avrupa Basketbol Ligleri Birliği'nin ULEB düzenlediği Avrupa Ligi'nde ikinci maçında yarın İtalya'nın Climamio Bologna takımı ile deplasmanda karşılaşacak Efes Pilsen, deplasmanda İtalyan ekiplerine karşı başarısız bir performans sergiliyor. 
     Efes Pilsen, İtalyan takımlarıyla yaptığı 22 maçta sadece 4 galibiyet alabildi. 
     Lacivert-beyazlılar, bu 22 karşılaşmanın 18'nden ise yenilgiyle ayrıldı. 
     İtalyan takımlarıyla dış sahadaki ilk 5 maçını yitiren Efes Pilsen, bu ülke takımlarına karşı ilk deplasman galibiyetini 1993-94 sezonunda Clear Cantu'yu 58-54 yenerek aldı. 
     Efes Pilsen, 1996-97'de Avrupa Ligi'nde Kinder Bologna'yı 89-75, 1999-2000'de yine aynı ligde Varesse Roosters'i 79-76 ve 2002-03 sezonunda da Skipper Bologna'yı 73-72 mağlup ederek İtalyan takımlarına karşı diğer deplasman galibiyetlerini almış oldu. 
     Lacivert-beyazlılar, İtalya deplasmanında son olarak Skipper Bologna'ya 72-70 mağlup oldu. 
     
     AVRUPA'DA 310. MAÇ 

     Efes Pilsen, Climamio Bologna ile yarın yapacağı karşılaşmayla Avrupa kupalarında 310. maçına çıkacak. 
     Lacivert-beyazlılar, 1979-80 sezonunda başlayan Avrupa kupaları serüveninde şimdiye dek oynadıkları 309 maçta 194 galibiyet, 115 yenilgi elde etti. 
     İstanbul takımı, son olarak Avrupa Ligi'nde İspanya'nın Adecco Estudiantes'i 81-72 mağlup etti. 
     
     MAHMUTİ'NİN KARNESİ 

     Efes Pilsen, antrenörü Oktay Mahmuti yönetiminde Avrupa kupalarında 74 maç yaptı. 
     Mahmuti'nin antrenörlüğünde Lacivert-beyazlılar, Avrupa kupalarında yaptıkları 74 maçta, 48 galibiyet alırken, 26 kez sahadan mağlup ayrıldı. 
     
     ''GRUPTAKİ HER MAÇIMIZ GİBİ ZORLU GEÇECEK'' 

     Efes Pilsen, Basketbol Erkekler Avrupa Ligi A Grubu'nda Climamio Bologna ile yarın yapacağı karşılaşma için İtalya'ya geldi. 
     Yaklaşık 6 saat süren yolculuğun ardından Bologna kentine ulaşan lacivert-beyazlı takım oteline yerleşirken, akşam saatlerinde yapacağı antrenmanın ardından maç saatini beklemeye başlayacak. 
     Climamio Bologna maçının Avrupa Ligi'nde yapacakları her maç gibi zorlu geçeceğini belirten Antrenör Oktay Mahmuti, ''2 takımın da gruptaki ilk maçlarını kazanmış olmaları ölçü sayılmaz. Bizim adımıza zorlu geçeceğini biliyoruz. Kolay sayı bulmalarına izin vermezsek ve seyircilerin önünde oyunun ritmini kontrol edersek kazanmamamız için hiçbir neden yok'' diye konuştu. 
     İdari menajer Engin Özerhun da karşılaşmanın kendileri için büyük önem taşıdığını ifade ederek, ''Belki Avrupa Ligi'nin başındayız ama grubun en önemli maçına çıkacağız'' dedi. 
     Gruplardaki ilk maçlarında Efes Pilsen ve Climamio Bologna takımlarının rakiplerini yenerek güçlerini kanıtladıklarını kaydeden Özerhun, ''Onların saha ve seyirci avantajı var. Galibiyete daha yakın gösteriliyorlar. Biz her zaman olduğu gibi kazanmak için mücadele edeceğiz'' ifadelerini kullandı. 
     Efes Pilsen'de Barış, sakatlığı nedeniyle İtalya'ya getirilmezken, rahatsızlığı geçen Kaya kafileye alındı. 
     
</TEXT>
</DOC>
