<DOC>
<DOCNO> 298712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/soneko02.html </URL>
<DATE> 2004/12/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AB ekonomisi ABD ile arayı açıyor 
</HEADLINE>
<TEXT>

     AB 29 üyeye ulaştığında, şu anki gelirlerle milli gelirde ABD'ye 1 trilyon dolara yakın fark atacak 15 üyeli iken ABD’nin milli gelirinin 831 milyar dolar altında kalan AB, yeni üyelerle birlikte atağa geçti. 
     Üye aldığı 10 Doğu Avrupa ülkesiyle, 2004 yılında ABD'yi geride bırakarak dünyanın en büyük ekonomik gücü haline gelen AB, Türkiye, Romanya, Bulgaristan ve Hırvatistan'ın da üyeliğiyle ABD’yi 856 milyar dolar geride bırakacak. 
     Dünya Bankası verilerine göre, 15 üyeli iken 3 milyon 243 bin kilometrekare yüzölçümüne, 379,8 milyon nüfusa, 10 trilyon 83 milyar dolarlık toplam gelire ve 26 bin 552 dolar kişi başına milli gelire sahip olan AB, 1 mayıs 2004'de 10 ülkeyi içine alarak ekonomik büyüklükte ABD'yi geride bıraktı. 
     
     Toplam gelir artıyor, kişi başına gelir düşüyor 

     Üye sayısı 25'e ulaşan AB, 3 milyon 987 bin KM2 yüzölçümüne, 454 milyon nüfusa, 11 trilyon 30 milyar dolar milli gelire yükselirken, yeni üyelerin görece daha yoksul olması nedeniyle kişi başına gelirde 24 bin 294 dolara indi. 
     AB’nin tam üye adayı Türkiye, Romanya, Bulgaristan ve Hırvatistan'ı hemen üye alması durumunda milli geliri 11.7 trilyon dolara yükselecek. Buna karşın yine 4 adayın görece yoksul olması dolayısıyla kişi başına milli gelir 21 bin 47 dolara inecek. 
     
     En etkili aday Türkiye 

     Adaylar içinde AB verilerini tek başına en fazla etkileyen ülke Türkiye. Söz gelimi Türkiye, hemen şimdi üye olsa AB'nin nüfusunu yüzde 15.6, milli gelirini yüzde 4.3, yüzölçümünü yüzde 19.4 artıracak, ortalama gelirini ise yüzde 9.8 düşürecek. Bulgaristan ve Hırvatistan'ın AB'ye önemli etkileri olmazken Romanya'nın etkisi de Türkiye'nin üçte birinde kalacak. 
     
     En büyük ekonomiler 

     Dünyanın en büyük ekonomisi olan AB'yi 10 trilyon 914 milyar dolarla ABD takip ediyor. Son çeyrek yüzyıldır olağanüstü bir hızla büyüyen Çin 6 trilyon 435 milyar dolarla üçüncü, Japonya 3 trilyon 641milyar dolarla dördüncü, Hindistan 3 trilyon 68 milyar dolarla beşinci, Brezilya1 trilyon 322 milyar dolarla altıncı, Rusya 1 trilyon 279 milyar dolarla yedinci oldu. 

     
</TEXT>
</DOC>
