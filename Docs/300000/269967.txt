<DOC>
<DOCNO> 269967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/ulagay.html </URL>
<DATE> 2004/09/08/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
'Cari kaçık' Merkez Bankası'nda yakalandı 
</HEADLINE>
<TEXT>


Son haftalarda bizim ekonomi basınında çıkan haber ve yazılara topluca baktığımda ilk dikkatimi çeken şey, cari açık kaygısının adeta salgın boyutlarına varmış olmasıydı. Ekonomiyle uzaktan yakından ilgili herkes bu konuda görüş beyan etmiş, tabii bu kadar çok görüş ortaya atılınca bunları savunanlar arasında görüş ayrılıkları çıkmış, bu da ayrıca haber konusu olmuştu. Bu ortamda Türkiye'de yaşayıp cari açıkla ilgili görüş açıklamayan birinin ekonomist diye geçinmesi de neredeyse olanaksız hale gelmişti. Bu furya içinde cari açıkla yatıp kalkarken "cari kaçık" haline de gelebilirdi insan. 
Ben bu olayda IMF'yi de biraz suçlu buluyorum doğrusu IMF heyeti çekip gitti, bizim ekonomi basınında gündem oluşturacak konu kalmadı millet de can havliyle cari açığa sarıldı galiba. Neyse 20 Eylül'de geliyormuş IMF heyeti, "cari kaçık"lığın daha da yaygın bir salgın haline gelmesi böylece önlenebilir belki de. 

Vurun TCMB'ye 
Bizim ekonomi basınına topluca baktığımda dikkatimi çeken ikinci nokta ise, ekonomimizdeki her sorunun kökünü Türkiye Ticaret Merkez Bankası'nı TCMB arayanların ve TCMB'nin bu günkü yönetimini yıpratmak için fırsat kollayanların suçlamalarını sürdürmeleri oldu. Bunlar arasında kişisel hırs ve hesaplarla TCMB yönetimini hedef alanlar da var ama ben öncelikle politika bazında eleştiri getirenlerden söz ediyorum burada. Ben kendi hesabıma TCMB'nin izlediği politikaları yargılayacak kadar yakından izlemiyorum, TCMB'nin ekonomideki gelişmelerle ilgili değerlendirmelerini ise genelde aydınlatıcı buluyorum. Bizde hayli revaçta olan, tek bir aracı kullanarak karmaşık bir sorunu çözme merakının sakıncalarını tartabilen bir yaklaşımı var TCMB'nin. Örneğin "Düşürün faizleri, yükseltin kuru, cari açık kendiliğinden kapanır" önerisi uygulamaya konduğunda bunun yaratabileceği sakıncaları da hesaba katan bir yaklaşım bu. Sihirli çözüm peşindekilerin hiç sevmediği bir yaklaşım. 

Özel sektörün açığı 
Cari işlemler dengesindeki gelişmeleri değerlendirirken de böyle bütünsel bir yaklaşıma çok ihtiyaç var. Türkiye'de küresel ekonomideki gelişmelerden de etkilenen bir dönüşüm geçirmekte olan reel ekonominin dinamik yapısını dikkate almadan ve finansal pazarların çok boyutlu işleyiş biçimini hesaba katmadan cari açığın büyümesini değerlendirmek ve çözüm önermek doğru değil. Türkiye'de fevkal de dinamik ve her fırsat penceresini değerlendirmeye hevesli atak bir özel sektör ve yatırımcı grubu var. Sonuçta ekonomideki gelişmeleri bu özel sektörün, verdiği kararlar ve attığı adımlar belirliyor. Cari açığın asıl nedeni de işte bu davranışlar. Özel sektörün yatırımını ve tüketimini artırması büyütüyor cari açığı. Bunu sağlayan şey ise 2001 krizi ile dibe vuran güvenin geri gelmesi Avrupa Birliği'ne katılma umudunun da bunu desteklemesi. 
Türkiye'nin hızlı büyüme hevesinin hep yarıda kalmasına yol açmış olan dış açığın cari açığın büyümesi karşısında kaygı duyanlar aslında haksız değil. "Gideceği yere kadar gider" kafasıyla, dış açığın finanse edilemez hale geldiği ana kadar hızlı büyümeyi sürdürmeye çalışmanın kur şoklarına ve krizlere yol açtığını çok iyi biliyoruz artık. Ancak istikrarın önemli bir unsuru olan TCMB'yi yıpratarak ve özel sektörü coşturan güveni sarsarak cari açık sorununu çözmenin çıkar yol olmadığını da bilmemiz gerekiyor. Olası bir krizi önlemek amacıyla kriz yaratmayı önermek için "cari kaçık" olmak lazım herhalde. 



</TEXT>
</DOC>
