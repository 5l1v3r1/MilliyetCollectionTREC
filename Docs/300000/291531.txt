<DOC>
<DOCNO> 291531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur26.html </URL>
<DATE> 2004/11/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Orman Bölge Müdürlüğü, Uzan'ın çiftliğini almaya hazırlanıyor... 
</HEADLINE>
<TEXT>

     Sakarya Orman Bölge Müdürlüğü, Tasarruf Mevduatı Sigorta Fonu TMSF tarafından el konulan, Uzan ailesinin Pamukova'daki eski çiftliğini kontrolüne almaya hazırlanıyor. 
     Sakarya Orman Bölge Müdürü Hasan Yıldız, AA muhabirine yaptığı açıklamada, çiftlik arazisinin orman olduğu yönündeki yerel mahkeme kararının Yargıtay 8. Hukuk Dairesi'nce onanması üzerine, çiftlik ve yapıların teslimi için geçen Haziran ayında, Geyve Sulh Ceza Mahkemesi'nde dava açtıklarını söyledi. 
     Davanın görülmesine, 14 Aralık Salı günü yapılacak duruşmayla devam edileceğini ifade eden Yıldız, şunları kaydetti 
     ''Mahkeme lehimize sonuçlandığı takdirde, çiftliğin nasıl değerlendirileceği yönünde çalışmalar sürüyor. Orman Genel Müdürlüğü'nden 2 müfettiş, önümüzdeki günlerde gelerek burada inceleme yapacak. Çiftliği orman deposu olarak kullanabileceğimiz gibi, Milli Parklar Genel Müdürlüğü'ne de devredebiliriz. İhaleyle kiraya da verilebilir.'' Orman Bölge Müdürü Yıldız, çiftliğin satılmasının veya bir yere bağışlanmasının da mümkün olmadığını kaydetti. 
     Yıldız, kayıtlarda, çiftlik arazisinin 65 dönüm olarak gözüktüğünü sözlerine ekledi. 
     
     UZAN AİLESİ, KÖY SENEDİYLE ALMIŞTI 
     Uzan Ailesi'nin, Bakacak Köyü'nden, ''köy senedi'' ile aldığı çiftlik arazisinin mülkiyet sorununu çözmek amacıyla Geyve Hukuk Mahkemesi'ne açtığı dava, arazi orman alanı olduğu gerekçesiyle aleyhlerine sonuçlanmıştı. Uzan Ailesi kararı temyiz etmiş, ancak Yargıtay 8. Hukuk Dairesi, ''orman arazisinin özel mülkiyete geçirilemeyeceğini'' belirterek, yerel mahkemenin kararını onamıştı. 
     Yargıtay'ın onama kararının ardından, orman arazisi üzerine kaçak bina yapıldığı gerekçesiyle Pamukova Cumhuriyet Savcılığı'nca Cem Uzan, Hakan Uzan, Kemal Uzan ve yakınları Muzaffer Salih Pilav hakkında açılan ceza davası da devam ediyor. 
     
</TEXT>
</DOC>
