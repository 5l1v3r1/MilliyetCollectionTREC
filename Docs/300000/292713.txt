<DOC>
<DOCNO> 292713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/dunya/axdun02.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye tarihi fırsat 
</HEADLINE>
<TEXT>


DIŞ HABERLER SERVİSİ 


Almanya Başbakanı Gerhard Schröder, Avrupalı liderlere çağrıda bulunarak, 17 Aralık zirvesinde, Türkiye'ye müzakere tarihi verilerek, İslam dünyası ile tarihi bir köprü kurma fırsatını değerlendirmelerini istedi. 
"Avrupa Ruhu" adlı forumda önceki gün yaptığı konuşmada, "Avrupa'yı kendine özgü yapan değerler yalnızca tarih, dil ve din değildir. Aynı zamanda, barış, bireye saygı ve farklı kültürlere hoşgorüyü içeren politik ilkeler ve kültürel duruşlar da önemli" diyen Schröder, "Avrupa, İslam dünyası ile tarihi bir köprü kurma fırsatını elinde bulunduruyor" ifadesini kullandı. 
Schröder, Türkiye hakkındaki korkuların tamamen temelsiz olduğunun altını çizerek, "Türkiye'nin üyeliği ile Avrupa sınırları ötesinin de barış ve istikrara kavuşmasını umabiliriz" dedi. 
"Avrupa Ruhu" forumu, Avrupa'nın kültürel bağların güçlendirilmesi yoluyla birleştirilmesini amaçlıyor. Forumda, kültürlerarası yakınlaşmanın İslam dünyası ile iyi ilişkiler kurulması açısından iyi bir yöntem olup olmayacağı da tartışıldı. 
Aynı toplantıda söz alan Avrupa Birliği AB Komisyonu'nun yeni Başkanı Jose Manuel Barosso da, Avrupalıları ulusal sınırlar ötesini düşünmeye çağırarak, AB'nin sadece ekonomik bir birlik olmadığı gerçeğini akıllarından çıkarmamalarını istedi. Barosso, "Avrupalı kimliğimiz, farklı kimlikler çatışmasının üstesinden gelme gücümüzü temsil ediyor" diye konuştu. 


</TEXT>
</DOC>
