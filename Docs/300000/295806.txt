<DOC>
<DOCNO> 295806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun23.html </URL>
<DATE> 2004/12/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Aydınlardan Chirac'a AB mektubu 
</HEADLINE>
<TEXT>

     Fransa ve Türkiye'den bir grup aydın, Fransa Cumhurbaşkanı Jacques Chirac'a gönderdikleri mektupta, AB'nin Türkiye ile tam üyelik müzakerelerine başlamasına Paris'in tam destek vermesini talep etti. 
     Aralarında, Fransız ve Türk üniversitelerinde görevli öğretim üyeleri, araştırmacı, yazar ve sanatçıların yer aldığı grup, ''Türkiye ile tam üyelik müzakerelerinin gecikmeksizin ve AB Komisyonu önerisi temel alınarak başlaması'' konusunda Chirac'ın tam desteğini istedi. 
     ''Türkiye'nin AB üyeliğine karşı çıkanların stratejik vizyon sahibi olmadıkları ve dünyadaki gelişmeleri yakından algılamadıkları'' ifade edilen mektupta, ''Türkiye'nin üyeliğinin uzun süre alacak tarihi bir proje olduğu'' vurgulandı. 
     ''AB Komisyonu'nun Türkiye'nin Kopenhag kriterlerini yerine getirdiği yolunda görüş belirttiği'' hatırlatılan mektupta, ''Ankara'ya tam üyelik yerine başka bir seçenek sunulması ve yeni koşulların ortaya sürülmesinin kabul edilemez bir durum olduğu'' ifade edildi. 
     Mektuba imza atanların arasında, Paris Üniversitesi öğretim üyesi Stephane Yerasimos, Grenoble Üniversitesi öğretim üyesi Jean Marcou, İstanbul Üniversitesi öğretim üyesi Şirin Tekeli, müzisyen Hüseyin Sermet, Fransa Uluslararası İlişkiler Enstitüsü'nde CERI araştırmacı Semih Vaner, Türkiye'deki Fransız okulları mezunları tarafından kurulan derneğin başkanı Marc Büker yer alıyor. 
     
</TEXT>
</DOC>
