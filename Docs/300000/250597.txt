<DOC>
<DOCNO> 250597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo24.html </URL>
<DATE> 2004/06/24/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tomas Abraham Denizlispor'da... 
</HEADLINE>
<TEXT>

     Denizlispor, Çek Cumhuriyeti'nden 25 yaşındaki Tomas Abraham'ı renklerine bağladı. 
     Çek Cumhuriyeti 1. lig takımlarından Brno'dan transfer edilen ve 3 yıllık sözleşme imzalanan Abraham'ın orta sahada görev yaptığı, iki ayağını da iyi kullandığı belirtildi. 
     Kulüp binasında yapılan imza töreninde konuşan Profesyonel Futbol Şubesi Başkanı Turgut Dalaman, Tomas Abraham ile kadrolarını güçlendirdiklerini, anlaşma sağladıkları ve forvet mevkiinde oynayan diğer Çek futbolcunun gelecek hafta Denizli'ye geleceğini söyledi. 
     Dalaman, Bursa Merinosspor takımında oynayan Volkan ile de anlaşma sağladıklarını, bu futbolcunun da yarın imza atacağını bildirdi. 
     Brezilyalı Paulinho ile 26 Haziran Cumartesi günü bir görüşme daha yapacaklarını kaydeden Dalaman, ''Bu futbolcuyu önümüzdeki sezon kadromuzda düşünmüyoruz. Kendisi de kulüp arıyor. Sakaryaspor ile görüştüğünü duyuyoruz. Sözleşmesini feshettiğimizde, Polonyalı forvet oyuncusunu kadromuza katacağız'' dedi. 
     
     FUTBOLCULAR TOPLANDI 
     Öte yandan, Denizlispor'da tatil sona erdi. Bugün toplanan yeşil-siyahlı futbolcular, yarın SSK Bölge Hastanesi'nde sağlık kontrolünden geçecek, ilk çalışmayı da öğleden sonra Gençlik Spor İl Müdürlüğü'nün Cankurtaran Tesisleri'nde yapacaklar. 
     Denizlispor'un çalışmaları 3 Temmuz'a kadar burada sürecek ve 4 Temmuz'da Bolu'ya gidilecek. 
     
</TEXT>
</DOC>
