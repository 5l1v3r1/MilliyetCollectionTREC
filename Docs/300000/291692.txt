<DOC>
<DOCNO> 291692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun23.html </URL>
<DATE> 2004/11/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Schröder Ukrayna seçimlerinde büyük yolsuzluk var 
</HEADLINE>
<TEXT>

     Almanya Başbakanı Gerhard Schröder, Ukrayna'da pazar günü yapılan devlet başkanlığı seçiminin ikinci turunda geniş çaplı yolsuzluk yapıldığı yönünde Avrupa Güvenlik ve İşbirliği Teşkilatı AGİT gözlemcilerinin raporuna katıldığını açıkladı. 
     Schröder, ''AGİT gözlemcisinin tespitine yönelik hiçbir sorum yok'' dedi. 
     Rusya Devlet Başkanı Vladimir Putin'in ''yakın dostu'' olan Almanya Başbakanı, ''Rusya'nın demokrasiyi geliştirmek istediğini biliyoruz. Ama bu Ukrayna'da olanı biteni eleştiremeyeceğimiz anlamına gelmez'' dedi. 
     Schröder, Putin'in ''demokrat olduğuna kani olduğunu'' belirterek, Rus liderin Almanya Dışişleri Bakanlığı ve AB'nin Ukrayna ile ilgili görüşüne katıldığını görmekten memnuniyet duyduğunu belirtti. 
     Ukrayna'da devlet başkanlığı seçimini kazandığını ileri süren muhalefetin adayı Viktor Yuşçenko'nun müttefiklerini temsilen Milletvekili Mikola Tomenko, bugün başkent Kiev'de binlerce göstericinin önünde, ''Biz sadece devlet başkanı Leonid Kuçma'nın iktidarı Yuşçenko'ya barışla devretmesini görüşmeye hazırız'' demişti. 
     Tomenko, ''Rusya yanlısı Başbakan Viktor Yanukoviç ve etrafındaki insanlarla hiçbir görüşme yapmayacaklarını'' belirtmişti. 
     Devlet Başkanı Kuçma, dün gece bütün tarafları görüşmeye çağırmış, muhalefet de görüşmelere katılacağını bildirmişti. 
     Seçim Komisyonu resmi seçim sonuçlarını TSİ 16.00'da açıklayacağını duyurmuştu. 
     Seçim sonuçlarının resmen açıklanmasıyla polisin Kiev'de gösteri yapan muhaliflere yönelik hızlı ve sert müdahale yapabileceği bildirilmişti. 
     
</TEXT>
</DOC>
