<DOC>
<DOCNO> 251131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur29.html </URL>
<DATE> 2004/06/26/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Savaş "AB'ye giriş macerası, Türkiye'nin sonunu getirecektir" 
</HEADLINE>
<TEXT>

     Eski Yargıtay Cumhuriyet Başsavcısı Vural Savaş, ''Avrupa Birliği'ne giriş macerasının'' Türkiye'nin sonunu getireceğini savundu. 
     Atatürkçü Düşünce Derneği ADD Afyon Şubesi tarafından, Halk Eğitim Merkezi Konferans Salonu'nda düzenlenen ''Ekonomimiz Nasıl Çöktü, Nasıl Kurtulur '' konulu konferansta konuşan Savaş, ''AB'ye giriş macerasının'' Türkiye'nin sonunu getireceğini ileri sürdü. 
     Savaş, şunları söyledi 
     ''AB ülkeleri, her yıl eksi büyüme içerisinde. IMF politikalarının aynısı, Lozan Antlaşması'ndan sonra bize uygulandı. Her ülke, komşu ülkeleri ile iyi olmak zorundadır. Komşularıyla münasebetleri iyi olan ülkeler daima zenginleşir. Bizim birçok komşu ülkemiz var, ama onlarla kötü olmak için elimizden geleni yapıyoruz.'' Konferans sonrası basın mensuplarının ''NATO Zirvesi''ne ilişkin sorusunu da yanıtlayan Savaş, şu görüşleri dile getirdi 
     ''Göreceksiniz yakında Türkiye, komşularımız dahil bütün Müslüman ülkelere zarar verecek eylemlerin üssü haline gelecek. Bu da Türkiye'yi terörün hedefi haline getirecek. Bizi o eylemlere müdahale edemez hale getirecekler. Ortadoğu projesini sağlamak için bu toplantılar yapılıyor. Bu, Türkiye Cumhuriyeti'nin hem parçalanmasını hem de çöküşünü hızlandıracak, başka hiçbir olumlu sonuç vermeyecektir.'' 
     
</TEXT>
</DOC>
