<DOC>
<DOCNO> 289493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun42.html </URL>
<DATE> 2004/11/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hollanda Türkiye'nin AB üyeliğine din engel değil 
</HEADLINE>
<TEXT>

     Rahmi Gündüz AA 

Avrupa Birliği dönem başkanı Hollanda'nın Başbakanı Jan Peter Balkenende, ''Türkiye'nin AB üyeliği konusunda dinin engel teşkil etmediğini' bildirdi. 
     Avrupa Parlamentosu'nda konuşan Balkenende, din konusunun Türkiye'nin üyeliği konusunda engel teşkil etmeyeceğini, daha önce yine Strasbourg'da Avrupalı parlamenterler önünde açıkladığını hatırlattı ve bunu bugün özellikle bir kez daha tekrarlamak istediğini söyledi. 
     Ülkesinde son günlerde meydana gelen saldırılara atıfta bulunan Balkenende, ''Bizim Avrupa toplumumuz, farklı inançlara sahip insanların yan yana ve birlikte yaşamalarına imkan sağlıyor, ancak inançlar hiçbir şekilde, okullara, insanlara, cami veya kiliselere saldırı için gerekçe olamaz'' diye konuştu. 
     Balkenende, ''Avrupa genelinde bu konuda kesin, kararlı ve enerjik bir davranış sergilenmesi gerektiğini'' ifade etti. 
     Terörle mücadele konusunda AB ülkelerinin ortak hareket etmeleri gerektiğinin önemine değinen Balkenende, AB ülkelerine, son gelişmeler karşısında Hollanda'ya verdiği destekten dolayı teşekkür etti. 
     
</TEXT>
</DOC>
