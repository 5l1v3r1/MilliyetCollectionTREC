<DOC>
<DOCNO> 294280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/ekonomi/eko03.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yen ve euro'dan ortak müdahale beklentisi 
</HEADLINE>
<TEXT>


Avrupa ve Japonya'nın, dolardaki düşüşe ortak müdahale edebilecekleri yönündeki beklenti sürerken, dün 1.3383'e kadar çıkan parite bu haberlerle biraz gevşedi 

EKONOMİ SERVİSİ 

Doların düşüşü sürerken, Avrupa ve Japonya'dan ortak bir müdahale gelebileceği yönündeki beklentiler güçleniyor. Döviz kurlarından sorumlu Japonya Uluslararası Finans Merkezi Başkanı Hiroshi Watanabe, "Doların değer kazanması için Avrupa ile ortak hareket etmenin şartları oluştu" dedi. 
New York'ta önceki gün 1.3345 seviyesinden kapanan euro, aralıksız yükselişini dün de sürdürerek 1.3383 dolara kadar çıktı. Japonya ve Avrupa merkez bankalarının dolara ortak müdahaleye hazırlandığına yönelik haberlerle ise biraz gerileyerek 1.3360'lara indi. Keskin yükseliş trendinde euro, son iki ayda dolar karşısında yüzde 10 yükseldi. Tokyo döviz piyasasında da 101.83 yen düzeyine inerek Ocak 2000'den itibaren en düşük seviyesinden satılan dolar, iç talep yetersizliği nedeniyle ihracat ağırlıklı büyüyen Japonya ve Avrupa ekonomilerini ciddi şekilde tehdit etmeye başladı. 

Trichet'den sinyal yok 
Avrupa Merkez Bankası Başkanı Jean Claude Trichet ise dün yaptığı açıklamada, kurlardaki hareketlerden memnun olmadığını yinelerken, ortak müdahale yapılabileceğine ilişkin bir şey söylemedi. Japonya Maliye Bakanı Sadakazu Tanigaki de Avrupa ve Japonya'nın dolardaki değer kaybına yönelik olarak henüz ortak bir tavır içinde olmadıklarını ifade etti. 

Petrolde hızlı düşüş ABD'de ısınma yakıtı ve dizel içeren rafine ürün stoklarının 2.3 milyon varil artarak 117.9 milyon varile çıkması sonucunda petrol fiyatları düşüşe geçti. Fiyatların düşüşünde, artan stokların kışı mevsiminin petrolde kıtlığa sebep olacağı yolundaki endişeleri azaltmasının da etkili olduğu düşünülüyor. 
ABD'de petrol fiyatları önceki gün yüzde 7.4'lük değer kaybı ile varil başına 45.49 dolara kadar indi. Bu, Eylül 2001'den beri en büyük günlük düşüşü ifade ediyor. Petrol fiyatlarındaki gerileme dün de devam etti. ABD'de petrol fiyatları varil başına 44.48 dolara kadar geriledi. 
25 Ekim tarihinde ABD'de petrol fiyatları varil başına 55.67 dolara kadar çıkarak rekor kırmıştı. 


</TEXT>
</DOC>
