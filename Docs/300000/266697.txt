<DOC>
<DOCNO> 266697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/dunya/axdun01.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a çiftlik baskını 
</HEADLINE>
<TEXT>


ABD'de, Cumhuriyetçi bir grubun Demokrat başkan adayı Kerry'nin Vietnam sicilini karalayan kampanyasına tepki gösteren senatörler, Başkan Bush'tan kampanyayı kınamasını istediler 

YASEMİN ÇONGAR Washington 


ABD'de başkanlık yarışı başa baş sürerken, Demokrat aday John Kerry'nin Vietnam sicilini karalama amaçlı propaganda reklamları ve bir kitap, büyük tartışma yaratıyor. Kerry karşıtı kampanyayı yürüten grubun, Başkan George W. Bush'un seçim ekibiyle bağlantısı ve televizyon reklamlarının içerdiği maddi hatalar basın tarafından ortaya çıkarılınca, bu tartışma iyice kızıştı. 
Kampanyaya son verilmesini isteyen, hepsi de savaş gazisi 9 ABD'li senatör Başkan Bush'a yazdıkları mektupta, "Yandaşınız olan bu gruba, gerçeği yansıtmayan reklamlarını durdurma çağrısı yapın" dediler. 
Ancak eski Demokrat Senatör ve Vietnam Savaşı gazisi Max Cleland'ın mektubu Bush'a elden iletmek istemesi, olayı boyutlandırdı. 
Vietnam'da 2 bacağını ve bir kolunu kaybeden Cleland, mektupla birlikte, Teksas'taki çiftliğinde dinlenen Bush'un, tam anlamıyla kapısına dayandı. Görevlilerin kendisini içeri sokmayıp mektubu da teslim almayı reddetmesi üzerine, çiftliğin kapısında bir basın toplantısı düzenleyen Cleland, "Irak'taki rezaleti unutturmak isteyen Bush, yandaşları aracılığıyla, Kerry'nin Vietnam siciline çamur atıyor" dedi. 


</TEXT>
</DOC>
