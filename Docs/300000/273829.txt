<DOC>
<DOCNO> 273829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/spo01.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeyi gördüler 
</HEADLINE>
<TEXT>


Beşiktaş Yönetimi, İnönü Stadı'nda olağanüstü toplandı, güvenlik tedbirlerini tartıştı. Yönetici Adnan Demir, "Milliyet'in uyarılarını dikkatle değerlendirdik. Birçok konuyu yeniden gözden geçireceğiz" dedi 

BİLAL MEŞE 


Olaylar masaya kondu 
GALATASARAY derbisinde localarda meydana gelen silahlı baskın, kombine biletleri olanların maça girmemesi ve çıkan olaylar üzerine Beşiktaş Yönetimi olağanüstü toplandı. İkinci Başkan Murat Aksu, yöneticiler İlhan Durusoy, Adnan Demir, Hüseyin Yücel ve Bülent Deriş, dün İnönü Stadı'nda bir araya geldiler, gelişmeleri değerlendirdiler, alınacak önlemleri masaya yatırdılar. Yaklaşık iki saat süren toplantıda, güvenlik önlemleri yeniden gözden geçirildi. 

Her şey sil baştan 
İNÖNÜ Stadı'ndaki güvenlik önlemleri bundan böyle iki katına çıkarılacak, maç bitiminde seyircilerin sahaya girmesini engellemek amacıyla iki aşamalı güvenlik şeridi oluşturulacak. Kapalı tribünlerde bulunan locaların giriş kapıları değiştirilecek. VİP bölümü kontrol altında tutulacak. Rakip takımın korner atışlarını rahat kullanması için bu bölümlere de ekstra güvenlik çemberi konulacak. Bu arada güvenlik görevlileri, taraftara hoşgörülü davranmaları konusunda uyarıldı. 

'Sistemimiz çöktü' 
YÖNETİCİ Adnan Demir, bundan sonraki maçlar için gerekli önlemleri alacaklarını söyledi. Demir, "Milliyet'in bugünkü dünkü yayınındaki uyarıları dikkatle değerlendirdik. Pazar günü yaşanan kombine bilet olaylarının temelinde sistemin çöküşü yatıyor. Taraftarımız da Galatasaray maçı sonrası tam Fair - Play örneği gösterdi, bunu da taktir etmemek yanlış olur. Bizler yönetim olarak çok iyi niyetliyiz. Bir kez daha aynı olaylarının yaşanmasına izin vermeyeceğiz" dedi. 

Bosque sertleşti 

Hazırlıklar başladı 
BEŞİKTAŞ, Büyükşehir Belediye Ankaraspor maçının hazırlıklarına dün Nevzat Demir Tesisleri'nde başladı. Teknik Direktör Del Bosque, derbide oynayan oyunculara önce sahada kondisyon antrenmanı ve ayak tenisi maçı yaptırdı, diğer futbolcular ise salonda çalıştılar. Daha sonra takım halinde çift kale maça geçildi. 

Tartışma yaşandı 
İSPANYOL hoca idman boyunca öğrencilerine sert uyarılarda bulunurken, Juanfran ve Çağdaş'ın attığı şık golleri alkışladı. İdmana salonda çalışan Sergen, tedavisi süren Carew ve Cordoba katılmazken, baldırında ödem oluşan İbrahim Akın dinlendirildi. Çift kalede Tümer ile Juanfran arasında kısa süren bir tartışma yaşandı. 

Fişekler elde kaldı 

İNÖNÜ Stadı'nın yeniden açılması nedeniyle yönetimin hazırlattığı havai fişekler elde kaldı. Karşılaşma öncesi havanın aydınlık olması nedeniyle kutlamalar için doksan dakikanın sonunu beklemek isteyen yönetim, Galatasaray beraberliği nedeniyle bu planını işlerliğe koyamadı. Derbinin istenen sonuçla tamamlanamaması üzerine havai fişekler depoya kaldırıldı. 

Formalara ilgi azaldı 

SİYAH - Beyazlı takımın ligde bir türlü istikrarı sağlayamaması ve zirveden iyice uzaklaşması forma satışlarını da azalttı. Sezon başında adeta yok satan Carew ve Juanfran'ın formalarına eski ilginin kalmadığı belirtildi. Bu iki futbolcunun yarattığı hayal kırıklığı nedeniyle taraftarların sadece Sergen Yalçın'ın formalarını satın aldığı öğrenildi. 

Muhalefet ayaklandı 

Enuştekin bombaladı 
SON kongrede Fikret Orman'ın listesinde yeralan ancak seçim sonrası bu gruptan ayrılıp 2007 için başkan adaylığını açıklayan tek isim olan Burhan Enuştekin camiada olay yaratacak açıklamalarda bulundu. Kulübün büyük bir çöküntü içinde olduğunu belirten Enuştekin, "Saha sonuçları önemli değil. Bugün kötü olsa da, yarını iyiye çevirme şansı var. Ancak eski yönetimden beri kaynaklanan spor dışı gelişmeler yüzünden camiamız büyük bir yara aldı" dedi. 

'Yönetime talibiz' 
MEVCUT yönetimin artık bu olaylara "dur" demesi gerektiğini belirten Burhan Enuştekin, "Aksi taktirde iktidar olamazlar. İyileri desteklediğimiz gibi, kötüler karşısında da dimdik ayaktayız. Ben ve arkadaşlarım her türlü şartta, hem mevcut yönetime desteğe, hem de aynı görevi yapmaya talibiz. Fenerbahçe ve Galatasaray karşısında Beşiktaş'ın bilinçli olarak küçük düşürülmeye çalıştırılmasına asla izin vermeyeceğiz" ifadelerini kullandı. 

Carew belirsiz 

DERBİDE sağ üst adalesine darbe gelen ve MR'ı çekilen Beşiktaş'ın forvet oyuncusu Carew'in, hafta sonunda oynayıp oynamayacağı henüz netlik kazanmadı. Kulüp Doktoru Ayhan Optur, "Sağ üst adalesine aldığı darbe nedeniyle, baldırında geniş alana yayılan ödem oluştu" dedi. Optur ayrıca, ikinci yarıda sol kasığını zorlayan Sergen Yalçın'ın bugünden itibaren takımla birlikte çalışmalara katılacağını da sözlerine ekledi. 

'Şimdilik sevinsinler' 

KARTAL'IN yıldız oyuncusu Sergen Yalçın, "Galatasaray maçında sakatlanmayıp 90 dakikayı tamamlayabilseydim sonuç farklı olurdu" dedi. Tecrübeli futbolcu, "Rakibimizin beraberliğe nasıl sevindiğini herkes gördü. Şimdilik sevinsinler. Ama geçen yıl 11 puandan nasıl şampiyonluğu verdiysek, bu sezon da 10 puan geriden gelip zirveyi almasını biliriz. Bu asla mucize olmaz" ifadelerini kullandı. 


</TEXT>
</DOC>
