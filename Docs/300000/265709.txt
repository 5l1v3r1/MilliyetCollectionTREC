<DOC>
<DOCNO> 265709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko37.html </URL>
<DATE> 2004/08/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gönensin Enflasyon düştüğünde kredi kartı çok fazla kullanılmayacak 
</HEADLINE>
<TEXT>

     Garanti Bankası Genel Müdür Yardımcısı Turgay Gönensin, enflasyon düştüğü zaman kredi kartlarının da artık çok fazla kullanılmayacağını söyledi. 
     Gönensin, kredi kartlarının finans dünyasında olan ve bütün dünyanın kullandığı bir ürün olduğunu belirterek, ''Özellikle enflasyon yüksekse kredi kartları kullanılır. Enflasyonun düşük olduğu yerlerde, para çekmek için kullandığımız kartlar kredi kartı yerine geçer'' dedi. 
     Enflasyon düştüğü zaman kredi kartlarının da artık çok fazla kullanılmayacağını ifade eden Gönensin, ''Hiçbir banka buradan para kaybetmek istemez. Kredi kartlarını bankalar olarak dağıtıyoruz, aynı zamanda da bir riske giriyoruz. Çünkü o kişinin harcamalarını, o dükkanlara garanti ediyoruz'' diye konuştu. 
     Gönensin, kendilerinin ve hiçbir bankanın da kredi kartları konusunda gereksiz yere bir adım atmış olacağını düşünmediğini vurgulayarak, şöyle devam etti 
     ''Kredi kartları tüketici açısından çok dikkatli kullanılması gereken şeyler. Bazı kişilerin hayatlarını geliştirmek için bazı enstrümanlara ihtiyaçları var. Ülke ekonomisi ne kadar iyiye giderse, hayatınızı uzun vadeli kredilerle düzeltirsiniz. Bu dünyanın her yerinde böyledir. Dünyanın hiçbir yerinde kimse evini cebinden nakit çıkartıp almaz. Arabanızı bile 5 yıl vadeli kredilerle alırsınız.'' Kredilerin tüketicinin vazgeçilmez bir parçası olduğuna dikkati çeken Gönensin, ''Ancak, kredilerin çok dikkatli kullanılması gerekir. Kredi cepteki parayla aynı şey demektir. Bu durumu gündemdeki kadar da abartılacak konu olarak görmüyorum. Müşteriler kartlarını dikkatli kullansınlar. Bu parayı sonuçta ödeyecekler'' dedi. 
     
</TEXT>
</DOC>
