<DOC>
<DOCNO> 285950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/spo15.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Cihan Haspolatlı Milli Takım'da 

AY - Yıldızlı ekibimizin Dünya Kupası Grup Elemeleri'nde 17 Kasım'da İstanbul'da oynayacağı Ukrayna maçının aday kadrosu bugün açıklanacak. Teknik Direktör Ersun Yanal'ın, Galatasaray'da başarılı bir grafik çizen Cihan'ı kampa davet edeceği, Beşiktaşlı İbrahim Üzülmez'in ise kadroda yer almayacağı bildirildi. 

Sakaryaspor'a Alman talip 

YÖNETİMİN istifasının ardından hareketli günler geçiren Sakaryaspor A.Ş.'ye Almanya'dan talep geldi. Bir firmanın yaklaşık 5 milyon dolar değerindeki yüzde 51 hisseyi alıp, 20 milyon dolarlık bütçe ile takımı ayağa kaldıracağını belirten kulüp avukatlarından İsmail Gürses, "Şu anda teminat mektubunu bekliyoruz" dedi. 

Ağır fatura 

PFDK sahaya yabancı madde atılması ve çirkin tezahürat nedeniyle kulüplere ceza yağdırdı. Trabzon'a 6, Beşiktaş'a 3.5, Ankaragücü'ne 2.5, Fenerbahçe'ye 2.5, Malatya'ya 5, Diyarbakır'a da 1.5 milyar lira para cezası verdi. Ayrıca 2. Lig'den Ordu ile 3. Lig'den Çubukspor'un sahaları birer maç kapatıldı. 

Yağar'a engel yok 

BEDENSEL Engelliler Spor Federasyonu başkanlığına aday olan Bülent Yağar, Ceylan Otel'de bir basın toplantısı düzenleyerek hedeflerini açıkladı. Sanat ve spor camiasından Rıdvan Dilmen, Selami Şahin ve Hakan Altun gibi ünlü isimlerin de katıldığı gecede Yağar, "12 yıl tekerlekli sandalye basketbolu oynadım. Bu işin mutfağından geldim" dedi. 



</TEXT>
</DOC>
