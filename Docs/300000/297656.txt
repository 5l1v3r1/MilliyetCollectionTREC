<DOC>
<DOCNO> 297656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur11.html </URL>
<DATE> 2004/12/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Meclis Genel Kurulu eylemcileri serbest bırakıldı 
</HEADLINE>
<TEXT>

     Ceza ve Güvenlik Tedbirlerinin İnfazı Yasa Tasarısı'nın görüşmeleri sırasında Meclis Genel Kurulu'nda slogan atan ve pankart açmaya çalışan 3 kişi, savcılıkça serbest bırakıldı. 
     TBMM Genel Kurul Dinleyicileri Locası'nda dün gerçekleştirdikleri eylem sonrasında gözaltına alınan ve Ankara Emniyet Müdürlüğü'ndeki sorguları tamamlanan H.K. 17 , Barış Başak 25 ve Hasret Tusun 20 , bugün Ankara Adalet Sarayı'na getirildi. 
     Adli Tıp'ta sağlık kontrolünden geçirilen eylemcilerden H.K, Çocuk Bürosu'na, Barış Başak ve Hasret Tusun ise Basın Savcılığı'na çıkarıldı. 
     Savcılık, 3 eylemciyi serbest bıraktı. 
     Savcılıkça serbest bırakılan 3 kişi, TBMM'de dün, ''Avrupa ulusundanım, Türkiye ulusundanım, Türküm, Lazım, Çerkezim. Demokratik çözüm için çift taraflı ateşkes istiyorum. Barış İçin Gençlik Girişimi'' yazılı pankart açmaya çalışmıştı. 
     
</TEXT>
</DOC>
