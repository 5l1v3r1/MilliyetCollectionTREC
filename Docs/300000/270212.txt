<DOC>
<DOCNO> 270212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas18.html </URL>
<DATE> 2004/09/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erol Büyükburç "Ölen kızım Ajlan için beste yapacağım" 
</HEADLINE>
<TEXT>

     Türk Hafif Müziği'nin ünlü isimlerinden Erol Büyükburç, trafik kazasında ölen kızı Ajlan Büyükburç için beste yapacağını söyledi. 
     Erol Büyükburç, eşi Ute Büyükburç ile Megahit 2004 Uluslararası Akdeniz Şarkı Yarışması için geldiği Fethiye'de, basın mensuplarıyla sohbet etti. 
     Büyükburç, kendisi gibi şarkı söyleyen kızı Ajlan Büyükburç'un Fethiye'de geçirdiği trafik kazasında hayatını kaybettiğini hatırlatarak, şunları söyledi 
     ''Kaza, hayatımın en acı, kara noktasıdır. Bu nedenle kalp hastası da oldum. Yavrumun acısını unutmam mümkün değil. Kızım için üzülmemin durması söz konusu bile olamaz. Her zaman içimde yaşıyor. Ben onu öldü kabul etmiyorum. Yüce Tanrım, onu seviyor ve okşuyor. Kızım için bir beste yapacağım. Mezarı başında bu şarkıyı çaldırmak istiyorum.'' TV kanallarının düzenlediği pop müzik yarışmalarına da değinen Büyükburç, katılımcı gençlerin psikolojik sorunlar yaşadığını öne sürdü. 
     
</TEXT>
</DOC>
