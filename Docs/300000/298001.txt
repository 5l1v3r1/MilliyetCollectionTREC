<DOC>
<DOCNO> 298001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur29.html </URL>
<DATE> 2004/12/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Film galasında yangının başladığı dekoru yapan 2 kişi gözaltında 
</HEADLINE>
<TEXT>

     ''Büyü'' adlı filmin galası sırasında Dolmabahçe'deki G-MALL Kültür ve Alışveriş Merkezi'nde yangının başladığı dekoru yapan 2 kişi gözaltına alındı. 
     AA muhabirinin aldığı bilgiye göre, Şişli Cumhuriyet Savcısı Mecit Ceylan, olayla ilgili, ''gerekli tedbirleri almayarak yangına sebebiyet vermek'' suçu yönünden soruşturma başlattı. 
     Soruşturma kapsamında güvenlik kamerası görüntülerini inceleyen Savcı Ceylan, yangının, dekorda kullanılan mumdan kaynaklandığını tespit etti. 
     Savcılığın talimatıyla harekete geçen polis, organizasyon şirketi adına dekoru hazırladıkları belirtilen 2 kişiyi gözaltına aldı. 
     Şişli Polis Merkezi'nde tutulan bu kişilerin, haklarındaki gerekli işlemlerin tamamlanmasından sonra savcılığa sevk edilecekleri öğrenildi. 

     
</TEXT>
</DOC>
