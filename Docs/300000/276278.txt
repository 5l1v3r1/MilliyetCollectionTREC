<DOC>
<DOCNO> 276278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo24.html </URL>
<DATE> 2004/09/30/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Beşiktaş, UEFA'nın ilk kez düzenlediği grup maçına hak kazandı 
</HEADLINE>
<TEXT>

     Norveç'in Bodo Glimt takımını 1-1'in rövanşında İstanbul'da 1-0 yenerek turu geçen Beşiktaş, UEFA'nın ilk kez düzenlediği ''UEFA Ligi''ne girmeyi başardı. 
     UEFA Kupası'nın yeni formatına göre 1. turu geçen takımlar, bu sezon ilk kez grup maçları oynayacak. 40 takımın 5'erli 8 grupta mücadele edeceği bu turda her takım 2'si içerde, 2'si dışarda olmak üzere 4 maç oynayacak. Gruplarında ilk 3'e giren 24 ekip, Avrupa Şampiyonlar Ligi'nde gruplarında 3. olarak gelecek 8 takımla birlikte 3. turda eşleşerek, 16 ve 24 Şubat tarihlerinde eleme oynayacak. 
     Bundan sonraki turlarda da çift maçlı eleminasyon sisteminin uygulanacağı kupada final maçı, 18 Mayıs'ta Portekiz'in başkenti Lizbon'da yapılacak. 
     ''UEFA Ligi''nde grup maçlarının kuraları, 5 Ekim Salı günü UEFA'nın Nyon'daki merkezinde TSİ 13.00'de çekilecek. 
     
     İLK KEZ NORVEÇ TAKIMINI ELEDİ 
     Beşiktaş, UEFA Kupası 1. turunda 1-1'in rövanşında İstanbul'da Bodo Glimt'i 1-0 yenerek elerken, tarihinde ilk kez Avrupa kupalarında bir Norveç takımını saf dışı bırakmış oldu. 
     Siyah-beyazlılar, Norveç takımlarıyla daha önce Avrupa kupalarında iki kez eşleşmiş, ikisinde de elenmişti. 
     ''Kara Kartallar'', 1995-96 sezonunda Avrupa Şampiyonlar Ligi ön eleme turunda Rosenborg takımına ilk maçta 3-0 yenilirken, rövanşta 3-1'lik galibiyet turu getirmeye yetmedi. 1998-99 sezonunda ise Avrupa Kupa Galipleri Kupası 2. turunda, yeni transferi John Carew'in formasını giydiği Valerenga ile eşleşen Beşiktaş, deplasmanda 1-0 yenildiği maçın rövanşında BJK İnönü Stadı'nda 3-0 öne geçmesine rağmen, kalesinde üst üste gördüğü 3 golle maçı berabere tamamlamış ve kupaya veda etmişti. 
     
     185 GÜNLÜK HASRET BİTTİ 
     Beşiktaş, evindeki 185 günlük galibiyet hasretine Bodo Glimt maçıyla son verdi. 
     Siyah-beyazlılar, BJK İnönü Stadı'nda yaklaşık 6 ay sonra taraftarlarını sevindirdi. 
     Ligde 2003-2004 sezonunun 27. haftasında, 27 Mart 2004'te Gaziantepspor'u 4-1 yenen ''Kara Kartallar'', daha sonra Dolmabahçe'de oynadığı resmi maçlarda Gençlerbirliği ile 2-2 berabere kalmış, Fenerbahçe'ye 3-1, Akçaabat Sebatspor'a da 2-0 yenilmişti. 
     Beşiktaş, bu sezon ise yenilenen stadında oynadığı ilk maçta ezeli rakibi Galatasaray ile 0-0 berabere kalmış, Büyükşehir Belediyesi Ankaraspor'a 3-2 yenilmişti. 
     
     NOTLAR 
     - Karşılaşmanın ilk yarısında Numaralı Tribün'de maçı ayakta izleyen bir grupla, oturarak izleyenler arasında gerginlik yaşandı. 
     Tartışmaların büyümesi üzerine kulüp ikinci başkanı Murat Aksu, maç oynanırken saha içine inerek, taraftarlar arasındaki anlaşmazlığı sonuçlandırdı - Maçın ilk yarısında kapalı tribünde bir grup taraftar meşale yaktı. Meşalelerden birinin saha içine atılmasına diğer taraftarlar büyük tepki gösterdi. Bu sırada, yakılan meşaleler nedeniyle yaralanan bir taraftar tedavi altına alındı. 
     - Beşiktaş'ın, ilk yarının son dakikasında İbrahim Üzülmez ile bulduğu golün ardından, siyah-beyazlı futbolcular büyük sevinç yaşadı. Gol sevinci sırasında Bodo Glimt'in oyunu erken başlatarak ani atağa kalkmasını, santra yapılmadan rakip yarı alana geçen Tayfun ve Ahmet Yıldırım önledi. 
     - Beşiktaş'ın, özellikle ikinci yarıda Sergen ve Tümer'in oyuna girmesiyle sergilediği futbolu ayakta alkışlayan Beşiktaşlı taraftarlar, ''Hep böyle oynayın canımızı verelim'' diye tempo tuttu. 
     - Beşiktaşlı taraftarlar, ligde başarısız bir performans sergileyen takımlarına büyük destek verirken, dakikalarca susmayarak tezahüratlarda bulundular. 
     - Karşılaşmanın son anlarında taraftarların tezahüratlarına, sıkıntılı günler geçiren yöneticilerin de alkışlarla tempo tuttukları görüldü. Başkan Yıldırım Demirören ve yöneticiler, maç sonrasında birbirlerini kutladılar. 
     - Beşiktaşlı taraftarlar maçın son anlarında, Büyükşehir Belediyesi Ankaraspor yenilgisinin ardından gönderilmesi gündeme gelen İspanyol teknik adam Vicente Del Bosque lehine sevgi gösterilerinde bulundu. 
     - Maç bitiminde soyunma odasına giden Beşiktaşlı futbolcular, taraftarların ısrarlı isteği üzerine yaklaşık 10 dakika sonra İspanyol teknik adam ile birlikte tekrar sahaya dönerek, taraftarların sevgi gösterilerine karşılık verdi. Bu arada, taraftarlarla futbolcular karşılıklı tezahürat yaptı. 
     
</TEXT>
</DOC>
