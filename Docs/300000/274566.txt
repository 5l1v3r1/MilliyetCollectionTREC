<DOC>
<DOCNO> 274566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko35.html </URL>
<DATE> 2004/09/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
TOKİ, Adıyaman'a 600 toplu konut yapacak... 
</HEADLINE>
<TEXT>

     Başbakanlık Toplu Konut İdaresi TOKİ Genel Başkan Yardımcısı Ercan Tıraş, 41 ilde 55 bin toplu konutun inşaatına başladıklarını belirterek, ''Önümüzdeki ay, 35 bin konutun daha inşaatına başlayarak sayıyı 90 bine çıkaracağız. Hedefimiz, 2004 yılında bu sayıyı 100 bine çıkarabilmek'' dedi. 
     Tıraş, Adıyaman Belediye Başkanı M. Necip Büyükaslan'ı makamında ziyaret ederek, Adıyaman'da bu yıl inşaatına başlanacak olan 600 konut yapımı ile ilgili olarak bir süre görüştü. Ziyarette Adıyaman Valisi Hikmet Tan da hazır bulundu. 
     Adıyaman'da konut sorununa çözüm bulmak için yoğun bir çalışma içinde olduklarını, daha önce Van'da başlatılan 1688 konutluk inşaatın bitmek üzere olduğunu hatırlatan Tıraş, şöyle konuştu 
     ''Daha önce Van'da görev yapan valimiz Hikmet Tan ile 1688 konutluk bir proje gerçekleştirdik. Bu konutların kaba inşaatları bitti ve şu anda ince işleri yapılıyor. Şimdi, bu projenin bir benzerini Adıyaman'da da gerçekleştirmek için çalışmalara başlamış bulunuyoruz. Burada, 4 noktada aynı anda şantiyemizi kuracağız. 
     Adıyaman'a özel bir durum nedeniyle geldim. Toplu konut yapımı için Adıyaman'da, Besni, Gölbaşı ve Kahta ilçelerinde arazi çalışmalarımız devam ediyor. Belediye Başkanımız öncelikle arazilerin harita çalışmalarını tamamlayacak, daha sonra da 40 günlük bir süre içinde ihale işlemlerine başlayıp, 70 günlük bir süre içinde de konutların temelini atacağız.'' Adıyaman Valisi Hikmet Tan ise toplum konut yapımının çok önemli olduğuna dikkat çekerek, ''Bu, ani bir ziyaret oldu. Amaç, Adıyaman'a yapılması hedeflenen 600 toplu konut için arazi sağlanması. Valilik olarak bu konuda, üzerimize düşeni yapacağız. Biz, toplu konut yapımı konusunda oldukça tecrübeliyiz. Van'da 1688 konutun inşaatını başlattık, şimdi bitme aşamasında. Adıyaman için de bu fırsatı değerlendireceğiz, süraatle inşaatın başlamasını sağlayacağız'' diye konuştu. 
     Ziyaret sonrasında, TOKİ Genel Başkan Yardımcısı Ercan Tıraş, Adıyaman Valisi Hikmet Tan ve Adıyaman Belediye Başkanı M. Necip Büyükaslan, Adıyaman'da konutların yapılması düşünülen Esentepe Mahallesi'ndeki hazine arazisinde incelemelerde bulundular. 
     
</TEXT>
</DOC>
