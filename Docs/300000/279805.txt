<DOC>
<DOCNO> 279805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur13.html </URL>
<DATE> 2004/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tilkinin ısırdığı genç, kuduzdan öldü 
</HEADLINE>
<TEXT>

     DHA 

AĞRI'nın Patnos İlçesi'ne bağlı Kazanbeyli Köyü'nde yaklaşık 1.5 ay önce tilki tarafından elinden ısırılan 17 yaşındaki Adem Akbulak kudurarak yaşamını yitirdi. Romatizmaya iyi geldiğine inanarak aynı tilkinin etini yiyen 20 kişiye aşı uygulanmaya başlandı. 
     Geçen ağustos ayı sonunda yayladaki ot yığınları arasına saklanan tilkiyi yakalayan Adem Akbulak, kucaklayıp yayla evine götürmek isterken elinden ısırıldı. Yayladaki bir grup vatandaş, yörede tilki etinin romatizmaya iyi geldiği inanışına uyarak Akbulak'ın yakaladığı tilkiyi kesip etini kazanda pişirdi. Tilki etini yayladaki 3 aileye mensup yaklaşık 20 kişi yedi. 
     
     BATIL İNANIŞ ÖLDÜRDÜ 
     Bu arada elinden ısırılan ancak, bunu önemsemeyen Adem Akbulak'ta geçen hafta kuduz belirtileri görüldü. Bunun üzerine Patnos Devlet Hastanesi'ne götürülen Akbulak Van Yüzüncü Yıl Üniversitesi Tıp Fakültesi Araştırma Hastanesi'ne kaldırıldı. Kuduz teşhisi konulan ancak tedavisinde geç kalınan Akbulak geçen cumartesi günü öldü. 
     Adem Akbulak'ın kuduzdan ölmesi üzerine Ağrı İl Sağlık Müdürlüğü Kazanbeyli Köyü'ne bir ekip gönderdi. 20 kadar köylü, tilki etinin romatizmaya iyi geldiği inanışı üzerine Akbulak'ın yakaladığı tilkinin etini pişirip yediklerini itiraf etti. Bu itiraf sağlık görevlilerini dehşete düşürdü. Aralarında Akbulak'ın aile fertlerinin de bulunduğu tilki eti yiyen 20 kişiye kuduz aşısı uygulanmaya başlandı. 
     
     KAYMAKAMIN AÇIKLAMASI 
     Patnos Kaymakamı Mehmet Öz, "Yayladaki vatandaşlar, ölen gencin yakaladığı tilkiyi, romatizmaya iyi geldiği gerekçesiyle pişirip yiyorlar. Tilkinin ısırdığı gencin 45 günlük kuluçka döneminin ardından fenalaşıp kuduzdan ölmesi üzerine köyde gerekli önlemleri aldık. Ancak köyü karantinaya almaya gerek görmedik. Tilki etini pişirip yiyenlere de kuduz aşısı uygulamaya başladık'' diye konuştu. 
     Atatürk Üniversitesi Tıp Fakültesi Aziziye Araştırma Hastanesi Enfeksiyon Hastalıkları Anabilim Dalı Başkanı Prof. Dr. Mehmet Parlak, kuduz bir hayvanın etinin pişirilerek yenilmesiyle hastalığın geçmeyeceğini belirtti. Prof. Dr. Parlak, "Kuduz bir hayvan insanı kafasına yakın bir bölgeden ısırırsa hastalık daha çabuk yaygınlaşır. Hayvanın vahşi olması ve salyasının akması süreyi daha çabuk yaygınlaştırır. Kuduz aşısı hayvanın ısırmasıyla aynı gün yapılmalıdır. Daha sonra yapılan aşılar yüzde yüz koruma sağlamaz'' dedi. 
     
</TEXT>
</DOC>
