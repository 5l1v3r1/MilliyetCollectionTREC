<DOC>
<DOCNO> 259565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy11.html </URL>
<DATE> 2004/07/31/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Baykal Sağın bütün türleri denendi bir de sosyal demokrasiyi deneyelim 
</HEADLINE>
<TEXT>

     CHP Genel Başkanı Deniz Baykal, ''Türkiye'de sağın bütün türleri denendi, bir de sosyal demokrasiyi deneyelim'' dedi. 
     Deniz Baykal, İskenderun İlçesi'ne bağlı Nardüzü, Antakya'ya bağlı Serinyol, Kuzeytepe, Odabaşı ve Ekinci Belde Belediye başkanlıklarını ziyaret etti. Beldelerin sorunları hakkında bilgi alan Baykal, Yerel Yönetimler Yasası'yla bazı kamu hizmetlerinin parçalandığını söyledi. 
     Baykal, bazı belde belediyelerinin kapatılacak olmasının yanlış bir adım olduğunu savunarak, ''Buraları kapatıp, kent belediyelerine bağlayalım demek haklı bir iş değildir. Çünkü kent belediyelerinin zaten sorunları çözümlenmemiş. Belediyecilik zor günler yaşıyor. Hizmetler yeterli olmaktan çıktı. Bir de civardaki belde belediyelerini bağlarsanız sorunlar çözülmez. Bırakın kendileri sorunlarını çözsün'' şeklinde konuştu. 
     İktidarın iki yıldır işbaşında olmasına karşın gelinen tablonun ortada olduğunu, çiftçilerin, memurun, işçinin, belediyelerin sorunlarının çözümlenmediğini iddia eden Baykal, şunları kaydetti 
     ''Türkiye'nin borçları artmış. İhracatın ithalatı karşılama oranı düşüyor. Borç yiyoruz. Geçtiğimiz yıllarda Türkiye niye krize girdi Borç yüzünden. Şimdi de aynısı yapılıyor. İki yıl sonunda vatandaş iktidar hakkında hükmünü vermeye başladı.'' Baykal, vatandaşın iyi niyetle inanıp, bir de bunu deneyelim diyerek hükümeti son seçimlerde iktidara getirdiğini ifade ederek, şöyle devam etti 
     ''Biz CHP olarak yıllardır siyasetteyiz ama tam olarak iktidara gelmedik. Yeni dönemde denenmesi gereken şu an CHP yönetiminde olan kadrolardır. Türkiye'de sosyal demokrasinin denenmesi lazım. Sosyal demokrasi Avrupa'da denendi. Avrupa, böylelikle Avrupa oldu. Türkiye'de sağın bütün türleri denendi, bir de sosyal demokrasiyi deneyelim.'' İktidarın başlattığı duble yol çalışmalarının ''astarının yüzünden pahalı'' olduğunu ileri süren Baykal, ''Ucuza ihale ediyoruz dediler. Ardından bir sürü istekler geldi. Duble yollar yağmurda, karda delik deşik oldu. Yeniden ihaleler yapıldı. Her şey böyle yönetiliyor. Millet de vergisini ödeyemez hale geldi'' diye konuştu. 
     Baykal'ın Hatay gezisine, TBMM Başkan Vekili Yılmaz Ateş, Genel Sekreter Yardımcısı Mehmet Sevigen ile bazı Hatay ve Adana milletvekilleri de katıldı. 
     
</TEXT>
</DOC>
