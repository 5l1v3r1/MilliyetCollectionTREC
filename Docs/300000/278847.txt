<DOC>
<DOCNO> 278847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/bila.html </URL>
<DATE> 2004/10/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Aytaç Yalman'ın açıklaması 
</HEADLINE>
<TEXT>


Eski Kara Kuvvetleri Komutanı emekli Orgeneral Aytaç Yalman, adının Sedat Peker'le yan yana getirilmesine tepkili. 
Yalman'ın komutanlığı döneminde, karargahından bazı subayların Sedat Peker veya adamlarıyla telefonla konuştuğuna ilişkin haberler Aytaç Paşa'yı üzmüş. 
Aytaç Paşa, dün aradı ve bu haberlerin kasıtlı yapıldığını, hayat boyu ilgisi ve ilişkisi olmadığı bu tip şahıslarla isminin yan yana getirilerek kendisinin ve TSK'nın yıpratılmaya çalışıldığını belirtti. 
Aytaç Paşa, tepkisini şöyle dile getirdi 
"Benim ismim, Sedat Peker gibi bir şahısla nasıl yan yana getirilir Ben komutanlık görevlerim boyunca teröristlerle, mafyayla, yolsuzluklarla mücadele etmiş biriyim. Bu tür şahıslarla benim bir ilişkim olamaz, yanıma bile yaklaşamazlar. Benim emir subayımın ve özel kalem müdürümün telefon teması kurdukları iddia edilerek ama benim adım öne çıkarılarak haberler yapılıyor. Bunlara çok üzüldüm. Bu ülke, bu halk beni tanır. Bu tür insanların benim uzağımdan bile geçemeyeceklerini bilirler. Bu nedenle ben bu işte bir kasıt olduğunu düşünüyorum." 
Aytaç Paşa, komutanlığı döneminde emir subaylığını yapan subayın, halen Genelkurmay İkinci Başkanı'nın emir subayı olduğunu özel kalem müdürlüğünü yapan subayın da bugünkü Kara Kuvvetleri Komutanı'nın özel kalem müdürlüğü görevini yürüttüğünü kaydetti. İkisini de yakından tanıdığını belirterek, şöyle dedi 
"Ben bu iki karargah subayımın da bu tür bir ilişki içinde olacaklarını sanmıyorum. Kendilerini iyi tanırım. Böyle bir temas içinde olamazlar. Benim emrimde yüzlerce subay çalıştı. Tabii her birini tek tek tanıyamam ama emir subayımı ve özel kalem müdürümü tanırım. Böyle bir ilişki içinde olacaklarını hiç tahmin etmem. Eğer birileri kendilerini benim emir subayım veya özel kalem müdürüm gibi tanıtarak temaslar kurmuşlarsa, onu bilemem. Yakın çalışma çevrem dışında birileri birtakım temaslar içinde ise, onun bana veya karargahıma mal edilmesi de kasıtlı bir tutum olur. Benim bu tür insanlarla hayatım boyunca ilişkim olmadı." 
Aytaç Paşa, dönem dönem kendisine dönük kampanyalar yürütüldüğünü, yaptığı çalışmalar ve operasyonlar nedeniyle yıpratılmaya çalışıldığını da anımsatarak, üzüntüsünü şöyle dile getirdi 
"Benim Türk Silahlı Kuvvetleri'ndeki hizmetim yarım asra yakındır. Bu uzun yıllar boyunca her zaman ülkemi ve milletimi ön planda tutarak, aldığım her görevi layıkıyla yapmaya çalıştım. Bu süre sonunda alnımın akıyla ve vicdanım rahat bir şekilde bu kutsal ocaktan emekliye ayrıldım. Kalan ömrüm de yine ülkemin ve milletimin hizmetine adanmıştır. Beni karalamaya çalışanların dahi bunu bildiklerinden eminim." 
Yalman, şöyle devam etti 
"Bu tür karalama kampanyalarıyla şahsım ve karargahım hakkında halkın kafasında soru işaretleri oluşturmaya çalıştıkları açık. Ama belirttiğim gibi hizmetlerim ortadadır. Ülkem ve milletim beni tanır." 
Aytaç Paşa, iddiaların soruşturma sonucunda açıklığa kavuşacağını, kendisinin de gerekirse yasal yollara başvuracağını vurguladı. 



</TEXT>
</DOC>
