<DOC>
<DOCNO> 251453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonsiy05.html </URL>
<DATE> 2004/06/28/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Irak'ta yönetimin devredilmesinden Türkiye memnun 
</HEADLINE>
<TEXT>

     Dışişleri Bakanlığı, Türkiye'nin Irak'ta işgalin sona ermesini ve Irak halkının geleceğini kendi eline almış olmasını memnuniyetle karşıladığını bildirdi. 
     Bakanlıktan yapılan açıklamada, Irak geçici hükümetinin bugün koalisyon geçici yönetiminden egemenliği devraldığı, böylece işgal döneminin sona erdiği ve geçici hükümetin Irak'ta sorumluluk ve yetkiyi üstlendiği kaydedildi. 
     Açıklamada, ''Türkiye'nin, Irak geçici hükümetinin barış, huzur ve istikrar içinde bütünlük ve birliği güçlenmiş, demokratik ve müreffeh bir Irak'ın vücut bulması yolunda atacağı bütün olumlu adımları destekleyeceği, bu süreçte Irak halkına yardımcı olacağı'' belirtildi. 
     Gerek Irak, gerekse bölge ülkeleri ve uluslararası toplum için umut vaat eden yeni bir dönemin başladığı kaydedilen açıklamada, ''Bu dönemi hedefine ulaştırmak da öncelikle Iraklıların görevidir'' denildi. 
     Geçici hükümetin yüklü bir gündemle karşı karşıya bulunduğuna işaret edilirken, açıklamada şunlar belirtildi 
     ''Irak'ta huzur, istikrar ve güvenliğin tesisi, halkın yaşam koşullarının iyileştirilmesi, siyasi geçiş sürecinin belirlenen takvime göre demokratik ve katılımcı bir biçimde işletilmesi ve sürecin genel seçimlerin düzenlenmesi ve Irak halkının tamamının iradesini yansıtacak Ulusal Meclis ve Geçiş Hükümeti'nin işbaşına gelmesiyle sonuçlanmasının sağlanması bu gündemin temel maddelerini oluşturmaktadır. Geçici hükümetin bu yolda üstlendiği yetki ve sorumlulukları Irak halkının ve uluslararası toplumun beklentileri uyarınca yerine getirebilmesi en içten dileğimizdir.'' 
     
</TEXT>
</DOC>
