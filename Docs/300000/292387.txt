<DOC>
<DOCNO> 292387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy10.html </URL>
<DATE> 2004/11/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İhlal iddiaları, Yunan tarafının ''İlerleme Raporu Oyunu'' 
</HEADLINE>
<TEXT>

     BARKIN ŞIK, UTKU ÇAKIRÖZER Ankara 

Yunan Hükümeti'nin son dönemde hava sahasının Türk uçaklarınca ihlal edildiği yönündeki ısrarlı iddialarının perde arkasından, 6 Ekim İlerleme Raporu çıktı. 
     Diplomatik kaynaklar, Ege sorununun çözümüne yol haritası oluşturmak için yapılan istikşafi keşif amaçlı görüşmelerde gelinen noktanın AB 17 Aralık Zirvesi'nde gözden geçirileceğini, AB İlerleme Raporu'nda konuyla ilgili hiçbir olumsuz unsura yer verilmemesinin ise Yunan tarafında rahatsızlık uyandırdığını kaydettiler. 
     Yunanistan'ın 1981'de tek taraflı olarak hava sahasını 10 mile çıkarması ve kıta sahanlığı nedeniyle yaşanan Türk - Yunan gerginliği son dönemde yeniden tırmanışa geçti. 2 yıldan bu yana sorunun çözümüne yol haritası oluşturmak amacıyla gerçekleştirilen istikşafi görüşmelerde gelinen nokta ise 17 Aralık Zirvesi'nde ele alınacak. 6 Ekim İlerleme Raporu'nda konuyla ilgili olarak şu ifadeye yer verildi 
     "2002'de başlatılan istikşafi görüşmeler çerçevesinde her iki ülke arasında müsteşarlar düzeyinde 26 toplantı düzenlenmiştir. Avrupa - Devlet ve Hükümet Başkanları - Konseyi'nin Aralık 1999'da Helsinki'de aldığı kararlar uyarınca aralık ayında yapılacak Avrupa Konseyi toplantısında durum gözden geçirilecektir." 
     
     Türkiye'nin iyi niyeti raporda 

     İlerleme Raporu'nun "Ortak Dış ve Güvenlik Politikası" başlıklı bölümünde ise Türkiye'nin iyi niyeti rapora girdi. Raporda, "Türkiye ve Yunanistan, 2004 Atina Olimpiyat Oyunları'na hazırlanırken, güvenlik ve lojistik düzenlemelerinde işbirliği yapmışlardır. Türkiye, olimpiyat oyunları nedeniyle 2004 yazında Ege'de planlanan tüm ulusal askeri tatbikatlarını tek taraflı iptal etmiştir" denildi. 
     
     Yunanlılar rahatsız 

     Diplomatik kaynaklar, AB İlerleme Raporu'nda Ege Sorunu'na ilişkin olumsuz hiçbir ifadeye yer verilmemesinin ve Türk tarafı lehine tespitlerin bulunmasının Yunan tarafından rahatsızlık uyandırdığını kaydettiler. Kaynaklar, bu nedenden dolayı Yunanlıların 17 Aralık öncesi Ege'de ihlal iddialarına ağırlık verdiğini belirttiler. 
     
     Görüşmeler durdu 

     Taraflar arasında sürdürülen istikşafi görüşmeler ise bir aydır yapılmıyor. Tarafların düzenli ve sürekli olarak gerçekleştirdiği görüşmelerin bir aydır yapılamamasına Türk tarafı, heyet başkanı Büyükelçi Uğur Ziyal'in görev değişikliğini gösterdi. Taraflar, istikşafi görüşmeler için ayda en az bir kez bir araya geliyordu. Yunanlılar ile yeniden ne zaman masaya oturulacağına ilişkin takvim belirsizliğini koruyor. 
     
     Başbuğ'un açıklaması raporda 

     Bu arada, Genelkurmay İkinci Başkanı Orgeneral İlker Başbuğ'un mayısta Harp Akademileri Komutanlığı'nda yaptığı açıklama da İlerleme Raporu'na girdi. Raporda, "Türk Genelkurmayı, çözüme kavuşturulamamış sorunların, müktesebat doğrultusunda halledilmesi ve LAHEY Adalet Divanı'na havale edilmesi gerektiğini belirtmiştir" denildi. 

     
</TEXT>
</DOC>
