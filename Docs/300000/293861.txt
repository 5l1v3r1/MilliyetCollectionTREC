<DOC>
<DOCNO> 293861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo18.html </URL>
<DATE> 2004/12/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Adanaspor Serkan'ın Milli Takım'a çağrılması yüreğimize su serpti 
</HEADLINE>
<TEXT>

     İkinci Futbol Ligi A Kategorisi takımlarından Adanaspor'un kalecisi Serkan Kırıntılı'nın A Genç Milli Takım kampına çağrılması, kulüpte sevinçle karşılandı. 
     Adanaspor Teknik Direktörü Eyüp Arın, kulübün maddi ve manevi yönden tarihinin en sıkıntılı günlerini yaşadığını ve sorunların çözümü için çok ciddi çalışmaların yapılmadığını belirterek, ''14 haftadır kazanamıyoruz. Serkan'ın milli takıma çağrılması yüreğimize su serpti'' dedi. 
     Geçen hafta Karagümrük Kyoto karşısında galibiyeti kaçıran taraf olduklarını belirten Arın, şunları söyledi 
     ''Tüm olumsuzluklara rağmen itibarlı futbol sergileyerek, rakip taraftarların bile alkışını topladık. Rakip kaleyi sürekli rahatsız ettik. Ancak bunları gole çeviremedik. Maç sonrası Adana'ya dönmeyerek çalışmalarımızı İstanbul'da sürdürüyoruz. 
     Hafta sonunda İstanbul Büyükşehir Belediyesi ile yapacağımız maçı önemsiyoruz. Takımda sakat ve cezalı oyuncuların çokluğu nedeniyle maça ideal kadromuzla çıkamayacağız. Buna rağmen hedefimiz 3 puan kazanarak ilk galibiyeti elde etmektir.'' Arın, kart cezalısı Sancak ve Muhammed ile sakatlıkları süren Tanıl, Hakan ve Faruk'un karşılaşmada forma giyemeyeceklerini de sözlerine ekledi. 
     
</TEXT>
</DOC>
