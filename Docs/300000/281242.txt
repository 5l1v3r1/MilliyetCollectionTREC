<DOC>
<DOCNO> 281242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy02.html </URL>
<DATE> 2004/10/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Gül, Alman TV'sine Türkiye'yi anlattı... 
</HEADLINE>
<TEXT>

     Almanya'nın başkenti Berlin'de bulunan Dışişleri Bakanı ve Başbakan Yardımcısı Abdullah Gül, AB konusunda hiç kimsenin endişe etmemesi gerektiğini söyledi. 
     Gül, Alman 1. ve 2. televizyon kanalları ARD ve ZDF'de yayınlanan Morgenmagazin Sabah Magazini programına verdiği demeçte, Türkiye'nin AB üyeliğiyle ilgili olarak, ''Biz siyasi kriterleri yerine getirdik. AB Komisyonu da bu konuyu ayrıntılı şekilde inceledi. AB'nin değerleri Türkiye'de savunuluyor. Buradaki bazı endişeleri anlıyorum, ancak abartılıyor. Türkiye büyük ve modern bir ülke. Türkiye'den kimsenin endişe etmemesi lazım'' dedi. 
     Türkiye ve Almanya'nın çok derin ve tarihi ilişkilere sahip olduğunu belirten Gül, Alman hükümetine de Türkiye'nin AB üyeliğine verdiği destek için teşekkür etti. 
     Türkiye'deki dinin farklılığından dolayı da çekinilmemesi gerektiğini ifade eden Gül, farklı kültürlere sahip olsa bile Türkiye'nin AB değerlerini savunduğunu ve gittikçe modernleşen bir ülke olduğunu söyledi. 
     Gül, Türkiye'nin AB üyeliğinin ne kadar zaman alacağı şeklindeki soruya karşılık, bunun İngiltere ve İspanya'da olduğu gibi uzun süre alacağını, ancak Türkiye'nin bu süre içinde daha da gelişeceğini kaydetti. 
     Abdullah Gül, ''Türkiye bu süre içinde daha da gelişecek. Türkiye bugünkü Türkiye olmayacak. Çok farklı bir Türkiye olacak. Çok daha modern olacak'' dedi. 
     Gül, Almanya'dan Türkiye'ye tank satışıyla ilgili bir soruyu da, ''Türkiye'de bu konu tartışılmıyor. Şu an gündemde değil. Bu görüşülebilir, ancak bu konuda bilgim yok'' diye yanıtladı. 
     Dışişleri Bakanı ve Başbakan Yardımcısı Gül, bugün TSİ 15.30'da Almanya Dışişleri Bakanı Dışişleri Joschka Fischer ile görüşecek. 
     
</TEXT>
</DOC>
