<DOC>
<DOCNO> 255918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy08.html </URL>
<DATE> 2004/07/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eski Bayındırlık Bakanı Koray Aydın, Yüce Divan'a sevkedildi... 
</HEADLINE>
<TEXT>

     TBMM Soruşturma Komisyonu, eski Bayındırlık Bakanı Koray Aydın'ın bakanlığı dönemindeki ihale yolsuzluğu iddiaları ve malvarlığındaki izah edemediği artış gerekçesiyle Yüce Divan'a sevkine karar verdi. 
     Karar, CHP Adana Milletvekili Kemal Sağ ve Şanlıurfa Milletvekili Turan Tüysüz'ün çekimser kalmasına karşılık 12 oyla alındı. 
     Eski Bayındırlık Bakanı Aydın hakkında kurulan Meclis Soruşturma Komisyonu, AK Parti Kayseri Milletvekili Mustafa Elitaş başkanlığında bugün karar toplantısını gerçekleştirdi. Elitaş, toplantının ardından yaptığı açıklamada, 7 Nisan 2004'te CHP Samsun Milletvekili Haluk Koç ve 55 milletvekilinin, ''Bakanlığı sırasında yapılan ihalelerde usulsüzlükler bulunduğu ve bu ihalelerle ilgili yolsuzluk iddialarının tahkikini zamanında yaptırmayarak görevini kötüye kullandığı, aynı zamanda malvarlığında haksız bir artışa sebebiyet verdiği ve bu eylemlerinin TCK'nın 366 ve 240. maddeleri ile Mal Bildiriminde Bulunulması, Rüşvet ve Yolsuzluklarla Mücadele Kanunu'nun 12, 13, 14 ve 15. maddelerine uyduğu iddiası'' ile Koray Aydın hakkında kurulan komisyonun bugüne kadar 20 toplantı gerçekleştirdiğini söyledi. 
     Komisyonun, çalışmaları sırasında toplam 169 evrak geldiğini anlatan Elitaş, 361 sanıklı ''Vurgun Davası''nda adı geçenlerden bir kısmını da dinleme imkanı bulduklarını kaydetti. Birtakım yönlendirme çabalarına karşın vicdani kanaatleriyle karar aldıklarını ifade eden Elitaş, 2 milletvekilinin çekimser oyuna karşın, 12 milletvekilinin oyuyla Koray Aydın'ın Yüce Divan'a sevkine karar verdiklerini bildirdi. 
     Elitaş, bir soru üzerine çekimser kalan milletvekillerinin Kemal Sağ ve Turan Tüysüz olduğunu açıkladı. Elitaş, AK Parti Milletvekili Ömer Kulaksız'ın da bu son toplantıda hazır bulunmadığını belirtti. 
     Elitaş, Koray Aydın'ın 3628 Sayılı mal beyanında bulunmaya ilişkin yasaya muhalefet ettiği ve TCK'nın 240, 205 ve 366. maddelerindeki suçları işlediği iddiasında bulunulduğunu kaydetti. 
     Mustafa Elitaş, Koray Aydın'ın ''zamanında mal bildiriminde bulunmamakla mı yoksa malvarlığındaki haksız artışla mı suçlandığı'' yolundaki bir soru üzerine de, ''1999 yılında verdiği mal beyanı ile önceki dönemlerde verdiği mal beyanları ve 2002 yılındaki mal beyanları arasındaki artışla ilgili sayın bakan yeterli, izah edici bilgi veremedi. Sayın bakanın mal beyanında izah edemediği bizim de aydınlanmadığımız artış olduğu kanaatindeyiz'' dedi. 
     
</TEXT>
</DOC>
