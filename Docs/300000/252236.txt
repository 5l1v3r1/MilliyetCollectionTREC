<DOC>
<DOCNO> 252236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo21.html </URL>
<DATE> 2004/07/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Beşiktaş'ın yeni transferi Okan Buruk'un ilk gün heyecanı... 
</HEADLINE>
<TEXT>

     Beşiktaş'ın yeni transferi Okan Buruk, ''Bana sorarsanız Türkiye'nin en iyi futbolcuları bu kadroda'' dedi. 
     Siyah-beyazlı takımın Inter'den transfer ettiği milli futbolcu, izninin bitmesinin ardından bugün ilk kez yeni takımıyla idmana çıkarken, Beşiktaş Kulübü'nün resmi internet sitesine açıklamalarda bulundu. ''İdmana gelirken çok heyecanlıydım'' diyen Okan, Türkiye'nin en iyi kadrosuna da Beşiktaş'ın sahip olduğunu savundu. Okan Buruk, takımımızdaki arkadaşlık ortamından çok etkilendiğini belirterek, şöyle devam etti 
     ''Takımda çok güzel bir ortam var. Hazır bir ortama girmiş gibi oldum. İlk gün olduğu için heyecanlandım. Benim için güzel bir deneyim oldu. Beşiktaş'ta olduğum için çok mutluyum.'' Takımda çok kaliteli oyuncular bulunduğunu vurgulayan Okan Buruk, ''Bana sorarsanız Türkiye'nin en iyi futbolcuları bu kadroda. Herkes tek tek kaliteli ve hırslı oyuncular. Kadro kalabalık olduğu için hepimiz oynamak istiyoruz. Bu konudaki en doğru kararı hocamız Del Bosque verecektir'' dedi. 
     Teknik Direktör Vicente Del Bosque'nin yaklaşım tarzını da öven Okan Buruk, ''Hocamız çok sıcak bir insan. O sıcaklığını da karşısındaki insana hissettiriyor. Onunla çalışmak benim için gurur verici bir olay. Beraber çok güzel başarılara imza atacağız'' ifadelerini kullandı. 
     
</TEXT>
</DOC>
