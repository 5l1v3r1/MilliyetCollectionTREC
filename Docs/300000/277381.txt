<DOC>
<DOCNO> 277381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun07.html </URL>
<DATE> 2004/10/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
FT yazarı Türkiye hem daha demokratik, hem daha İslami 
</HEADLINE>
<TEXT>

     BBC 
Bugün bir sayfasını tamamen Türkiye'ye ayıran İngiliz Financial Times gazetesi, ayrıca Türkiye ile ilgili daha geniş bir yoruma yer vermiş. Gazetede sık sık Türkiye üzerine yazıları yayınlanan Vincent Boland, Türkiye'nin, ifadesini AKP hükümetinde bulan yeni yüzünü tanımlıyor bu kez. 
     "Avrupa Birliği katılım sürecinde belirleyici olan reformların öncülüğünü AKP'nin yapmış olması iki önemli sonuç doğuruyor. 
     "Biri Avrupa nezdinde, Türkiye'nin üyelik sürecindeki itibarı, diğeri ise katılması durumunda, Türkiye'nin nasıl bir üye olacağı açısından. 
     "Bugün Avrupa Birliği'ne katılmayı talep eden Türkiye, Avrupa'nın bi süredir kabul etmeye hazırlandığı Türkiye olmayabilir. Kağıt üstünde daha az laik değil. Ama daha dindar. 
     "Daha demokratik, ama aynı zamanda daha İslami. Avrupa Birliği'nin, kadınlar ve azınlıkların hakları gibi değerlerini kabullenmeye daha hazır, ancak aile kurumu, din ve ataerkil yapının önemi gibi Müslüman değerleri hayata geçirmeye de daha kararlı. 
     "Bu eğilimin kökenleri, 1950'lerde başlayan köyden kente göçte yatıyor. Eğer Türkiye bir kır toplumu olarak kalsaydı, yukarıda saydığım eğilim gözardı edilebilirdi. 
     "Ancak, şehirleşme ile bu eğilim, Türk siyasi hayatının da kalbine yerleşiyor. Türkiye'nin büyük şehirleri sadece köylülerle değil, köylü alışkanlıkları ile kaynıyor şimdi. 
     "Kızları okula göndermeye ya da trafik kurallarına uymaya isteksizlik gibi. Ancak en önemlisi, bu yeni şehirlilerin, İslami inançlarını hayata geçirme arzusu. 
     "Bugün şehirli Türklerin çoğu, Avrupa'da yaygın olarak zannedildiği ya da umulduğu gibi, batılılaşmış değil. Bu insanlar Türkiye'nin Avrupa Birliği'ne, sosyal ve dini değerleri sulandırılmadan katılmasını istiyor. 
     "Başbakan Erdoğan da, bunu başarabileceğini, bu insanların büyük bölümüne anlatmayı başardı." 
     
</TEXT>
</DOC>
