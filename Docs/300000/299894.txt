<DOC>
<DOCNO> 299894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy07.html </URL>
<DATE> 2004/12/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Org. Özkök Kökten dincilere karşı TSK'nın yaklaşımında değişiklik yok 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye Cumhuriyeti'nin kurulduğu günden itibaren irticai kesimlerin sürekli saldırılarına hedef olduğunu belirterek, bugün de önemli bir tehdit olan ''kökten dinci'' akımlar karşısında Türk Silahlı Kuvvetleri'nin TSK bilinen yaklaşımlarında hiçbir değişiklik olmadığını bildirdi. 
     Orgeneral Özkök, 23 Aralık Şehit Asteğmen Kubilay'ı Anma Günü dolayısıyla TSK'ya yayınladığı mesajda, bugünün, bir neslin büyük emeklerle yaratarak bizlere armağan ettiği ve Atatürk'ün ''en büyük eserimdir'' dediği Türkiye Cumhuriyeti'ni ve O'nun temel değerlerini açıkça hedef alan planlı bir saldırının ve yaşanan olaylar esnasında saldırganlar tarafından katledilen Asteğmen Kubilay'ın 74'ncü ölüm yıldönümü olduğunu kaydetti. 
     Orgeneral Özkök, Büyük Atatürk'ün, Nutku'nun son bölümünde ''Bugün ulaştığımız sonuç, asırlardan beri çekilen milli felaketlerin yarattığı uyanıklığın eseri ve bu aziz vatanın her köşesini sulayan kanların bedelidir'' dediğini ve bu sonucu Türk gençliğine emanet ettiğini anımsatarak, şöyle devam etti 
     ''23 Aralık'ta yaşanan bu olaylar taşıdığı anlam ve gelecek kuşaklara yönelik içerdiği mesajlar bakımından sıradan ve küçük bir toplumsal olay olmaktan çok farklı özellikler içerdiğinden bizler tarafından asla unutulmamıştır. 23 Aralık 1930 tarihi ve bu tarihin ifade ettiği anlam sayesindedir ki, Cumhuriyet bugünlere kadar yaşatılabilmiş ve temeli sağlam tutulabilmiştir. 
     Bu yaşanan vahim olaylar ve Şehit Kubilay adı, genç nesillere zorunlu olarak öğretilmesi gereken bir 'kök bilgi' olarak kabul edilmelidir. Tarihimizde, bu olaylar gibi 'kök bilgi' niteliğinde çok sayıda olay vardır. Ulusumuzu aydınlık geleceklere taşıyacak genç nesillere bu 'kök bilgi'leri özümsetecek yöntemleri bulmadıkça, çağdaş fikirlerin körpe dimağlarda yeşertilmesi mümkün değildir.'' 
     
     ''CUMHURİYET İRTİCAİ KESİMLERİN SALDIRILARININ HEDEFİ'' 

     Orgeneral Özkök, Türkiye Cumhuriyeti'nin, kurulduğu günden itibaren, irticai kesimlerin sürekli saldırılarına hedef olduğunu belirterek, şunları kaydetti 
     ''Unutulmamalıdır ki, bu karanlık güçlerin temel hedefi Cumhuriyetimizin geleceği gençlerimizin akıl ve mantıklarını ele geçirmektir. Ancak bu sinsi güçler, Cumhuriyetin ilanını takip eden yıllarda büyük bir kararlılıkla gerçekleştirilen devrimlerin halkta yarattığı aydınlanma fikri ve ulu önder Atatürk'ün büyük Nutku'nda ifade ettiği 'bilim ve tekniğin en son esaslarına dayanan ulusal ve çağdaş bir devlet olma' ideali sayesinde hiçbir zaman amaçlarına ulaşamamışlardır. 
     Günümüzde de önemli bir tehdit olan 'kökten dinci' akımlar karşısında TSK'nın bilinen yaklaşımlarında hiçbir değişiklik yoktur. 
     Bu vesileyle, gücünü halktan alan TSK'nın Cumhuriyetin temel değerlerine yürekten bağlı, çağdaş fikirlerle donanımlı nitelikli personeliyle, Büyük Atatürk'ün işaret ettiği ideal doğrultusunda yıllardır sürdüre geldiği geleneksel duruşunu ve ülkeyi daha aydınlık bir geleceğe taşıma çabalarını, içinde bulunduğumuz modern çağın koşullarıyla uyumlu ve kendisini yenileyen bir vizyonla sürdürme azim ve kararlılığında olduğunu bir kez daha teyiden ifade etmek isterim. Bu duygularla, Türkiye Cumhuriyeti'ni ve O'nun yüce değerlerini korumak uğruna canlarını feda etmekten çekinmeyen, başta devrim şehidimiz Kubilay olmak üzere, bütün şehitlerimizi rahmetle anar, onların aziz ruhları önünde saygıyla eğilirim.'' 
     
</TEXT>
</DOC>
