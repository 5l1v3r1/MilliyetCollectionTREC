<DOC>
<DOCNO> 282732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy16.html </URL>
<DATE> 2004/10/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül Türkiye'de her kurum tartışıldığı gibi, Yargıtay da tartışılabilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de her kurumun tartışıldığı gibi, adalet kurumlarının da açık bir şekilde tartışılabileceğini söyledi. 
     Gül, Fransa'yı da kapsayan çeşitli Avrupa ülkelerinde temaslarda bulunmak üzere çıktığı turun ilk durağı olan Paris'e gitti. 
     Bakan Gül, gidişinden önce Esenboğa havaalanında, Yargıtay Büyük Genel Kurulu'nca yayımlanan bildiride siyasetçilere yönelik yapılan eleştirilerin hatırlatılması ve ''bu eleştirilerin AK Parti'yi hedeflediğinin gözlemlendiğinin'' belirtilmesi üzerine şunları belirtti 
     ''Ben de doğrusu garipsedim. Ama bu konular açık toplumlarda açık şekilde tartışılıyor. Hükümet olarak adaletin iyi çalışması ve adalet reformunun gerçekleştirilmesi için çalışıyoruz. Ekonomik şartların iyileştirilmesi için elimizden geleni yapıyoruz. Adaletin işine karıştığımız falan da yok. Türkiye'de herkesin bir gün adalete işinin düşebileceğine inanıyoruz. Ama Türkiye'de her kurum tartışıldığı gibi, bu kurum da tartışılabilir açık bir şekilde.'' Yargıtay Büyük Genel Kurulu'nca yayımlanan bildiride, ''Yargıtay'ın bir süredir sistemli ve kararlı bir şekilde sürdürülmekte olan karalamaların hedefi haline getirildiği'' belirtilerek, ''Önemli devlet sorumluluğu olan kişilerin yargı ve Yargıtay hakkında çeşitli vesilelerle verdikleri yakışıksız ve sorumsuz açıklamalara bir kısım kurum ve kuruluşların, basın ve yayın organlarının da kişisel ikbal ve istikbal ya da ekonomik çıkar uğruna katıldıkları saptanmış ve bu olumsuzluklar Yargıtay Büyük Genel Kurulu üyelerince esefle karşılanmıştır'' denilmişti. 
     
     İNSAN HAKLARI RAPORU 
     Başbakanlık Danışma Kurulu İnsan Hakları raporuna ilişkin soru üzerine de Gül, raporu hazırlayan kurulun, adından da anlaşılacağı gibi bir danışma kurulu olduğunu, 2001 yılında çıkan bir yönetmelikle kurulduğunu hatırlatarak, kurulun hazırladığı çalışma ve raporları insan haklarından sorumlu olması nedeniyle kendisine sunmakla görevli olduğunu kaydetti. 
     Gül, kurul raporunun dün akşam geç saatlerde Başbakanlığa gönderildiğini öğrendiğini belirterek, raporu henüz görmediğini bildirdi. Basından gördüğü kadarıyla 78 üyesi olan kurulun 24 kişinin katılımıyla toplanarak bu konuları konuştuğunu söyleyen Gül, sözlerini şöyle sürdürdü 
     ''Böyle önemli konuların bu şekilde olması zaten doğru değildir. Azınlık kavramlarıyla ilgili bu tip çok hassas, her zaman tartışmaya açık konuların, 78 üyeli olup 24 kişinin katılımıyla onaylanıp sonra da basına dağıtılması bunları garip ve düzensiz buluyorum. Bunlar doğru değildir.'' Hükümet olarak sivil toplum örgütleriyle yakın işbirliği içinde olduklarını, aralarında dürüst ve samimi bir çalışma şekli bulunduğunu kaydeden Gül, ''Bütün bunlar varken, bunları zedeleyecek şekildeki bu davranışları biraz kapris ve şahsi çabalarla ilgili görüyorum'' dedi. 
     Gül, herkesin varıyla-yoğuyla konsantre olduğu bir dönemde ''Türkiye'de sistematik işkence vardır'' sözlerini ortaya atmanın yanlış olduğunu belirterek, bu davranışı tasvip etmediklerini söyledi. 
     Bakan Gül, Türkiye'de aykırı fikirlerin de tartışılabileceğini, bunlara bir yasağın söz konusu olmadığını kaydederek, ancak bunların böyle ''kapalı ve şeffaf olmayan bir şekilde yapılmasının'' yanlış olduğunu bildirdi. Gül, raporun önce kendilerine verilmemesini de eleştirdi. 
     
     AB MÜZAKERE HEYETİ 
     AB ile tam üyelik müzakerelerine başlanması durumunda bu görevi üstlenecek kurum ve kişilere ilişkin basında çıkan haberlerin hatırlatılması üzerine Gül, bu haberleri yapıcı bulmadığını, yıpranmalara sebep olabildiğini kaydetti. 
     Gül, bazı zihni çalışmalar bulunduğunu, ancak Dışişleri Bakanlığı içinde henüz bitirilmiş bir çalışma olmadığını söyleyerek, bazı telkinlerin olmasının normal olduğunu, ancak bunların kişi ve kurumları yıpratabileceğini kaydetti. 
     Bakan Gül, ziyaretlerine ilişkin de bilgi vererek, Paris'te Akdeniz Forumu toplantısına katıldıktan sonra Pazartesi günü Hollanda'nın Lahey kentine geçerek, AB dönem başkanı Hollanda'nın Dışişleri Bakanı Ben Bot ile bir araya geleceğini kaydetti. Dönem başkanı ile yakın işbirliği içinde olmanın kendileri için önemine dikkati çeken Gül, bu nedenle görüşmesinin önemli olduğunu belirtti. 
     Gül, Lahey'den sonra resmi ziyaret için Prag'a geçeceğini, 26 Ekim Salı günü de Türkiye-Almanya-Fransa üçlü zirvesine katılmak üzere Berlin'e gideceğini de kaydetti. 
     
</TEXT>
</DOC>
