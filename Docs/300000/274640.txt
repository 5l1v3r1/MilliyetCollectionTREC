<DOC>
<DOCNO> 274640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur21.html </URL>
<DATE> 2004/09/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Memurlardan toplu vizite eylemleri... 
</HEADLINE>
<TEXT>

     Kamu çalışanları, "toplu görüşme konusundaki endişelerinin psikolojik sorun haline geldiğini savunarak, psikolojik tedavi görmek üzere toplu şekilde viziteye çıkarak, hastanelerin psikiyatri servislerine başvurdular. 
     Türk Sağlık-Sen Genel Başkanı Önder Kahveci, toplu görüşmeleri yürüten Başbakan Yardımcısı Mehmet Ali Şahin'in kamuoyunu yanılttığını savundu. 
     Hükümetle yapılan toplu görüşmelerden istediği maaş artışını alamayan memurlar, eylem sürecini başlattı. Türkiye Kamu-Sen'e bağlı bir grup memur toplu olarak viziteye çıkarak Ankara Numune Hastanesi psikiyatri servisirne başvurdu. 
     Numune Hastanesi önünde toplanan grup, "Şahin istifa", "Yalancı bakan istemiyoruz", "Mumuru bu hale getirenler utansın", "Çıldırmaya az kaldı Başbakan nerde", "Avrupa'yı rahatlattın memuru da rahatlat", "Delikanlı Tayyip nerdesin" sloganları attılar. Deli taklidi yaparak çeşitli mizansenler sergileyen memurlar eylemin sonunda vizite kağıtlarını yaktılar. 
     Kamu-Sen'e bağlı Türk Sağlık-Sen Genel Başkanı Önder Kahveci, Türk memurunun içinde bulunduğu psikolojik durumu ortaya sermek için toplandıklarını belirterek, dün yapılan toplu görüşmelerde 3 memur konfederasyonunun sosyal ve mali haklara ilişkin ortak taleplerini ilettiklerini anımsattı. 
     Kahveci, toplantırın ardından açıklama yapan Başbakan Yardımcısı Şahin'in kamuoyunu yanıltıcı ifadeler kullandığını savunarak, "Bizim isteğimiz asgari geçim ücretidir. Kamuoyunu kandırarak kamu çalışanlarının üzerinden siyaset yapmak hiç kimsenin hakkı değildir" dedi. 
     Şahin'in memurlara yapılacak zammın bütçeye 72 katrilyon yük getireceği yönündeki açıklamalarını anımsatan Kahveci, "Biz öyle bir rakam istemiyoruz istemedik de. 2005 bütçesinde memurlar için ayrılan rakama ek olarak 15 katrilyon istiyoruz" dedi. 
     Memurun psikolojisinin bozulduğunu ifade eden Kahveci, hükümete "Deliler ordusu istemiyorsanız yüzünüzü kamu çalışanlarına dönün" diye seslendi. En düşük memur maaşının 481 milyon lira olduğunu anımsatan Kahveci, "481 milyon 
     lirayı size veriyoruz buyrun bir ay siz geçinin. Geçinmeye çalışan memurun psikolojisi bozuldu. Tedavi olmak için psikolojik destek alacağız" dedi. Yapılan konuşmaların ardından memurlar toplu şekilde hastanenin psikiyatri servisine gitti. Burada deli taklidi yapan memurlar muayene için hastaneye gelen hasta ve yakınlarının tepkisiyle karşılaştı. 
     
</TEXT>
</DOC>
