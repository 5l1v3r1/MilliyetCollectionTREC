<DOC>
<DOCNO> 296735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/siyaset/siy03.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın özerklik modelleri 
</HEADLINE>
<TEXT>


DIŞ HABERLER SERVİSİ 


İlan metninde örnek gösterilen, ancak ilanın altına imza atanların sonraki açıklamalarında hiç değinmediği İspanya, İngiltere ve Belçika'da farklı uygulamalar bulunuyor. 
Metinde vurgu yapılan Kıbrıs politikasında Türkiye, "adada iki ayrı halkın eşitliğine dayalı, iki kesimli ve iki devletli yapı"yı temel alıyor. KKTC'nin kurulmasından sonra iki bağımsız devlet ve konfederasyon fikrini savunan Ankara, BM Genel Sekreteri Kofi Annan'ın hazırlayıp adadaki iki kesimde halk oylamasına sunulan plandaki "İki kurucu devletçe oluşturulan birleşik Kıbrıs modeli"ne de sıcak bakıyor. Diplomatik kaynaklar, ilandaki Kıbrıs vurgusunun "iki ayrı halkın varlığının tanınması" olabileceğini belirtiyor. 
KATALANLAR Katalanlar, 1978'de kabul edilen yeni anayasayla özerklik statüsü aldı. Yasaya göre, Katalonya'nın özel dili Katalanca. Parlamentoda İspanyolca ve Katalanca kullanılıyor, ancak yasaların yazımı ve tüm idari işlemler Katalanca yapılıyor. Özerk hükümet Generalitat , tüm yayınları iki dilde yayımlıyor. Eğitimde iki dil de kullanılıyor, radyo ve televizyon yayınları sadece Katalanca. 
İSKOÇLAR İskoç Parlamentosu, savunma ve dış ilişkiler konusunda İngiliz hükümetine bağlı olmakla birlikte, vergi koymada özerk statüye sahip. Kendi hukuk, yasama ve eğitim sistemi var, kendi banknotlarını basıyor. 
VALONLAR Federatif yapıya sahip Belçika'daki üç bölgeden biri Valon bölgesi. Kendi parlamentosu ve hükümeti var. Ülkede hem Valonca, hem Flamanca resmi dil sayılıyor. Özellikle eğitim ve kültür alanında geniş çaplı özerkliğe sahip Valonların hakları, 1993'te kabul edilen anayasayla daha da genişletildi. 


</TEXT>
</DOC>
