<DOC>
<DOCNO> 285138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo07.html </URL>
<DATE> 2004/11/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Jimmy yine zıpladı 
</HEADLINE>
<TEXT>

     Euro 2004 finali, Formula 1 ve pek çok futbol karşılaşması derken yine yeni yeniden... Ve Jimmy Jump Zıplayan Jimmy dün gece Athletic Bilbao-Barcelona maçında San Mames Stadı'nda sahnedeydi. 
     Karşılaşma oynanırken güvenlik görevlilerini atlatarak sahaya giren Jimmy Jump, Barcelona kaptanı Puyol'a takımın bayrağını sarmaya çalıştı. Yetişen görevliler Jump'ı önce yakaladı, ardından yaka paça dışarı attı. Görüntüler, 'Zıplayan Jimmy'nin Portekiz ve Yunanistan arasında oynanan Euro 2004 finalinde Barcelona bayrağını Figo'ya fırlatmasını hatırlattı. 
     Jimmy Jump'ı tanıyalım 
     Yaptığı ilginç 'action'larla artık tüm dünya tarafından tanınan 'Zıplayan Jimmy'nin sicili hayli kabarık... Yunanistan'ın Portekiz'le oynadığı Euro 2004 finaline damgasını vuran Jimmy Jump, daha önce Formula 1 pistine girerek yürekleri ağza getirmişti. 
     
     Bayrak fırlattıktan sonra gol olmuştu 

     Euro 2004 finalinde maçın bitimine beş dakika kala sahaya giren çılgın taraftar Jimmy Jump, Figo'nun suratına Barcelona bayrağı fırlatıp Yunanistan filelerine kadar polise yakalanmadan kaçıp gol olmuştu. İnternet üzerinde oldukça tanınan Jimmy Jump, daha önce Formula 1 pistine ve pek çok futbol karşılaşmasında saha içerisine girmeyi, kendi deyimiyle 'zıplamayı' başardı. 
     Jimmy Jump, 'www.jimmyjump.com' adlı internet sitesinde amacını tanınmak ve ünlü olmak olarak tanıtıyor. Jimmy, internet sitesine kendisini tanıtmak amacıyla yazdığı şiirde "Özgürlüğüm zıplamamdır, şöhret özgürlüğümdür, güç ve rüzg r kuralımdır ve tek vatanseverim Jimmy Jump'tır" diyor. 
     Jimmy, spor sahalarına atlamanın dışında ünlülerle fotoğraf da çektiriyor. Bu çılgın taraftarın resim çektirdiği ünlülerden birisi de suratına Barcelona bayrağı fırlattığı Figo. Ünlü futbolcunun eşiyle de resmi bulunan Jimmy'nin fotoğraf listesi İspanya Kralı Carlos'tan Bobby Robson'a kadar uzanıyor. 
     
</TEXT>
</DOC>
