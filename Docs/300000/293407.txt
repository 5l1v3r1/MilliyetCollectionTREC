<DOC>
<DOCNO> 293407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko31.html </URL>
<DATE> 2004/11/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İMKB Başkanı Birsen Borsa 17 Aralık'ı makul karşılar 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, borsanın 17 Aralık'ı makul karşılayacağını belirterek, ''Borsanın hızlı bir hareketten ziyade, temkinli bir iyimserlik içinde olduğunu görüyoruz'' dedi. 
     Birsen, TÜSİAD ve Türkiye Bilişim Vakfı TBV tarafından düzenlenen 2. ETR Kongresi'ne verilen arada gazetecilerin sorularını yanıtladı. 
     Osman Birsen, 17 Aralık'ın borsaya etkilerine ilişkin bir soruyu yanıtlarken, borsanın uzun vadeli yatırımların oluştuğu bir yer olduğunu, yatırımcıların olayları pozitif ve negatif gelişimini birlikte değerlendiren tarzda kararlar verdiğini belirtti. 17 Aralık'ın AB açısından bir miladi ifadeyi taşımakla birlikte, borsa açısından tek bir günün önemi olmadığını düşündüklerini kaydeden Birsen, şöyle devam etti 
     ''Netice itibarıyle oluşan şartlar, alınan tedbirler, gelişmeler, piyasa tarafından satın alınıyor. Bunlarla ilgili yatırımlar yapılıyor. Yani bir günde önemli değişikliklerin olacağını zannetmiyoruz. Borsa, son 2-3 yılda büyüdü. Gelişmelere eskisi gibi gereğinden fazla reaksiyon vermiyor.'' Yabancı sermayeyle ilgili bir başka soru üzerine de Birsen, gelen yabancı sermayenin kalıcı olduğunu belirterek, her geçen gün de arttığını söyledi. 
     Geçen yıl 1 milyar dolar, bu sene de 740 milyon dolar net yatırımın borsaya geldiğini ifade eden Birsen, krizlerin yaşandığı dönemde bile yabancı yatırımcıların borsayı terk etmediğini anlattı. Birsen, gelecek açısından bu durumun kendileri için bir güvence yarattığını vurguladı. 
     
     BORSANIN ÖZELLEŞTİRİLMESİ 
     Osman Birsen, borsanın özelleştirilmesine ilişkin bir başka soru üzerine de, ''Borsanın özelleştirilmesine ilişkin bir model oluşturulmadı'' dedi. 
     İMKB Başkanı, modelin oluşturulması için bir yabancı danışman firma ile çalışılacağını kaydederek, yabancı danışman firmanın seçimi konusunda, hukuki olarak karar vermek gerektiğini söyledi. Birsen, bu kararın verilmesinin ardından danışman firmanın tutulacağını ve firmanın ortaya koyacağı öneriler doğrultusunda özelleştirme projesinin hayat bulacağını bildirdi. 
     Osman Birsen, borsanın özelleştirilmesinin acil bir durum olmadığını da belirtirken, özelleştirmenin piyasa uygun olduğu zaman gerçekleştirileceğini belirtti. 
     Birsen, yabancıların borsaya bakışı ve kaynak girişine ilişkin bir soruyu yanıtlarken de, yabancıların raporlarında temkinli bir iyimserlik içinde Türkiye'ye bakıldığının görüldüğünü, bu raporlarda Türkiye'ye yatırım yönünde tavsiyeler yeraldığını ifade etti. 
     Osman Birsen, sözlerini şöyle sürdürdü 
     ''Ama şu da beklenmesin. Bir anda bütün yatırımcıların çok büyük bir portföyü Türkiye'ye yönlendirmesini beklemek rasyonel değil. Onlar açısından da rasyonel değil. Bizim onu karşılamamız açısından da zorluk yaratabilir. Zamanla oluşacak bir hadisedir. Daha uzun zamana yayılacaktır. Bu uzun zamana yayılması da bizim lehimizedir.'' 
     
</TEXT>
</DOC>
