<DOC>
<DOCNO> 250611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur11.html </URL>
<DATE> 2004/06/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Üniversiteye kayıt yaptırmaya giden oğlundan 6 yıldır haber alamadı 
</HEADLINE>
<TEXT>

     Van'da 6 yıl önce kazandığı Boğaziçi Üniversitesi Elektrik Mühendisliği Bölümü'ne kayıt yaptırmak için İstanbul'a giden gençten bir daha haber alınamadı. 
     Cevdetpaşa Mahallesi'nde oturan İkram Şen, 1998 yılında Boğaziçi Üniversitesi Elektrik Mühendisliği Bölümü'ne kayıt yaptırmak için İstanbul'a giden 25 yaşındaki oğlu Davut Şen'in, üniversiteye kayıt yaptırmadan ortadan kaybolduğunu söyledi. 
     İkram Şen, oğlunun kayıt tarihinden 1.5 ay önce İstanbul'da yaşayan amcasının evine gittiğini belirterek, ''Oğlum bir hafta amcasının evinde kaldıktan sonra kayıplara karıştı. O günden sonra bir daha kendisinden haber alamadık. Bütün arama çabalarımız sonuçsuz kaldı'' dedi. 
     Büyük umutlarla İstanbul'a gönderdiği oğlunun kaybolmasının ardından başlattığı arama çalışmalarını altı yıldır aralıksız sürdürdüğünü kaydeden Şen, oğlunu bulabilmek için geçim kaynakları olan kamyonu ile birçok mal varlığını sattığını bildirdi. 
     İzine rastlamak için oğlunun bütün arkadaşlarıyla görüştüğünü ancak hiçbir bilgiye ulaşamadığını anlatan Şen, çok özlediği oğluna kavuşma umudunu hiçbir zaman yitirmediğini dile getirdi. 
     Şen, tek arzusunun oğluna kavuşmak olduğunu, bunun için de altı çocuğu ve eşiyle arayış çalışmalarını her yerde sürdüreceklerini, bu konuda herkesten yardım beklediklerini sözlerine ekledi. 
     
</TEXT>
</DOC>
