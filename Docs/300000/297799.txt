<DOC>
<DOCNO> 297799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun03.html </URL>
<DATE> 2004/12/15/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Almanya'da terör analiz merkezi kuruldu 
</HEADLINE>
<TEXT>

     Almanya'da terörle mücadeleyi güçlendirmek amacıyla ''Terör Analiz Merkezi'' kuruldu. 
     İçişleri Bakanı Otto Schily, Berlin'de yaptığı açıklamada, tüm güvenlik birimlerinden yaklaşık 200 kişinin görev yapacağı merkezle bilgi alışverişinin hızlandırılacağını ve terör tehditlerinin daha kısa sürede tespit edileceğini belirterek, ''Böylece ülkemizin güvenliği daha da iyi hale getirilecek'' dedi. 
     Schily, eyaletlerdeki emniyet müdürlükleriyle anayasayı koruma dairelerinin görev alanlarının birleştirilmesinin ise düşünülmediğini kaydetti. 
     Schily ayrıca, Almanya'daki terör tehdidi durumunun değişmediğini, ancak Irak Başbakanı İyad Allavi'ye karşı planlanan suikastın da teröristlerin Almanya'yı sadece planlama merkezi olarak görmediklerini ortaya koyduğunu söyledi. 
     Hıristiyan Sosyal Birlik Partili CSU Bavyera Eyaleti İçişleri Bakanı Günther Beckstein ve Hıristiyan Demokrat Birlik Partisi CDU Başkan Yardımcısı Wolfgang Bosbach ise Schily'nin bu girişimini gecikmiş bir karar olarak değerlendirdi. 
     Beckstein ve Bosbach, çok sayıda güvenlik biriminin hala birbirinden bağımsız çalıştığını, bunun da terör tehditlerinin tespit edilmesini zorlaştırdığını savundular. 
     
</TEXT>
</DOC>
