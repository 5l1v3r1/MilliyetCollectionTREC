<DOC>
<DOCNO> 296699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/astro/index.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB yolculuğu 
</HEADLINE>
<TEXT>

17 Aralık'ta verilecek karar ülkemiz açısından uzun vadeli bir perspektif ortaya koyacak ama geri giden Merkür altında olayların hiç beklenmeyen yönlerde gelişmesi de mümkün görünüyor 


17 Aralık'a az kaldı. Ülkemiz tarihi bir dönemeçten geçiyor. Gökyüzü ise önümüzdeki gelişmeleri kestirebilmek için pek çok işaretle dolu. Hatırlayacağınız gibi, Avrupa Birliği AB ülkemizle ilgili kararını Merkür geri hareketteyken veriyor. Böyle zamanlarda verilen kararlar her zaman revizyona, değişikliklere tabi tutulur. Türkiye tam üyelik yolunun açılması kararlılığını vurgularken, AB'deki bazı ülke ve politikacılar, Türkiye'ye ancak imtiyazlı ortaklık gibi farklı alternatifler sunma peşinde. Aslına bakarsanız, olaylara daha geniş bir perspektiften bakmalıyız. Türkiye'nin AB'ye tam üyeliğinin en az 10 yılı alabileceği ifade edilirken, 2016 yılı bu bakımdan dikkat çekici gözüküyor. Ancak, bundan 10-15 yıl sonra nasıl bir Avrupa ve doğal olarak nasıl bir Türkiye ile karşılaşabileceğimizi kestirebilirsek, işte o zaman, içinde bulunduğumuz koşulların bizi son derece yanılttığını görebiliriz. 
Karar ülkemiz açısından uzun vadeli bir perspektif ortaya koyacak ama geri giden Merkür altında daha sonra gelişecek olan olayların hiç beklenmedik dönüşler, düzeltmeler alması da kesin görünüyor. Hatta çok net ve açık bir "evet" çıkması halinde bile bundan şüphe etmeliyiz. Gelişmelere uzun vadede bakarsak, ülkemizin ilerletilmiş Güneş'i 2007 Mayıs'ında artık 30 yıllığına Kova burcuna geçmiş olacak. 1977'den bu yana yaşadığımız Oğlak burcunun daraltan, ekonomik yapılanma getiren, özgürlükleri kısıtlayan temalarından kurtulup Kova burcunun yenilikçi, akılcı ve daha mantıklı enerjilerini kazanmaya başlayacağız. 
O halde, AB bize önümüzdeki dönemde bolca ödev ve tamamlanması gereken işler getirecek ancak bu uygulamaları ancak 2007'den itibaren tam anlamıyla devreye sokabileceğiz. Başka bir deyişle, şimdi alınan kararlar ne olursa olsun, Türkiye'nin önündeki reform süreci aslında 2007 ile birlikte hızlanacaktır. Durum böyle olunca, önümüzdeki üç yıl oldukça çalkantılı geçebilir. Çok daha fazla direnç ve belirsizlik içinde hareket etmek zorunda kalabiliriz. 

Yeni kaynaklar açısından dikkat çekici bir dönem 

2005 Ağustos'unda ilerletilmiş Ay, Yengeç burcuna geçmiş olacak. Yengeç aynı zamanda ülkemizin de yükselen burcudur. Yengeç muhafazakarlığı, vatanseverliği ve geçmişe ait öğeleri anlatan bir burç olduğundan özellikle 2005'in ikinci yarısında başlayabilecek müzakerelerde kendimizi yeniden tanımlayan, ulusal kimliğimizi anlatan konulara ve güvenliğimize daha fazla vurgu yapan gelişmelerle karşılaşabileceğiz. 
Ülkemizin önünde çok daha hareketli ve önemli kararların verilebileceği dönemler yer alıyor. Yapılanma gezegeni Satürn'ün Yengeç burcuna geçmesinden bu yana, Türkiye sorumluluklarını daha fazla ciddiye almaya başladı. Bu süreç 2008 yılında önemli bir gelişme aşamasına ulaşacaktır ve bu yıldan itibaren Türkiye'nin en önemli engelleri aşmış olabileceğini görmekteyiz. Bu arada Kova burcu ülkemizin 8'inci evinde yer aldığı için, yeni finansal kaynaklar ve yabancı sermaye açısından da son derece dikkat çekici bir dönem başlamış olacak. Büyük bir dönüşümün eşiğindeyiz. Merkür geri giderken AB'nin vereceği karar tam istediğimiz gibi olmayabilir ya da değişiklik talepleri de içerebilir, ancak ülkemizin önünde 2007 sonrasında 30 yıllık çok farklı bir dönem uzanıyor. 
</TEXT>
</DOC>
