<DOC>
<DOCNO> 290431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko16.html </URL>
<DATE> 2004/11/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 4.85 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.85 oranında değer kazandı. 
     Bayram tatili nedeniyle 3 gün işlem yapılan kısa haftada alıcılı bir seyir izlendi. 
     Avrupa Birliği'ne ilişkin olumlu gelişmeler ve beklentiler piyasa üzerinde etkili olduğunu, IMF ile anlaşma yapılacağına yönelik beklentilerin ağırlık kazanmasının olumlu havaya katkıda bulunduğunu ifade eden uzmanlar, yurtdışı borsalarda gözlenen yükselişlerden de olumlu yönde etkilenen İMKB'de 22,000 puan civarında tepki alımlarının geldiğini vurguluyor. 
     Bu hafta en düşük 22,104, en yüksek 23,196 puanı gören endekste hisse bazındaki alımlarla 23,200 seviyesine kadar çıkılarak sindirme hareketinin gözlendiğini kaydeden borsa uzmanları, IMF ile stand by anlaşması imzalanmasına yönelik gelişmelerin önem kazanacağı piyasada, 17 Aralık tarihinde gerçekleşecek AB zirvesinin yanında petrol fiyatları ve yurtdışı piyasaların da yakından izleneceğini savunuyor. 
     
     ÖZETLE PİYASALAR 
     Borsada alıcılı seyirin ardından 23,000 puanın üstünde bir kapanış gerçekleşirken, İMKB Tahvil ve Bono Piyasası'ndaki ortalama oranlarda 1 puan dolayında düşüşler oldu. Altın fiyatlarındaki artışlar yüzde 1'in üstünde gerçekleşirken, mevduat faizlerinin ortalamalarında da yarım puanın altında kalan düşüşler oldu. Dövizde dolar değer yitirirken, Euro artış sağladı. 
     Hisse senetleri haftalık bazda ortalama yüzde 4.85 oranında değer kazandı. 24 ayar külçe altının gram satış fiyatı yüzde 1.22, Cumhuriyet altınının satış fiyatı da yüzde 1.45 artış gösterdi. Türk Lirası karşısında dolar yüzde 0.96 gerilerken, euro yüzde 0.32 artış kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.83 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.29 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , Pazartesi ve Salı günlerinde Bayram tatili nedeniyle işlem yapılmadı. Endeks, Çarşamba günü ortalama yüzde 2.09'luk artışla sadece 3 işlem gününden oluşan kısa haftaya başladı. Artışlar diğer iki günde de devam etti. Hisse senetleri Perşembe günü ortalama yüzde 2.51 ve Cuma günü de ortalama yüzde 0.19 oranında değer kazandı. 
     Endeks, 3 işlem gününden oluşan geçen hafta boyunca 1,072.01 puanlık artışla 22,104.69 puandan 23,176.70 puana yükseldi. Hisse senetlerindeki haftalık ortalama artış yüzde 4.85 oldu. 
     İMKB Ulusal-Mali Endeksi 1,793.74 puan artışla 29,759.98 puandan 31,5.72 puana, İMKB Ulusal-Sanayi Endeksi 391.93 puan artışla 20,540.81 puandan 20,932.74 puana ve İMKB Ulusal-Hizmetler Endeksi 623.67 puan artışla 12,656.35 puandan 13,280.02 puana yükseldi. 
     Böylece, mali grup hisseleri ortalama yüzde 6.03 oranında, sanayi grubu hisseleri ortalama yüzde 1.91 oranında ve hizmetler grubu hisseler ortalama yüzde 4.93 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 303 hisse senedinden 186'sı değer kazanırken, 85 hisse senedi değer yitirdi, 32 hisse senedinin değeri değişmedi. 
     Geçen hafta en yüksek oranlı artış, yüzde 20.32 ile UKİ Konfeksiyon hisselerinde gerçekleşti. Yüzde 19.85'lik artışla Usaş hisseleri ikinci ve yüzde 13.58'lik artışla Abana Elektromekanik hisseleri üçüncü oldu. 
     En yüksek oranlı düşüş ise yüzde 8.47 ile AFM Film hisselerinde oldu. Yüzde 5.42'lik düşüşle Bursa Çimento hisseleri ikinci ve yüzde 4.76'lık düşüşle de ÇBS Boya hisseleri üçüncü sırada yer aldı. 
     İMKB Ulusal Pazar'da geçen hafta toplam 748 milyar 93.6 milyon adet hisse senedi işlem gördü ve karşılığında 2 katrilyon 743.3 milyar liralık işlem hacmi gerçekleşti. 
     
     DÖVİZ 
     Geçen hafta dolar ve İngliiz Sterlini dışındaki döviz birimleri Türk Lirası karşısında artış gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.96 oranında gerilerken, euro yüzde 0.32 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 14 bin lira düşerek 1 milyon 445 bin liraya inerken, euronun satış fiyatı 6 bin lira artışla 1 milyon 890 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.37 gerileyerek 2 milyon 690 bin liraya düşerken, İsviçre Frangı'nın satış fiyatı yüzde 0.32 artarak 1 milyon 249 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 449 bin liradan, Euro 1 milyon 888 bin liradan, İngiliz Sterlini 2 milyon 688 bin liradan ve İsviçre Frangı da 1 milyon 246 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.22, Cumhuriyet altınının satış fiyatı da yüzde 1.45 oranında arttı. 
     Külçe altının gram satış fiyatı 20 milyon 750 bin liraya, Cumhuriyet altınının satış fiyatı da 140 milyon liraya yükseldi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 2.84 oranında artarak, 20 milyon 670 bin liraya çıktı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.83 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,448 puan artarak 6,359 puandan 540,807 puana çıktı. 
     Geçen haftanın en çok değer kazanan katılma belgeleri, yüzde 4.64'lük artışla Ata A Tipi İMKB-30 Endeks Fon, yüzde 4.60'lık artışlarla da Oyak Yatırım A Tipi Ulusal-30 Endeks Fon ve YKY A Tipi İMKB-30 Endeks Fon olarak sıralandılar. 
     Haftanın en çok değer yitiren katılma belgeleri ise yüzde 1.20'lik düşüşle Anadolubank A Tipi Değişken Fon, yüzde 0.93'lük düşüşle Ata B Tipi Yabancı Menkul Kıymet Yatırım Fon ve yüzde 0.77'lik düşüşle Turkish Yatırım A Tipi Değişken Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.30 ile yüzde 0.45 arasında gerçekleşti. 
     Mevduat faizlerinin ortalamalarında geçen hafta yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.1 dolayında bulunan haftalık reponun net getirisi de yüzde 0.29 oldu. 
     
</TEXT>
</DOC>
