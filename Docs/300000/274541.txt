<DOC>
<DOCNO> 274541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko10.html </URL>
<DATE> 2004/09/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bir kilo Anzer balı kaç liradır dersiniz 
</HEADLINE>
<TEXT>

     Muhammet KAÇAR RİZE, DHA 
DÜNYACA ünlü ve 'her derde deva' olarak gösterilen Anzer balının kilosu bu yıl 350 milyon liradan satılacak. 
     Anzer Ballı Köyü Kooperatifi yetkilileri, Rize'nin İkizdere İlçesi'ndeki Anzer Yaylası'nda üretilen bal örneklerinin tahlil için Ankara Hacettepe Üniversitesi'ne gönderildiğini, tahlil sonunda satışa çıkartılacak balın kilosunun 350 milyon liradan verileceğini açıkladı. 
     Satış başlamadan çok sayıda sipariş alındığını belirten kooperatif yetkilileri, geçen yıl Cumhurbaşkanı Ahmet Necdet Sezer ve Başbakan Recep Tayyip Erdoğan'ın talepleri üzerine bal gönderdiklerini hatırlatırken, bu yıl özellikle yabancılar büyük ilgi gösterdiğini kaydetti. Almanya, İngiltere, ABD, Fransa, İsviçre, Kuveyt, Suudi Arabistan, İran ve Japonya'dan, bal ve polen siparişleri geldiğini anlattı. 
     S.S. Anzer Ballı Köyü Kooperatifi yöneticileri, Anzer Yaylası'nda İngiliz ve Alman uzmanların yaptıkları araştırmada, 500'e yakın çiçek çeşidi bulunduğuğunu ve bunlardan 70 kadarının sadece bu bölgede yetiştiğini belirlediklerini kaydetti. Anzer balının birçok hastalığın şifa kaynağı olduğunu vurgulayan dernek yöneticileri şunları söyledi 
     "Kalp-damar hastalıklarının tedavisinde, mide ülseri, bağırsak hastalıları, sarılık tedavisinde etkili olduğu biliniyor. Anzer balı, enerji artırıyor, ama kilo yapmıyor. Kabızlığı önleyen, ishali kesen, kısırlığı gideren ve seks gücünü artıran Anzer balı, erken tedavide kanser hastalıklarında da tedavi edici olarak kullanılıyor. Anzer balı ve Anzer poleninin tahlilli, ambalajlı, marka tescilli olarak aracısız olarak satılıyor. Geçen yıllarda Anzer balının yaklaşık yüzde 70'inin dış ülkelere satıldı.'' 
     
</TEXT>
</DOC>
