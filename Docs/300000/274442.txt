<DOC>
<DOCNO> 274442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/siyaset/siy18.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Meclis, pazar günü toplanıyor 

ANKARA Milliyet 

Başbakan Erdoğan da TBMM Başkanı Bülent Arınç'ı arayarak TBMM'yi 26 Eylül'de toplamak istediklerini söyledi. AKP Grup Başkanvekilleri de TCK'nın kalan yürürlük ve yürütme maddelerini geçirmek için TBMM'nin 26 Eylül saat 11.00'de olağanüstü toplanmasına ilişkin öngerelerini Arınç'a sundu. Önergede, TCK'nın görüşülmeyen iki maddesi ile birlikte yürütme ve yürürlük maddelerinde komisyona çekilen Hukuk Usulü Muhakemeleri Kanun Tasarısı ile Adli Yargı İlk Derece Mahkemeleri Kanunu Tasarısı'nın görüşülmesi de yer aldı. Arınç'ın Meclis'in toplanmasına ilişkin çağrıyı bugün yapacağı belirtildi. 

Hakaretin alt cezası azaltılacak 

ANKARA Milliyet 

AKP Grup Başkanvekili Faruk Çelik, olağanüstü genel kurulda TCK'nın yanısıra iki madde üzerinde değişiklik yapılacağını bildirdi. Bu iki maddeyle yapılacak düzenlemeler şöyle Madde 184 - İmar Kirliliği Madde, kaçak bina yapan veya yaptıran kişiyle, kaçak bina şantiyelerine elektrik, su veya telefon bağlantısı yapan veya bu hizmetlerden yararlanılmasına izin verenlere 2 - 5 yıl ceza verilmesini öngörüyor. Madde 125 - Hakaret AKP ile CHP arasında yapılan görüşmelerde hakaret suçunun cezasının alt sınırının altı aydan üç aya düşürülmesi konusunda anlaşmaya varılmış, önerge verilmesi unutulunca değişiklik yapılamamıştı. 

Üç tasarı birlikte gelecek 

ANKARA Milliyet 

TCK krizine son noktayı koymak üzere 26 Eylül'de toplanacak olan Genel Kurul'a öncelikle Adalet Komisyonu'ndan görüşülmesi planlanan üç tasarının indirilmesi gerekiyor. Bunun için Genel Kurul'dan önce, Adalet Komisyonu toplanacak ve TCK gibi yürürlük ve yürütme maddelerinde komisyona çekilen Hukuk Usulü Muhakemeleri Kanun Tasarısı ile Adli Yargı İlk Derece Mahkemeleri Kanunu Tasarısı'nı kabul edecek. Üç tasarı da Genel Kurul gündemine indirilerek kabul edilecek. Her üç tasarı da adalet reformu çerçevesinde eşzamanlı uygulanacak bir dizi yeni düzenleme içeriyor. 

AB karşıtlarına ÖKÜZLER 

Avusturya'da koalisyon hükümetinin ortağı aşırı sağcı Özgürlükçüler Partisi'nin FPÖ eski lideri Jörg Haider, ülkesinde Türkiye'nin AB üyeliğine karşı çıkanları ağır bir dille eleştirerek, "boynuzlu öküzler" dedi. Avrupa Parlamentosu'ndaki Yeşiller Grubu'nun Başkanı Daniel Cohn Bendit de, AB'nin Türkiye ile tam üyelik müzakerelerine başlamasını desteklediklerini söyledi. Zina konusunun TCK tasarısına eklenmemesini memnuniyetle karşıladıklarını ifade eden Bendit, tam üyelik müzakerelerini "uzun ve zor bir kulvar" olarak niteleyerek, bu süreçte Türkiye'ye destek verilmesi gerektiğini vurguladı. 

Alman basını Çiçek'i övdü 

Alman Frankfurter Allgemeine gazetesi, Adalet Bakanı ve Hükümet Sözcüsü Cemil Çiçek'in, Başbakan Recep Tayyip Erdoğan ve Dışişleri Bakanı Abdullah Gül ile çok başarılı bir üçlü oluşturduğunu yazdı. Gazete, "Hükümet Sözcüsü" başlıklı haberinde, Gül'ün, AB'nin Türkiye'den nasıl reformlar beklediğini her zaman bildiği, Çiçek'in bu istekleri yasalaştırdığı, Erdoğan'ın da bu yasaları siyasi alanda hayata geçirdiğinin belirtildiği haberde, üçlünün büyük başarılara imza attığı kaydedildi. 


</TEXT>
</DOC>
