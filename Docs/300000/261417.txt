<DOC>
<DOCNO> 261417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur06.html </URL>
<DATE> 2004/08/07/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Kickboksçu kızdan, kuzene taciz dayağı 
</HEADLINE>
<TEXT>

     
     Tuncay DAĞLI ADANA, DHA 

     

ADANA'da, Gazi Üniversitesi Beden Eğitimi ve Spor Yüksek Okulu son sınıf öğrencisi 24 yaşındaki Nurhayat Hiçyakmazer, kendisini telefonla taciz edip, internette fotoğraflarını yayımladığını ileri sürdüğü teyzesinin oğlu aynı yaştaki Murat Uzunağaç'ı döverek hastanelik etti. Almanya'nın Frankfurt kentinde yaşayan kuzeni Murat Uzunağaç'ın 10 gün önce Türkiye'ye geldiğini ve telefon tacizlerine devam edip, İşte yanınıza geldim ne yapacaksanız yapın. Sizden korkmuyorum' dediğini söyleyen Nurhayat Hiçyakmazer, "İstesem onu gebertirdim ama bir yumruk atıp, suratını dağıttım. Eğer akıllanmazsa başına gelecekleri kendi bilir'' dedi. 
     Beyazevler Mahallesi'nde aynı apartmanda evleri bulunan Nursen Hiçyakmazer ile Sermin Uzunağaç adlı kardeşlerin çocukları olan Nurhayat ile Murat, dün sabah evlerinin önünde tartıştı. Tartışmanın büyümesi üzerine, kikboks sporuyla ilgilenen Nurhayat Hiçyakmazer, tacizlerinden bıktığını söylediği, Almanya'da koruma olan kuzeninin yüzüne yumruk attı. Burnu kanayıp, dudağı patlayan, gözü moraran Murat Uzunağaç, olay yerine gelen polisler tarafından Numune Hastanesi'ne götürüldü. 
     Ayakta tedavi edilen Murat Uzunağaç ile kuzeni Nurhayat Hiçyakmazer götürüldükleri polis merkezinde birbirlerinden şikayetçi oldu. Genç kız polise verdiği ifadesinde, teyzesiyle aralarında ailevi problemler olduğunu belirterek, şunları söyledi 
     "30 yıldan beri Almanya'da yaşayan ve psikolojik durumu bozuk olan teyzem sürekli olarak buradaki akrabalarımızı ve bizi tehdit ediyor. Çocuklarını da buna alet ediyor. Bizi telefonla arayıp, Sizi vurduracağız, öldürteceğiz. Ben mafyayım' diyor. Dost ve arkadaşlarımızı, okul yöneticilerimizi arayıp, babamızın bizi para karşılığı erkeklere sattığını söylüyor. Ayrıca oğulları da Kıbrıs'ta okuyan kız kardeşim Pınar ile benim fotoğraflarımı internette yayımlayıp, telefonlarımızı vermiş ve bizim kendimizi pazarladığımızı yazmış. Bu yüzden sürekli başkaları tarafından da aranıp, taciz ediliyoruz. Telefonla arayanlar, Kaça çalışıyorsunuz, başka kızlar var mı ' diye soruyor. Yaptıkları artık canımıza yetti. Bu yüzden kendisini uyardım ama dinlemedi. Almanya'dan gelince de bizi tahrik edercesine konuşmalar yapınca dayağı hak ettiğini düşündüm. İstesem daha çok döverdim ama yapmadım.'' Genç kızdan dayak yiyen Murat Uzunağaç ise, kimseyi taciz etmediğini belirtip, Nurhayat Hiçyakmazer'in suçsuz yere kendisine saldırdığını ileri sürdü. 
     

     
</TEXT>
</DOC>
