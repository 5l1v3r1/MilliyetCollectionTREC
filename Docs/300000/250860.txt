<DOC>
<DOCNO> 250860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko36.html </URL>
<DATE> 2004/06/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Şişecam, Bulgaristan'da fabrika kuruyor... 
</HEADLINE>
<TEXT>

     Türkiye Şişe ve Cam Fabrikaları A.Ş.'nin Bulgaristan'ın Tırgovişte kentinde kuracağı cam ürünleri ve düz cam fabrikasının temelinin 7 Temmuz'da atılacağı bildirildi. 
     Şişecam ile Dünya Bankası'na bağlı Uluslararası Finans Kurumu IFC arasında fabrikanın finansmanı için toplam 85 milyon dolarlık kredi anlaşması bugün Sofya'da imzalandı. 
     Bulgaristan Başbakan Yardımcısı ve Ekonomi Bakanı Lidia Şuleva'nın da hazır bulunduğu kredi anlaşması imza töreninde konuşan Şişecam Genel Müdürü Doğan Arıkan, toplam 160 milyon dolara malolacak olan fabrikanın temelinin 7 Temmuz 2004 tarihinde atılacağını belirterek, üretime ise 2005 yılı Temmuz ayında geçmeyi planladıklarını söyledi. Fabrikanın önce cam ürünleri ile üretim yapacağını ifade eden Arıkan, 2006 yılından itibaren ise düz cam üretiminin başlayacağını bildirdi. 
     IFC Güneydoğu Avrupa temsilcisi Kosrou Zamani de Şişecam'ın kuracağı fabrikanın balkanların en önemli üretim merkezlerinden biri olacağını söyledi. Zamani, bu fabrikaya kredi desteği vermekten dolayı da büyük mutluluk duyduklarını dile getirdi. 
     Türklerin yoğunlukta yaşadığı bölgelerden biri olan Tırgovişte'de kurulacak olan fabrikada toplam 700 kişiye iş imkanı sağlanacak. 
     Fabrikanın temel atma törenine aynı dönemde Bulgaristan ziyaretine gelecek olan Başbakan Recep Tayyip Erdoğan'ın da katılması bekleniyor. 
     
</TEXT>
</DOC>
