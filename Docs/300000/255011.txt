<DOC>
<DOCNO> 255011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun13.html </URL>
<DATE> 2004/07/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şaron'dan 2 dinci partiye koalisyon teklifi 
</HEADLINE>
<TEXT>

     İsrail Başbakanı Ariel Şaron, iki dinci partiye koalisyona girme görüşmelerine başlama teklifinde bulundu. 
     Siyasi kaynaklar, dün muhalefetteki İşçi Partisi lideri Şimon Peres'e koalisyona girme teklifinde bulunan Şaron'un, İşçi Partisi'nin koalisyona girmesine karşı çıkanların tepkisini yatıştırmak için dinci partiler Şas ve Birleşik Tevrat Yahudiliği'ne teklif yaptığını söylediler. 
     Siyasi uzmanlar, İşçi Partisi'nin de hükümete katılması durumunda Şaron'un Likud Partisi'nin koalisyon ortağı laiklik yanlısı Şinui'yla birlikte yeni hükümetin geniş tabanlı bir laik ittifaka dönüşeceğini, bunun da Likud Partisi'nin dinci üyelerinde rahatsızlık yaratacağını bildiriyor. 
     Şaron'un iki dinci partiye teklifinin, dün Likud Partisi toplantısında milletvekillerinden çoğunun İşçi Partisiyle koalisyona karşı çıkmasından sonra yapıldığı belirtiliyor. Dinci partilerin hükümete girmesinin, Şinui'nin koalisyondan ayrılmasına neden olacağı kaydediliyor. 
     Şinui Partisi lideri Yosef Lapid de, bugün İsrail radyosuna yaptığı açıklamada, Şas ve Birleşik Tevrat Yahudiliği'nin koalisyona katılması durumunda Partisinin ayrılacağını söyledi. 
     Lapid, Şaron'un iki dinci partiyi koalisyona davet etmekle İşçi Partisi'ni uyarmayı ve başka seçeneklerinin de olduğunu göstermeyi amaçladığını kaydetti. 
     2005 yılına kadar Gazze Şeridi'nin tamamı ve Batı Şeria'nın 4 bölgesindeki Yahudi yerleşkelerini boşaltmayı planlayan Şaron'un, planını uygulamak için istikrarlı bir koalisyon yaratmayı amaçladığı bildiriliyor. 
     
</TEXT>
</DOC>
