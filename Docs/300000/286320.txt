<DOC>
<DOCNO> 286320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun21.html </URL>
<DATE> 2004/11/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AİHM'den Türkiye lehine karar 
</HEADLINE>
<TEXT>

     Avrupa İnsan Hakları Mahkemesi AİHM , yargısız infaz, köy yakma, kötü muamele ve işkence iddialarıyla Türkiye aleyhine yapılan bir başvuruyu reddetti. 
     Bitlis'in Tatvan ilçesi Düzcealan köyünde yaşayan Zahide Çaçan'ın, ''güvenlik kuvvetlerinin 27 Aralık 1993'te köyüne saldırdığı, evleri yıkıp yaktıkları, köylüleri dövdükleri ve olaylar sırasında kayınbiraderinin öldüğü'' gerekçesiyle Türkiye aleyhine yaptığı şikayet kabul edilmedi. 
     AİHM'nin, dinlenen tanıkların, ''köylülerin terör örgütünün baskıları nedeniyle köylerini terk ettiklerine'' ilişkin savunmalarını dikkate aldığı bildirildi. 
     Çaçan'ın, ''Tatvan savcısının başlattığı soruşturmaya müdahil olmayışı ve ayrıca şikayette bulunmak için 3 sene beklemiş olmasına açıklık getirilmemesinin de'' eleştirildiği AİHM kararında, ''Çaçan'ın hiçbir aşamada gözaltına alınmamış ve tutuklanmamış olması nedeniyle özgürlüğünden mahrum bırakılmadığı'' belirtildi. 
     Güvenlik güçlerinin yürüttüğü soruşturmayı tatmin edici bulan AİHM, başvuruyla ilgili Türkiye'nin Avrupa İnsan Hakları Sözleşmesi'ni ihlal etmediği görüşüne hükmetti. 
     
</TEXT>
</DOC>
