<DOC>
<DOCNO> 274727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/gun01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminat istiyor 
</HEADLINE>
<TEXT>


Yargıtay Başkanı, "Çakıcı skandalı" haberleri nedeniyle Milliyet'e dava açtı. Dava dilekçesinde 100 milyar lira tahsil edilmesi isteniyor 

ANKARA Milliyet 

Yargıtay Başkanı Eraslan Özkaya, "Yargıtay - MİT - Çakıcı" skandalını ortaya çıkaran Milliyet aleyhine 100 milyar liralık manevi tazminat davası açtı. Özkaya, 12 Ağustos'ta Milliyet'te yayımlanan, "Hem müteahhit, hem MİT'çi geldi" şeklindeki açıklamalarını içeren haberden dolayı da tazminat istedi. Özkaya'nın avukatı Fevzi Coşkun tarafından açılan davanın dilekçesinde, Milliyet'in 11 Ağustos'ta "H kime Villa Hediye Etti", "H kime Villa Rüşveti" başlığıyla yayımlanan haberlerine yer verildi. Bu haberler nedeniyle Doğan Gazetecilik A.Ş., Genel Yayın Yönetmeni Mehmet Y. Yılmaz, muhabirler Tolga Şardan ve Gökçer Tahincioğlu, yazar Taha Akyol ve Sorumlu Müdür Eren Güvener'den, 12 Ağustos 2004'ten itibaren yasal faiziyle birlikte 100 milyar liranın tahsil edilmesi istendi. Dilekçede, 12 Ağustos'ta "Hem müteahhit hem MİT'çi geldi" başlığıyla çıkan habere ve buna ilişkin köşe yazılarına değinildi. Özkaya, Milliyet'e şunları söylemişti 

Başrolde Milliyet 
"Bodrum'daki yazlığımın tadilat işlerini yapan müteahhit Hakkı Süha Şen, MİT'çi Kaşif Kozinoğlu'nun benimle görüşmek istediğini söyledi. Kozinoğlu bana geldi. 'MİT Müsteşarı Şenkal Atasagun'un izniyle geliyorum' dedi." 
Basındaki haberlerden de tüm medyanın sorumlu tutulduğu dilekçede, "Bazı gazeteler müvekkilime karşı çok ağır saldırıya geçmiştir. Milliyet gazetesi başrolü üstlenip öncülük yaparken, diğer gazeteler onu takip edip desteklemiştir" denildi. 
Özkaya, Şen aracılığıyla tanıştığı Kozinoğlu'yla, Çakıcı'ya ilişkin görüşmeler konusunda çıkan haberlerin de değeri olmadığını belirtti. Dilekçede, "Türkiye'de o kadar önemli haber varken, gazetenin Özkaya ve şahsında Yargıtay'ın yıpratılması için maksatlı, peşin fikirli ve ne pahasına olursa olsun bu gayeye ulaşmak, linç etmek için programlandırdığı" öne sürüldü. 
Özkaya, Kozinoğlu'na bilgi vermesini de dilekçesinde şöyle anlattı 
"MİT yetkilisinin devlet sırrı ve görevi nedeniyle kendisine yaklaşması, devlet adına bilgi istemesinden dolayı müvekkilim dosyanın çıkıp çıkmadığı hususunda bilgi vermiştir." Tazminat dağılımı şöyle 
Dilekçede Yılmaz'dan 10, Akyol'dan 10, Şardan ve Tahincioğlu'ndan 80 milyar olmak üzere toplam 100 milyar talep edilirken, Doğan Gazetecilik A.Ş. ve Güvener tüm tazminattan sorumlu tutuldu. 




</TEXT>
</DOC>
