<DOC>
<DOCNO> 287043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun16.html </URL>
<DATE> 2004/11/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Denktaş, hükümeti kurma görevini Talat'a verdi 
</HEADLINE>
<TEXT>

     KKTC Cumhurbaşkanı Rauf Denktaş, yeni hükümeti kurma görevini Cumhuriyetçi Türk Partisi Genel Başkanı ve Başbakan Mehmet Ali Talat'a verdi. 
     Denktaş, görevi vermeden önce yaptığı açıklamada, KKTC'de hükümet krizinin devam ettiğini belirterek, krizin anahtarının sistem değişikliği olduğunu, ancak kısa vadede bu anahtarın seçim olduğunu söyledi. 
     KKTC'de hükümeti kurmak üzere Anayasa gereği görevi Talat'a verdiğini ifade eden Denktaş, erken seçime gidilebilmesi için yasal açıdan sürenin kısaltılması yönünde araştırma içinde olduklarını belirtti. 
     Denktaş, herkesin istikrarlı ve devlete sahip çıkacak bir hükümetin kurulmasından yana olduğunu kaydetti. 
     Talat da, zor bir görev üstlendiklerine işaret ederek, ülkeyi hükümetsiz bırakmamak anlayışıyla hareket edeceklerini dile getirdi. 
     Talat, çok ciddi zorluklar bulunduğunu belirterek, yeni bir durum olmadığını, erken seçime ihtiyaç olduğunu, durumu parti organlarında değerlendireceklerini kaydetti. 
     
     DENKTAŞ KRİZİN ANAHTARI SİSTEMİN DEĞİŞMESİ 

     KKTC Cumhurbaşkanı Rauf Denktaş, ülkede hükümet krizinin devam ettiğini belirterek, ''Bu krizin anahtarı bence sistemin değişmesidir, ama kısa vadede anahtarı seçimdir'' dedi. 
     Cumhurbaşkanı Denktaş, Cumhuriyetçi Türk Partisi CTP Genel Başkanı Mehmet Ali Talat'ı, 14 Aralık 2003 genel seçimlerinden sonra ikinci kez hükümeti kurmakla görevlendirdi. Denktaş, görevi vermeden önce yaptığı açıklamada, seçime gidilebilmesi için meclisin karar alması gerektiğini, ancak bu kararın alınmadığını ifade ederek, bazı yasal zorluklar olduğunu, tüzük değişikliğinin yapılabileceğini kaydetti. 
     Denktaş, ''Dolayısıyla biz KKTC hükümetini kurmak üzere anayasa gereği, sayın UBP Genel Başkanı Derviş Eroğlu görevi iade ettikten sonra, yine bu hükümeti kurabilecek zannettiğimiz, zorluklarını da bildiğimiz Sayın CTP Başkanı Talat'a vermeyi kararlaştırdık'' dedi. 
     CTP'nin KKTC'nin köklü partilerinden olduğunu kaydeden Denktaş, CTP'nin görevinin gereğini yapacağını ve verilen süre içinde kurulabilirlerse hükümeti kuracağını, kuramazsa görevi iade edeceğini söyledi. 
     Seçime gidilmesi için sürenin yasal açıdan nasıl kısaltılacağını araştırdığını ifade eden Denktaş, bu konuda tam bir netlik olmadığını, erken seçime gidilmesi yolunun kısaltılması için UBP Genel Başkanı Derviş Eroğlu ve Başbakan Talat'ın da araştırma yapmasını istedi. 
     Cumhurbaşkanı Denktaş, ''Hepimiz, istikrarlı bir hükümet kurulabilmesi için, devlete sahip çıkacak bir hükümet kurulabilmesi için elden geleni yapalım diyorum ve görevi size Talat'a veriyorum. Hayırlı ve uğurlu olsun'' diye konuştu. 
     
     ''TEKRAR ZOR BİR GÖREV ÜSTLENDİK'' 

     CTP Genel Başkanı ve Başbakan Mehmet Ali Talat da, ''Zor bir görev yüklendik tekrar. Ama tabii ki KKTC'yi hükümetsiz bırakmamak durumundayız'' dedi. 
     Şu anda hükümetin görev başında olduğunu, birkaç husus hariç bütün fonksiyonlarını yerine getirdiğini ifade eden Talat, 2004 bütçesinin meclisten geçmediğini, 2005 bütçesini meclise sunduklarını, ancak bu durumda onun da geçmeyeceğini belirterek, bunun, hükümet icraatlarında ciddi zafiyetlere neden olduğunu vurguladı. 
     KKTC'yi hükümetsiz bırakmama düşüncesiyle hareket ederek, bütün fonksiyonlarını yerine getirecek bir hükümet oluşturma çabalarını sürdüreceklerini dile getiren Talat, çok ciddi zorlukları olduğunu, hükümeti sağlamlaştırmak ve çoğunluğa dayalı bir hükümet kurmak için daha önce de çabaları olduğunu, ancak başarılı olamadıklarını anlattı. 
     UBP Genel Başkanı Eroğlu'nun görevi iadesinin ardından aynı şartlarda görevlendirildiklerini kaydeden Talat, ''Yeni bir durum yok gibi görünüyor. Dolayısıyla erken bir seçime ihtiyaç var, eğer kurmayacaksak tabii ki. Bu görevi aldıktan sonra biz partimizin yetkili organlarında konuyu değerlendireceğiz'' dedi. 
     Durumu yarın parti organlarında değerlendireceklerini ve erken seçim için ne yapılabileceğinin de seçenekleri arasında olduğuna işaret eden Talat, yasalar dışına çıkmadan erken seçime nasıl gidileceğine bakacaklarını söyledi. 
     Görevi kendisine verdiği için Cumhurbaşkanı Denktaş'a teşekkür eden Talat, çalışmalarına hemen başlayacağını kaydetti. Başbakan Talat, bir soru üzerine, erken seçim konusunda Cumhurbaşkanı Denktaş'ın izlediği tutumun, 60 gününün tamamlanmasından sonra erken seçime yine kendisinin karar vermesi olduğunu ifade ederek, şunları söyledi 
     ''Halbuki partiler anlaşabilirse karar alıp erken zamanda bir seçime gidilebilir. Yani örneğin, yarın meclis toplanır, erken seçim kararı alır, 60 gün sonra erken seçim olur. Halbuki bu durumda, Sayın Cumhurbaşkanı'nın erken seçim ilan ettiği günden itibaren 60 gün beklenmesi gerekiyor. Dolayısıyla o zamana kadar olan zaman da kayıp bir zamandır. Belki bunu aşarız, buna bakacağız.'' 
     
</TEXT>
</DOC>
