<DOC>
<DOCNO> 297805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun09.html </URL>
<DATE> 2004/12/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Financial Times Chirac, Türkiye'ye 'evet'i anlatacak 
</HEADLINE>
<TEXT>

     BBC 

İngiliz ekonomi gazetesi Financial Times, Fransa Cumhurbaşkanı Jacques Chirac'ın bu akşam televizyona çıkarak, Türkiye'yle niçin üyelik müzakerelerinin başlatılması gerektiğini anlatacağını yazıyor. 
     Gazete, bu haberinde Fransa'daki Türkiye tartışmalarını özetliyor. 
     "Türkiye'nin üyeliğinin Fransa'da bu kadar çok tartışma konusu olmasının birçok nedeni var. Bunlar arasında Avrupa Birliği'nin varlık nedeninin ortadan kalkacağı endişeleri ve İslam korkusu da bulunuyor. Birçok Fransız milletvekili bu konuda kendilerine söz hakkı vermediği için Chirac'a öfkeli." 
     
     Goulard Birlik rüyasının sonu olacak 
     Financial Times'ın görüşüne başvurduğu Fransız siyasetbilimci Sylvie Goulard ise şöyle diyor 
     "Üyeliğe kabul edilirse, Türkiye Avrupa Birliği'nin en büyük ve en yoksul ülkesi olacak. Bu da Avrupa Birliği'ni kuranların daha derin ve yakın ilişkileri olan bir birlik yaratma rüyalarının sonu anlamına gelecek. Avrupa projesini değiştirmek istiyorsanız halkı da dinlemelisiniz. Şimdiye kadar hükümet buna gerek görmedi". 
     Haberde Fransa hükümetinin, bu karmaşanın ortasında Türkiye'ye karşı Ermeni soykırımı iddialarını gündeme getirdiği belirtiliyor. 
     
     Sözler tutulursa itiraz edemeyecekler 
     Financial Times, tüm bu tartışmalara rağmen Fransız halkının, hatta bu ülkede yaşayan Ermenilerin bile reformlara ilişkin sözlerini tutması durumunda Türkiye'nin üyeliğine itiraz etmeyeceğini vurguluyor ve Ermeni Davasını Savunma Komitesi adlı derneğin başkanı Harut Mardirosyan'ın şu görüşleri yansıtılıyor. 
     "Ermeni soykırımını tanıyan, Kürtleri kabul eden, insan haklarına saygı gösteren Kıbrıs'tan askerini çeken bir Türkiye doğal olarak bambaşka bir Türkiye olacak. Böyle bir Türkiye'nin üyeliğine de itirazımız olmaz." 
     
</TEXT>
</DOC>
