<DOC>
<DOCNO> 256985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/siyaset/siy03.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kemal Derviş keşke bize gelse' 
</HEADLINE>
<TEXT>


SALİHA ÇOLAK 


Türbana ilişkin sözleri ve "Başbuğ partisi olmamalıyız" uyarısı nedeniyle partisinin sert tepkisiyle karşılaşan CHP'li Kemal Derviş'e AKP'den sıcak mesajlar geldi. Derviş'i beğendiklerini söyleyen üst düzey bir AKP yöneticisi, "Partide sevmeyenler olabilir, ama çoğunluğun 'hayır' diyeceğini zannetmiyorum. Keşke gelse. Ben çok arzu ederim. Ama bize gelmez. Çünkü o diğerleri gibi değil, kendini gerçek bir sosyal demokrat olarak görüyor" dedi. Derviş için CHP'de hayat hakkı görmediğini, yerel seçim sürecinde adı CHP'nin İstanbul Belediye Başkanlığı adayları arasında geçtiği sırada "Dikkat et, seni öğütecekler" diye uyardığını söyleyen yönetici, "Biliyorum" karşılığını aldığını anlattı. Yönetici, "Derviş sonunda partiden ayrılır. Üniversiteye döner ve yurtdışına çıkar" dedi. Öte yandan CHP Genel Başkan Yardımcısı Cevdet Selvi, uyarıda bulunduğu Derviş'e, "Sözlerine ilişkin açıklama yapmasını bekliyoruz" dedi. 



</TEXT>
</DOC>
