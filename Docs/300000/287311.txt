<DOC>
<DOCNO> 287311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/siyaset/siy03.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den Erdoğan'a Ankara kirlendi 
</HEADLINE>
<TEXT>


Başbakan, "Çankaya'dan bakınca kirli hava şehrin üzerine çöküyor" diyen Sezer'e cevap verdi "Bunu veto ettiğiniz belediyeler kanunu önler" 

ABDULLAH KARAKUŞ Ankara 


Cumhurbaşkanı Sezer, Başbakan Erdoğan'la yaptığı görüşmede, Ankara'nın havasının kirliliğinden yakınarak, "Çankaya'dan bakınca kirli hava tabakası şehrin üzerine çöküyor" dedi. Erdoğan da, "Ben de farkındayım. Bunun için planlı yapılaşmaya ihtiyaç var. Veto ettiğiniz belediyeler kanunu bunun için önemli. Bunu size tekrar göndereceğiz" yanıtını verdi. 
Erdoğan, dün Ankara Belediye Başkanı Melih Gökçek'in verdiği iftara katıldı. Sezer'in uyarısını Gökçek'e anlatan Erdoğan, "Ben de dolaştığım Altındağ ve Mamak'ta kalitesiz kömür kullanmaktan kaynaklanan, gözleri yaşartan atmosferle karşılaşıyorum. Bunu önlemek için planlı yapılaşmaya ihtiyaç var" dedi. Kaçak yapılaşmayı da tepki gösteren Erdoğan, "Bu işe cesurca bir yerden başlamalıyız. Küçük hesaplar yapmamalıyız. Ben medyayı sorumluluğa davet ediyorum. Gelin bu belediye başkanlarının yanında yer alın ki, işgalciler 'hak sahibiyiz' demesinler" diye konuştu. 


</TEXT>
</DOC>
