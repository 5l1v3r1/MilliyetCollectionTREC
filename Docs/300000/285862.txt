<DOC>
<DOCNO> 285862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur42.html </URL>
<DATE> 2004/11/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
"Güldünya davası"nda kadın avukatlar ile hakim arasında tartışma 
</HEADLINE>
<TEXT>

     Evlilik dışı ilişkiden hamile kalarak bir çocuk dünyaya getirdiği belirtilen Güldünya Tören'in önce silahla yaralanması, ardından da tedavi gördüğü hastanede öldürülmesine ilişkin 2 kardeşi ile amcasının yargılanmasına devam edildi. 
     Bakırköy 5. Ağır Ceza Mahkemesi'ndeki duruşmaya, tutuklu sanıklar İrfan ve Ferit Tören katıldı. Gıyabi tutuklu sanık Mehmet Tören ise yakalanamadığı için duruşmada hazır edilemedi. 
     Mahkeme Heyeti Başkanı İlhami Yılmaz, Prof. Dr. Nur Centel, Yrd. Doç. Dr. Hamide Zafer ve Yrd. Doç. Dr. Özlem Cakmut tarafından hazırlanan hukuki mütalaanın dosyaya konulduğunu tutanağa yazdırdı. 
     Başkan Yılmaz, İstanbul Barosu'nun müdahil olarak davaya katılma isteminin reddine ilişkin söz almak isteyen avukat Habibe Yılmaz Kayalar'a söz hakkı vermedi. 
     Avukat Elif Ece Emre de, Amargi ve Gökkuşağı Kadın Derneği adına davaya müdahil olma taleplerinin reddedildiğini hatırlatarak, kendi adına ve derneğin 8 üyesi adına müdahil olma talebinde bulunduklarını söyledi. 
     Avukat Filiz Kerestecioğlu da, kadın haklarını savunanlar olarak Güldünya Tören'in oğlunun velayetine ilişkin sessiz sedasız bir dava yürüttüklerini belirterek, bu davanın dün karar duruşmasının yapıldığını kaydetti. 
     Kerestecioğlu, ''Bu davada Güldünya Tören'in ailesinden kimse bulunmadı. Biz vardık. Çocuğun velayeti konusundaki ilk girişimi yapan da bizdik'' dedi. 
     Bu sırada Başkan Yılmaz, avukat Filiz Kerestecioğlu'na mahkemeye sunduğu dilekçesindeki konulardan bahsetmesini istedi. 
     Avukat Kerestecioğlu'nun anlattığı konunun müdahil olma istemleriyle ilgili olduğunu söylemesi üzerine Başkan Yılmaz, Kerestecioğlu'nun konuşmasına izin vermedi. 
     Durumu tutanağa yazdıran Başkan Yılmaz, avukat Kerestecioğlu'nun ''Siz de tarihe geçeceksiniz hakim bey'' şeklindeki ifadesini de tutanağa geçirdi. 
     
     MÜDAHİLLİK İSTEMLERİ REDDEDİLDİ 
     Mahkeme Heyeti, suçtan doğrudan zarar görmedikleri gerekçesiyle müdahil olma taleplerinin reddine karar verdi. 
     Bunun üzerine müdahil olmak amacıyla duruşmaya katılan bayan avukatlar ile kadınlar salonu terk etti. 
     Mahkeme Heyeti Başkanı İlhami Yılmaz, İrfan Tören'e hakkında ''adam öldürmeye iştirak'' suçundan ek iddianame hazırlandığını belirterek, sanığa ek savuma hakkı verdi. 
     Bunun üzerine Tören, kardeşinin Güldünya Tören'i öldüreceğinden haberi olmadığını, bilgisi olsa engelleyeceğini söyledi. 
     Duruşmada tanık olarak dinlenen İbrahim Akyol, olay günü hastanede bulunduğunu, önce bir patlama sesi duyduğunu, daha sonra kaçan birkaç kişi gördüğünü ancak bu kişileri teşhis edemeyeceğini bildirdi. 
     Sanıkların tutukluluk hallerinin devamına karar veren mahkeme heyeti, dosyadaki eksikliklerin giderilmesi için duruşmayı erteledi. 
     
     HUKUKİ MÜTALAA 
     Dava dosyasına konulan hukuki mütalaada, Güldünya Tören'in öldürülmesi olayında hayatın genel akışına göre suçtan zarar görmesi beklenen kişilerin onu öldürmekle suçlandığı belirtildi. 
     Bu noktada ''suçtan zarar görme'' kavramının dar yorumlanmasının amaca uygun olmadığı belirtilen mütalaada, Filiz Kerestecioğlu ve meslektaşlarının müdahil olmasının maddi gerçeğin bulunması yönünden büyük katkı sağlayacağı gibi, bu tür olayların ne denli kınandığı ve meşru görülmediği hususlarında kamuoyuna önemli mesaj teşkil edeceği anlatıldı. 
     Suçtan zarar görenin belirlenmesinin hakimin takdirine bağlı olduğu belirtilen mütalaada, şu ifadeler yer aldı 
     ''Dava konusu olayda, hukukun üstünlüğünü, insan haklarını savunma ve koruma amacıyla faaliyet gösteren Baro'nun, kadın ayrımcılığını önlemek amacıyla çalışan kadın derneklerinin ve bağımsız adalet organı olarak avukat kadınların haklı menfaatlerinin ihlal edildiği ve kamu davasına müdahale açısından öngörülen anlamda suçtan zarar görenler oldukları kuşkusuzdur.'' 
     
     CEZA İSTEMLERİ 
     Evlilik dışı ilişkisinden hamile kalarak bir çocuk dünyaya getirdiği belirtilen Güldünya Tören'in silahla önce yaralanması, ardından da tedavi gördüğü hastanede 25 Şubat 2004 tarihinde öldürülmesine ilişkin hazırlanan iddianamede, Ferit Tören'in, olay tarihinde yaşının küçük olması da dikkate alınarak 28 yıldan fazla olmamak üzere ağır hapis cezasına çarptırılması isteniyor. 
     Sanık İrfan Tören'in de suça iştirakten dolayı 15 ile 20 yıl arasında ağır hapis cezasına çarptırılması istenen iddianamede, Mehmet Tören'in ise azmettirici olduğu gerekçesiyle müebbet ağır hapis cezasına çarptırılması talep ediliyor. 
     
</TEXT>
</DOC>
