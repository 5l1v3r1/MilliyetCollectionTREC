<DOC>
<DOCNO> 259139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonyas10.html </URL>
<DATE> 2004/07/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Barışarock" Festivali bu yıl da 21-22 Ağustos'ta gerçekleştirilecek 
</HEADLINE>
<TEXT>

     ''Küresel Barış ve Adalet Koalisyonu''nca geçen yıl ''Rock'n Coke Festivali'ne'' karşı düzenlenen ''Barışarock'' festivali, bu yıl da 21-22 Ağustos'ta gerçekleştirilecek. 
     Festivalin tanıtımı amacıyla Tünel'de yapılan basın açıklamasında, koalisyon bünyesindeki ''Barışarock Girişimi'' adına konuşan Moğollar Grubu'nun gitaristi Taner Öngör, geçen yıl Coca-Cola'ya tepki olarak başlayan festivalin, bu yıl da süreceğini söyledi. 
     Öngör, festivalin ''özgürlük ve bağımsızlık'' adına düzenlendiğini ifade ederek, festivale 42 müzik grubunun gönüllü katılacağını dile getirdi. 
     ''Rock'n Coke Festivali'' ile aynı tarihte 21-22 Ağustos'ta gerçekleştirilecek ''Barışarock'' festivalinin, Sarıyer Mehmet Akif Ersoy piknik alanında düzenleneceğini anlatan Öngör, festivalin 36 saat süren bir etkinlik olacağını belirtti. 
     Festivalde bu yıl tiyatro ve dans gösterileri ile sinema gösterimlerinin de yer alacağını kaydeden Öngör, festivale ilişkin bilgilerin ''www.barisarock.org'' adresinde yer aldığını anlattı. 
     Öngör, festivalin geçen yıl ki kapanış konserini Cem Karaca'nın verdiğini anımsatarak, bu yıl da Cem Karaca şarkılarıyla festivalin sona ereceğini söyledi. 
     Daha sonra koalisyon üyeleri ''Cola içen Bush olsun'' şeklinde slogan attılar. 
     ''Barışarock'' festivaline, aralarında Moğollar, Mor ve Ötesi, Bulutsuzluk Özlemi'nin de yer aldığı gruplar katılacak. Festivalin giriş biletleri ise 15 milyon lira olarak belirlendi. 
     
</TEXT>
</DOC>
