<DOC>
<DOCNO> 250897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo18.html </URL>
<DATE> 2004/06/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MHK adayı Sarvan listesini açıkladı... 
</HEADLINE>
<TEXT>

     Futbol Federasyonu Merkez Hakem Kurulu Başkanlığı için adaylığını açıklayan Oğuz Sarvan, Türk hakemliğinin yurtiçi ve yurtdışındaki konumundan hoşnut olmayanların kendilerine oy vermesi gerektiğini söyledi. 
     Oğuz Sarvan, listesindeki isimlerden Ali Aydın ve Seyfi Gözaydın ile birlikte TSYD Ankara Şubesi'nde düzenlediği basın toplantısında hedeflerinin, çağdaş yönetim anlayışını Türk hakemliğine getirmek olduğunu belirterek, ''Türk futbol hakemliğinin yurtiçindeki ve yurtdışındaki konumu istenilen düzeyde değil. Bu konumdan rahatsız olan bize oy verir'' dedi. 
     MHK listesini oluştururken kimsenin etkisi ve katkısı olmadığını kaydeden Sarvan, ''Futbol Federasyonu Başkanı Haluk Ulusoy ile ve gerekli kişi ve kurumlarla görüştük. Ancak bizim ekibimizin oluşumunda, bizim dışımızda hiç kimsenin etkisi ve katkısı olmadı'' diye konuştu. 
     Ekip olarak içlerindeki sesi dinlediklerini ifade eden Sarvan, şunları söyledi 
     ''Ekip olarak vicdanımızın sesini dinledik ve özgür irademizle karar verdik. Delegelerden de özgür iradeleriyle karar vermelerini bekliyoruz. Doğru olanı yapmak için yola çıktık. Yargının tarafsız olması gerekir. Biz de içimizdeki sesi dinledik. Ya yeni ve şeffaf bir yönetim olan biz, ya da mevcut anlayışın devamı olanlar. Artık bundan sonrası delegelerin bileceği bir iş ve özgür iradeleriyle hareket etmeleri gerektiğine inanıyoruz.'' Sarvan, listesindeki isimleri açıklarken, 1 MHK üyesinin ise Kulüpler Birliği'nden istendiğini o nedenle 9. ismin henüz belli olmadığını ifade ederek, ''Biz Kulüpler Birliği'ne başvuruda bulunduk. 1 MHK Üyesi, onların seçeceği birisi olsun dedik. Bu sayede, bizi denetlemeleri daha kolay olur diye düşündük'' dedi. 
     Oğuz Sarvan'ın listesinde Ali Aydın, Ünsal Çimen, Tuluğ Gürkan, Seyfi Gözaydın, Cem Tosyalı, Fahir Ersoy ve Gazanfer Doğu yer alıyor. 
     
</TEXT>
</DOC>
