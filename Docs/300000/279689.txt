<DOC>
<DOCNO> 279689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun23.html </URL>
<DATE> 2004/10/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fransa'da gündem Türkiye... Raffarin, partisini yatıştırabilecek mi 
</HEADLINE>
<TEXT>

     Fransız basınında bugün çıkan haberlerde, Başbakan Jaen-Pierre Raffarin'in, ''mecliste Türkiye konusunda yarın yapılacak tartışma öncesinde, iktidar partisinin milletvekillerini yatıştırmaya çalıştığı'' bildirildi. 
     Le Figaro gazetesi, Raffarin'in Halk Hareketi Birliği'nin UMP basına kapalı grup toplantısında yaptığı konuşmaya yer verdiği haberde, ''Başbakan'ın, üyelik müzakerelerine karşı çıkan milletvekillerini ikna etmeye çalıştığı'' yorumunu yaptı. 
     Raffarin'in, ''Daha tartışmaya başlamadan tartışmayı kesmeyelim, Türkiye'yi umutsuzluğa sürükleyemeyiz'' şeklindeki açıklamasına yer veren gazete, ''Başbakan'ın, yarın yapılacak tartışmanın neden oylamasız olacağı konusunda milletvekillerine ayrıntılı bilgi verdiğini'' yazdı. 
     Liberation gazetesi de, ''Raffarin'in grup toplantısında UMP'nin Türkiye karşıtı milletvekillerini sakinleştirmeye çalıştığını'' yazdı. 
     Raffarin'in, ''Türkiye ile müzakerelerin açılmasının tam üyelik anlamına gelmediği'' yolundaki açıklamalarıyla UMP milletvekillerini ikna etmeye çalıştığını belirten Liberation, ''Başbakan'ın parti içinde ciddi bir muhalefetle karşı karşıya olduğu'' yorumunu yaptı. 
     Liberation, mecliste yarın yapılacak tartışma öncesi muhalefetteki Sosyalist Parti'nin de grup toplantısında Türkiye konusunu değerlendirdiğini hatırlattı. 
     Bu toplantının sonunda, ''Türkiye'nin üyeliğiyle ilgili koşullar şu anda yeterli değil. Müzakerelerin sonuna kadar, üyelik yerine ayrıcalıklı ortaklık da içinde olmak üzere bütün seçenekler açık tutulmalı'' şeklinde bir bildirinin kabul edildiği belirtildi. 
     
     UDF, ÖNERGELERLE ENGELLEMEYE ÇALIŞACAK 

     Fransa Demokrasi Birliği UDF , Türkiye ile AB üyelik müzakerelerinin başlatılmasına karşı çıkabilmek için ulusal parlamentoda yapılacak bütçe görüşmeleri sırasında değişiklik önergesi sunacak. 
     Parlamento içinde fazla bir siyasi gücü olmayan Liberal eğilimli UDF'nin, bütçe görüşmelerinde, ''AB'den Türkiye'ye üyelik öncesi verilecek yardımlarda Fransa'nın payına düşen 47 milyon euro'nun veto edilmesini isteyeceği'' bildirildi. 
     Fransa'da siyasi gözlemciler, Türkiye'nin AB üyeliğine karşı çıkan ve bunun yerine ''ayrıcalıklı ortaklık'' öneren UDF'nin bu sembolik girişiminin kabul edilme şansının olmadığını belirtiyorlar. 
     UDF, iktidardaki Halk Hareketi Birliği UMP ve ana muhalefet konumundaki Sosyalist Parti'den sonra parlamentodaki 3. büyük siyasi parti olarak yer alıyor. 
     Mecliste Türkiye konusunda yarın açılacak tartışmanın oylamalı yapılması yolunda UDF tarafından getirilen teklif, 5. cumhuriyet anayasasına aykırı olduğu gerekçesiyle hükümet tarafından reddedilmişti. 
     Hükümet, anayasaya göre, dış politika konularında müzakere ve karar verme yetkisinin cumhurbaşkanında olduğunu belirterek, parlamentonun bu alanda bir karar dayatmasının hukuki olarak mümkün olmadığını savunuyor. 
     
</TEXT>
</DOC>
