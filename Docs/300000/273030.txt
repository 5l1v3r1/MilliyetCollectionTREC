<DOC>
<DOCNO> 273030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/siyaset/asiy.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil durum planı 
</HEADLINE>
<TEXT>


Başbakan Erdoğan, 23 Eylül'de Brüksel'e giderek Verheugen'e zina tartışmasını açıklayacak, Türkiye - AB ilişkilerini iyileştirmeye çalışacak 

HABER MERKEZİ 


Başbakan Recep Tayyip Erdoğan'ın, gelecek hafta Brüksel'e yapacağı ziyaretle, zina konusu ile düğümlenen Türkiye - Avrupa Birliği ilişkilerini yeniden iyileştirmeyi hedeflediği bildiriliyor. Hangi plan çerçevesinde hareket ettiği yakın çevresinde dile getirilmeye başlanan Başbakan'ın planında, gelecek hafta Brüksel'de kuracağı temaslar kritik önem taşıyor. 
Milliyet'in aldığı bilgilere göre, Erdoğan, 23 Eylül Perşembe günü Brüksel'de bir araya gelmesi planlanan AB Komisyonu'nun genişlemeden sorumlu üyesi Günter Verheugen'den, Türkiye İlerleme Raporu'na son biçimini vermeden önce şu noktaları dikkate almasını isteyecek 
Zinanın Türk Ceza Kanunu TCK içinde suç sayılması girişiminin arkasında, özel yaşam alanlarını ve temel hakları ihlal etme eğilimi veya planı bulunmuyor. Yetişkinlerin uygar ilişkileriyle ilgilenmeyen bu girişim, aslında çok dar bir çerçeve öngörüyor. Bu çerçeve, "düzenli olarak aldatılan eş ile çocukların sosyal itibarını ağır biçimde rencide edecek tarzda cinsel sadakatsizlik" olarak çizilebilir. Bu çerçevenin, temel hakları ihlal edeceği veya özel yaşamı cendereye sokacağı görüşü haksızlık olur.Çerçevesi dar tutulmuş bir zina düzenlemesi konusunda ana muhalefet partisi olan CHP ile bir uzlaşma sağlandığı da dikkate alınmalıdır. CHP, basına da yansıyan bu uzlaşmadan daha sonra çeşitli etkilerle vazgeçmiştir. Ancak başlangıçta, CHP'nin de kabul ettiği bir düzenleme ile yola çıkılmıştır.İrlanda'nın hassasiyetine AB üyeliği sürecinde gösterilen anlayış Türkiye'den esirgenmemelidir. İrlanda'ya, 1973'te AB'ye üye olurken kürtaj yasağı konusunda dini hassasiyet nedeniyle tanınan esneklik, dar çerçeveli bir zina düzenlemesi konusunda Türkiye için de düşünülebilir. Böyle bir tutum, İslami değerlerin dikkate alındığını gösterecektir.Türkiye, AB'ye tam üyelik için aralıkta müzakere tarihi alırsa, TCK Tasarısı, zina konusunda ek yapılmadan da yasalaştırılabilir. Müzakere tarihi, hükümetin bu konuda anlayış görmesini kolaylaştıracaktır. 


</TEXT>
</DOC>
