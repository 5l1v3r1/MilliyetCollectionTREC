<DOC>
<DOCNO> 287178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo22.html </URL>
<DATE> 2004/11/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ç. Rizespor Sakaryaspor maçını ciddiye alarak kazandık... 
</HEADLINE>
<TEXT>

     Çaykur Rizespor Kulübü Başkanı Ekrem Cengiz, Sakaryaspor maçını ciddiye alarak kazandıklarını söyledi. 
     Cengiz, AA muhabirine yaptığı açıklamada, Sakaryaspor karşısında alınan galibiyetten mutluluk duyduğunu ifade ederek, ''Sakaryaspor maçında rehavete kapılmadık. Bu tür maçlar her zaman zor geçer. Bunun bilincindeydik. Bu nedenle maçı ciddiye alarak galip geldik'' dedi. 
     Sakaryaspor maçındaki futbol ve mücadeleden dolayı futbolcularını kutladığını belirten Cengiz, ''Futbolcularım maçı ciddiye alarak iyi futbol oynadılar. Bol gol pozisyonuna girmelerine rağmen çok gol kaçırdılar. Ama önemli olan galip gelmekti''diye konuştu. 
     Cengiz, sürekli olarak seyirciye mesaj gönderdiklerini kaydederek, şunları söyledi 
     ''Biz sürekli takım ve seyirci bütünleşmeli, seyirci takımına sahip çıkmalı ve takımı onlar motive etmeli diyorduk. Verdiğimiz demeç iyi algılanmış. Seyirci olmadan futbol müsabakası olmaz. Bizler ve futbolcular maça gelip tribünleri boş gördüğümüz zaman moralimiz bozuluyor. Bu nedenle bu maçta seyircimize takımlarına verdikleri destekten dolayı teşekkür ediyorum.'' 
     
</TEXT>
</DOC>
