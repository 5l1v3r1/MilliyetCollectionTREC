<DOC>
<DOCNO> 277861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur48.html </URL>
<DATE> 2004/10/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Alkollü ambulans şoförü hakkında soruşturma açıldı 
</HEADLINE>
<TEXT>

     Ankara'ya hasta sevkinden dönerken trafik polislerinin kontrolünde 289 promil alkollü çıkan ambulans şoförü hakkında, soruşturma başlatıldığı bildirildi. 
     Karabük Vali Vekili Cemal Hüsnü Kansız, yazılı açıklamasında, 4 Ekim Pazartesi günü Karabük Beşbin Evler Kadın Çocuk Doğum Hastanesi'nden SSK Etlik Doğumevi ve Kadın Hastalıkları Hastanesi'ne sevk edilen Semiha Kaya'yı Ankara'ya götüren 78 BF 970 plakalı ambulansın şoförü Yaşar A'nın kente dönerken alkollü araç kullanırken yakalanması üzerine, disiplin ve idari yönden soruşturma başlattıklarını belirtti. 
     Kansız, Ankara Emniyet Müdürlüğü'ne bağlı trafik polislerince yapılan kontrol sırasında alkollü olduğu tespit edilen Karabük SSK Hastanesi şoförlerinden Yaşar A. için, Cumhuriyet Savcılığı'nın gerekli işlemleri başlattığını kaydetti. 
     Karabük SSK Hastanesi Başhekimi Murat Acat da AA muhabirine yaptığı açıklamada, SSK Etlik Doğumevi ve Kadın Hastalıkları Hastanesi Garajı'nda ambulans şoförlerinden birinin yeni çocuğunun olması dolayısıyla yapılan eğlencede Yaşar A'ya alkol ikram edildiğini öğrendiklerini söyledi. 
     
</TEXT>
</DOC>
