<DOC>
<DOCNO> 278274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir randevu lütfen 
</HEADLINE>
<TEXT>


Yedekte bekleyen futbolcular Daum ile bire bir görüşme yapmak için sıraya girdiler. Lige verilen arada Alman çalıştırıcı, tek tek herkesle görüşüp dertlerini dinleyecek 

YUSUF KOBAL 


Geniş kadro dert oldu 
FENERBAHÇE'NİN geniş kadrosu Teknik Direktör Christoph Daum'un başına tatlı bir bela oldu. Sezon başından bu yana belirli oyunculara şans tanıyan ve fazla değişikliğe gitmeyen Alman hoca ile teke tek görüşme yapabilmek için kenarda unuttuğu oyuncuları sıraya girdi. Samandıra Tesisleri'nde masası randevu talepleri ile dolu olan Daum'un lige verilen arada bu istekleri kabul edeceği öğrenildi. 

'Forma garanti değil' 
NE Türkiye'de, ne de Avrupa'da forma yüzü gören oyuncuların Daum'dan şans beklediği ve bu sorunlarını yapılacak özel görüşmelerde dile getirecekleri kaydedildi. Alman hoca ise bu toplantılar öncesi Sarı - Lacivertli futbolculara, Fatih'i örnek göstererek, her an her oyuncunun forma alabileceğini belirtip, kimsenin yerinin garanti olmadığı mesajını verdiği bildirildi. 

Kalanlar yandı 

Daum fırtınası 
GAZİANTEPSPOR maçının hazırlıklarını sürdüren Fenerbahçe'nin dün sabahki antrenmanı yağmur nedeniyle bir saat geç başladı. Teknik Direktör Daum yönetiminde Samandıra Tesisleri'ndeki günün ilk çalışmasında futbolcuların pestili çıktı. Alman hoca, elinde bulunan 11 oyuncuya adeta nefes aldırmadı. 

Hem uyarı, hem alkış 
NEŞELİ ama bir o kadar yorucu geçen idmanda mücadeleler kıran kırana geçti. Pres çalışmasında oyuncuları sık sık uyaran ve sinirli bir şekilde pozisyonları sürekli tekrarlatan Daum, idman bitiminde herkesi alkışlarla soyunma odasına gönderdi. Bu arada Menajer Volkan Ballı kamp yeri bakmak üzere Prag'a gitti. 

Hooijdonk'a kanca 

Mehmet DEMİRCAN 

İTALYA'NIN Juventus takımı Beşiktaşlı Carew'den sonra Fenerbahçe'nin yıldızı Hooijdonk'a da kancayı taktı. İtalya'nın yüksek tirajlı spor gazetesi Gazzetta dello Sport, Fransız Trezeguet'nin yerine arayışta olan Juventus'un Hollandalı yıldızı yakın takibe alındığını yazdı. Hooijdonk "Benimle ilgilendiklerimden, haberim var. Bana henüz resmi bir teklif gelmedi ancak menacerimle görüşmüş olabilirler. Sözleşmem sezon sonu bitiyor. Gelebilecek teklifleri normal karşılıyorum" diye konuştu. 

Aurelio'ya gözaltı 

Parreira takipte 
BREZİLYA Milli Takımı Teknik Direktörü Parreira, Alex'in tavsiyesi üzerine Fenerbahçe'nin son haftalardaki yıldızı Aurelio'yu takibe aldırdı. Bu oyuncuyu yardımcılarına önümüzdeki haftalarda izlettirecek olan Parreira'nın olumlu rapor gelmesi halinde Aurelio'yu milli takıma davet edebileceği öğrenildi. 

Teklif yağıyor 
PERFORMANSI ile ünlü Avrupa kulüplerinin de iştahını kabartan Aurelio'yu, özellikle İtalya ve İspanya'nın önde gelen takımlarının izlettirdiği öğrenildi. Sezon sonunda sözleşmesi sona erecek olan Brezilyalı oyuncuya şimdiden menajerler aracığıyla sayısız teklif geldiği kaydedildi. 

Alex'in yükü ağır 

SARI - Lacivertli taraftarlar, Alex de Souza'nın sezon sonuna kadar 40'a yakın gole imza atacağını düşünüyor. "antu.com" adlı web sitesinde düzenlenen forumlarda Fenerbahçe'yi tartışan çok sayıda taraftar, bu yıl Alex'in ligde atacağı gol ve asistlerle 40 rakamını bulacağına inanıyor. Brezilyalı yıldızın şu anda 5 golü ve üç asisti bulunuyor. 


</TEXT>
</DOC>
