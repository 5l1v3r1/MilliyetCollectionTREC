<DOC>
<DOCNO> 296370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas11.html </URL>
<DATE> 2004/12/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Alternatif yeni yıl gezisi ORYANTAL TUR 
</HEADLINE>
<TEXT>

     Başta Suriye olmak üzere Orta Doğu ülkelerine düzenlenen turistlik geziler, yeni yılı yurtdışında karşılamak isteyenlerin gözdesi oldu. 
     Adana'da kurulu bir turizm firmasının sahibi Yusuf Evren, AA muhabirine yaptığı açıklamada, özellikle son 2 yılda Suriye'ye yönelik taleplerin yüzde 80 oranında arttığını, bu nedenle bölgeye ''Oryantal Tur'' adı altında yılbaşı kutlamalarına yönelik organizasyonlar düzenlediklerini bildirdi. 
     Evren, 2003 yılının Ocak-Mayıs döneminde çeşitli tarihlerde sadece kendi firmalarının Suriye'ye 14 otobüs gönderdiğini ve bu turlara yaklaşık 560 kişinin katıldığını belirterek, ''İnsanlar, ucuz ve alternatif seyahat önerileri arıyorlar. Suriye bu boşluğu dolduruyor'' dedi. 
     Suriye'ye yönelik turların, en yakın Avrupa ülkesine otobüsle gerçekleştirilecek geziden, yarı yarıya daha ucuz olduğunun altını çizen Evren şöyle konuştu 
     ''Yılbaşı balosunu da kapsayan 3 günlük Halep gezisinin ücreti, kişi başına yaklaşık 150 dolar. Avrupa ülkeleri için ise bu rakam en az 2 kat artıyor. Bu, tercihlerin bu yöne kaymasında en önemli unsur oldu. Bir de Arap kültürünün gizemli yanı, bu ülkelerle ilgili bilinmeyenler merak uyandırıyor. Coğrafi açıdan Türkiye'ye yakınlığı da Suriye'yi kısa süreli tatillerin ilk tercihi yaptı.'' 
     
     KADINLARIN ALIŞVERİŞ MERAKI 
     Ortadoğu ülkelerinin hediyelik eşya ve el sanatları alanında da renkli alternatifler sunduğunu belirten Yusuf Evren, şöyle devam etti 
     ''Müşterilerin büyük çoğunluğu, güney illerinden orta gelir grubuna mensup kişiler. Tarihi mekanlar ziyaret ediliyor, yöresel mutfakların hakim olduğu restoranlarda öğle ve akşam yemekleri yeniliyor. Yılbaşı gecesi ise muhteşem bir balo ile eğlence tamamlanıyor. 
     Tüm bunların yanında müşterilerimizin bölgeye özgü dokumaları, el yapımı terlikler ve porselenleri, birbirinden değişik baharatları satın alabilecekleri çarşı gezileri yapılıyor.'' Suriye gezilerinin taliplileri arasında kadınların ilk sırada yer aldığını ifade eden Evren, ''Rezervasyonların yüzde 80'ini kadınların oluşturmasında sanıyorum, renkli alışveriş olanaklarının büyük etkisi var'' dedi. 
     
</TEXT>
</DOC>
