<DOC>
<DOCNO> 267067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/axspo02.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan gözaltı 
</HEADLINE>
<TEXT>


Fenerbahçe Teknik Direktörü, kura çekiminden 10 dakika sonra yardımcılarına emir verdi, Devler Ligi'ndeki rakiplerin programlarını hazırlattı. Weiss'i de Prag'a gönderdi 

YUSUF KOBAL 


Listeyi çıkardılar 
FENERBAHÇE Teknik Direktörü Daum elini çabuk tuttu, kura çekiminden on dakika sonra yardımcılarına emir verip, rakiplerinin Şampiyonlar Ligi maçlarına kadar oynayacağı tüm lig karşılaşmalarının listesini hazırlattı. Yardımcısı Murat Kuş aracılığıyla Manchester, Prag ve Lyon'un hafta sonundaki maçlarını belirleyen Daum, hemen yardımcılarını görevlendirip, bu maçları takibe aldı. 

Büyüteç altındalar 
ALMAN teknik adam, 15 Eylül'deki Sparta Prag maçına kadar da bu ekibin tüm faaliyetlerini gözlem altında tutacak. Daum, Şampiyonlar Ligi için özel olarak yardımcılığına atadığı Alex Weiss'ı Prag'ı izlemesi için hemen yurt dışına gönderdi. Fenerbahçe'nin hocası, rakiplerin son oynadığı maçların istatistiklerini ve video kasetlerini de almak için harekete geçti. 

Fatih makas yedi 

YUSUF DURSUN 

Kadro dışı kaldı 
KAYSERİ'YE dün giden Fenerbahçe'de Fatih Akyel kadro dışı bırakıldı, sakatlığı süren Mehmet Yozgatlı ile gençlerden Olcan ve Taylan da 18 kişilik maç kadrosu dışında kaldı. Bu arada sakatlıktan yeni kurtulan Deniz Barış'ın yanı sıra oynayamaz denilen Servet'i de Kayseri'ye götürdü. Sarı - Lacivertliler, Kayseri'de coşkuyla karşılandı. 

Daum'dan sürpiz 
FENERBAHÇE Teknik Direktörü Daum, dün yine sürprizlerle ortaya çıktı. Bir haftadır antrenmanları basına kapatan Alman hoca, dün Kayseri'de yapılan idmanda yine İstanbul basınına yasak getirirken, yerel basın ise kontrol edilemedi. Alman hoca çekim yapıldığını fark edince tüm Brezilyalılar'ı A takımda oynattı. 

Rüştü'nün gözü yolda 

RÜŞTÜ, Barcelona'da Sarı-Lacivertli yöneticileri bekliyor. İki kulüple her konuda anlaşmaya varan ancak resmi imzaların atılması için bekleyen milli file bekçisi, Monaco'da bulunan Sarı - Lacivertli yöneticilerin İspanya'ya gelmesi halinde ilk uçakla Türkiye'ye gelecek. Fenerbahçe Başkanı Aziz Yıldırım ve Dış İlişkiler Sorumlusu Hakan Bilal Kutlualp ise Monaco'da Valencia - Porto maçını izlemek için kaldı. 

Olcan, Antalya'da 

GENÇ Olcan, Antalyaspor'a kiralandı. Kendini geliştirmesi için Kırmızı - Beyazlılar'a bir sezon için verilen futbolcu, gelecek yıl yine Fenerbahçe'ye dönecek. Semih de kendisine talip olan takımlarda bir sezon kiralık oynamak istiyor. 


</TEXT>
</DOC>
