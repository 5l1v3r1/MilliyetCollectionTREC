<DOC>
<DOCNO> 282426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun20.html </URL>
<DATE> 2004/10/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Le Figaro AB'nin çifte standardı Erdoğan'ı sinirlendiriyor 
</HEADLINE>
<TEXT>

     Fransa'da yayımlanan Le Figaro gazetesi, ''AB'nin çifte standardının Başbakan Recep Tayyip Erdoğan'ı sinirlendirdiğini'' yazdı. 
     Le Figaro gazetesi, Erdoğan'ın Paris'e yaptığı ziyaret sırasında verdiği mülakatta, ''müzakerelerin zorunlu olarak tam üyelikle sonuçlanmayacağı'' şeklindeki yaklaşımların Türkiye'ye karşı bir ayırımcılık olarak değerlendirdiğini ve geçmişte hiçbir aday ülkenin geleceğe yönelik bu tür bir belirsizliğe sürüklenmediği uyarısında bulunduğunu bildirdi. 
     Erdoğan'ın, ''Türkiye'nin Fransa ve diğer Avrupa ülkeleriyle NATO, AGİT, OECD gibi örgütlerde yer aldığını ve askeri, kültürel ve ekonomik konularda uyum içinde olduğuna'' dikkat çektiğini belirten Le Figaro, Başbakan'ın, ''Almanya, Fransa ve hatta AB'ye yeni giren Polonya'nın farklılıklardan korkmaması, aksine bunun zenginlik getireceğini düşünmesi gerektiğine'' işaret ettiğini yazdı. 
     Başbakan Erdoğan'ın ''Türkiye'nin demokrasi ve hukuk devleti ilkelerine göre yönetilen laik bir devlet olduğuna'' dikkat çektiğini belirten Le Figaro, Başbakan'ın, ''Fransız ve Avrupa kamuoyundaki çekingenliğin, Türkiye'de olumsuz etkileri olmasından korkuyorum'' şeklindeki ifadesine yer verdi. 
     Le Figaro, Erdoğan'ın, ''Avrupa'nın, Türkiye'nin genç ve dinamik nüfusuyla getireceği avantajları da unutmaması gerektiği'' uyarısında bulunduğunu bildirdi. 
     Erdoğan'ın ''Türkiye'nin az gelişmiş bir ülke olmadığı ve trafikteki Renault marka otomobil sayısının Fransa'dan bile fazla olduğu'' yolundaki görüşlerine de yer veren gazete, Türkiye'nin üyeliği konusunun Fransa'da iç politika malzemesi olarak kullanılmasına Başbakan'ın tepki gösterdiğini belirtti. 
     Le Figaro, Erdoğan'ın, ''Türkiye'nin Irak ve İran gibi ülkelerle sınırı olmasının dezavantaj gibi sunulmasına da karşı çıktığını ve Avrupa'nın barışı ihraç etmek için sorumluluk almaktan korkmaması gerektiği uyarısında bulunduğunu'' kaydetti. 
     
</TEXT>
</DOC>
