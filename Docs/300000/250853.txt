<DOC>
<DOCNO> 250853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko29.html </URL>
<DATE> 2004/06/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TOKİ'nin İzmit'teki 682 konutu için 3 bin 241 kişi başvurdu... 
</HEADLINE>
<TEXT>

     İzmit'te, Toplu Konut İdaresi'nce, TOKİ Bekirpaşa Toplu Konut Projesi kapsamında yapımı devam eden 682 konut için kura çekimi yapıldı. 
     Toplu Konut İdaresi Uzmanı Hasan Özlokmacı, Atatürk Spor Salonu'nda noter huzurunda yapılan çekiliş öncesinde yaptığı açıklamada, planlı kentleşme ve konut üretimi projesi kapsamında İzmit'in Bekirpaşa Beldesi'nde yapımına başlanan 682 konut için 3 bin 241 kişinin başvurduğunu söyledi. 
     Konutların 182'si 61 metrekare, 192'si 73 metrekare, 140'ı 116 metrekare ve 168'i 110 metrekare olacağını ifade eden Özlokmacı, kurada kazanamayanların 2 milyar liralık başvuru bedellerinin 5 Temmuz tarihinde iade edilmeye başlanacağını söyledi. 
     Kura sonuçlarının Ziraat Bankası Kocaeli Şubesi, Mehmet Alipaşa Şubesi, Kocaeli-Bekirpaşa Konutları Şantiyesi ve Toplu Konut İdaresi Başkanlığı'nın www.toki.gov.tr internet adresinde duyurulacağını belirten Özlokmacı, kazananların 6-29 Temmuz tarihlerinde konutlarını seçeceğini ve gayrimenkul satış sözleşmesini imzalayacaklarını kaydetti. 
     Kocaeli 2. Noteri Yalçın Vural'ın başkanlığında yapılan çekilişte, konut sahibi olan 682 kişi belirlendi. 
     Bir yılda bitirilmesi planlanan konutlar için, aylık ödemeler 120 milyon ile 360 milyon lira arasında değişiyor. 
     Bu arada, 116 metrekare konut almak için başvuru yapan ve kura sonunda ev almaya hak kazanan Kocaeli Üniversitesi KOÜ Mühendislik Fakültesi Öğretim Üyesi Yrd. Doç. Dr. Erhan Mert, ev hayalinin gerçekleşecek olmasından mutlu olduğunu söyledi. 
     
</TEXT>
</DOC>
