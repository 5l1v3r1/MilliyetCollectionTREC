<DOC>
<DOCNO> 280062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy06.html </URL>
<DATE> 2004/10/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Topuz'dan beklenen zamlara tepki .. 
</HEADLINE>
<TEXT>

     CHP Grup Başkanvekili Ali Topuz, Hükümet'in TEKEL maddeleri ve akaryakıta zam yapmaya hazırlandığını bildirerek, ''Hükümet her sıkıştığında zamma başvuruyor. Böyle Maliye Bakanlığını herkes yapar'' dedi. 
     Topuz, Parlamento'da düzenlediği basın toplantısında, TEKEL ürünlerine yüzde 15, akaryakıta da yüzde 5 oranında zammın ''Kapıda olduğunu'' söyledi. Hükümet'in bütçe ile ilgili her türlü sıkışıklığını dolaylı vergileri arttırarak, zam yaparak aşmaya çalıştığını ifade eden Topuz, ''Maliye Bakanlığı, gelişmeleri önceden görüp tedbir almayı gerektirir. Böyle Maliye Bakanlığını herkes yapar. Bunlar işin kolayını buldular. Toplum zaten hiçbir şeyle ilgilenmiyor. İlgilendiğinde de gündem değiştirilip vatandaşın cebine el atılıyor'' diye konuştu. 
     Hükümeti ve Maliye Bakanı Kemal Unakıtan'ı ''Daha ciddi görev yapmaya'' çağıran Topuz, zamların ''Halkı cendere altına almasının sosyal sorunlara yol açabileceği'' uyarısında bulundu. 
     
</TEXT>
</DOC>
