<DOC>
<DOCNO> 271236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/dunya/axdun02.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşudan tam destek 
</HEADLINE>
<TEXT>


Yunan Başbakanı Kostas Karamanlis, 'Ege ve Kıbrıs şartı aranmadan Türkiye'ye AB müzakereleri için tarih verilmesinden yana olduğunu' söyledi 

YORGO KIRBAKİ Atina 


Yunanistan Başbakanı Kostas Karamanlis, Türkiye stratejisini ilk kez açık bir şekilde ortaya koyarak, aralık ayında Ege ve Kıbrıs şartı aranmadan Türkiye'nin Avrupa Birliği AB ile üyelik müzakerelerine başlaması için tarih verilmesinden yana olduğunu açıkladı. Karamanlis'in bu açıklaması, Yunanistan Başbakanı'nın Türkiye yanlısı en net mesajı olarak kayıtlara geçti. 
Karamanlis dün Uluslararası Selanik Fuarı'nın açılışı nedeniyle bulunduğu Selanik'te düzenlediği basın toplantısında, Rum Yönetimi lideri Tasos Papadopulos'un aralıktaki AB zirvesinde olası tutumuna da değindi. Karamanlis, Papadopulos'un kartlarını kapalı tutması konusunda Yunanistan'ın tutumunun ne olacağına ilişkin bir soruya şu yanıtı verdi "Kıbrıs yönetimi Rum Kesimi ile sıkı işbirliği içindeyiz. Ancak ne biz onlara, ne de onlar bize ne yapılacağını dikte ettiremez. Kıbrıslılar kendileri karar veriyor. Bizim stratejik tercihimiz Türkiye'nin AB perspektifinin desteklenmesidir." 

Raporu bekliyor 
Karamanlis, bunun ötesinde AB Komisyonu'nun 6 Ekim'de açıklanacak İlerleme Raporu'nu da beklediklerini söyledi. Karamanlis, aralık 1999'daki Helsinki Zirvesi'nde alınan kararlar arasında yer alan Ege'de anlaşmazlıkların çözülmesi konusunu, önümüzdeki aralıkta Brüksel'de yapılacak zirvede Türkiye'nin önüne bir şart olarak koymayacaklarını söyledi. 
Karamanlis, "Avrupalı bir Türkiye herkesin yararınadır. Ege kıta sahanlığı konusunun çözümü için aralık ayının son tarih olduğuna katılmıyorum. Avrupa perspektifi güçlü bir Türkiye'nin böyle bir konuda daha da güvenilir bir müzekereci olacağına inanıyorum. Kıta sahanlığı otuz yıldan beri süre gelen bir sorundur. Bu nedenle Türkiye'nin AB perspektifini engellemeli miyiz Hayır" dedi. 



</TEXT>
</DOC>
