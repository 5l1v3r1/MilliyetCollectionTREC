<DOC>
<DOCNO> 269423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko06.html </URL>
<DATE> 2004/09/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Adalet Bakanlığı, 820 zabıt katibi alacak... 
</HEADLINE>
<TEXT>

     Adalet Bakanlığı, 820 zabıt katibi alacak. Başvurular, 13 Eylül'de başlayıp, 1 Ekim'de sona erecek. 
     Alınan bilgiye göre, Adalet Bakanlığı, taşra kadrolarında çalıştırılmak üzere sözlü sınav ve mülakat sonucunda 820 zabıt katibi alacak. 
     Sözlü sınav ve mülakata, 10-11 Temmuz 2004 tarihlerinde yapılan Kamu Personeli Seçme Sınavı'nda 2004-KPSS lisans mezunları için KPSSP3, ön lisans mezunları için KPSSP93, ortaöğretim mezunları için KPSSP94 puan türünden, 70 ve daha yukarı puan alanlar başvurabilecek. 
     Sınavlara, fakülte veya yüksekokulların bilgisayar bölümü, adalet meslek yüksekokulları, meslek yüksekokullarının adalet bölümü, adalet meslek lisesi veya diğer lise ve dengi okulların ticaret veya bilgisayar bölümlerinden mezun olanlar katılabilecek. 
     Sınava, en az lise veya dengi okul mezunu olan, Milli Eğitim Bakanlığı onaylı veya Milli Eğitim Bakanlığı'na bağlı öğretim kurumları ya da üniversitelerce düzenlenen kurslar sonuncu verilen daktilo veya bilgisayar sertifikasına sahip olanlar da katılabilecek. 
     Başvurular, ilgili adalet komisyonu başkanlıklarına veya buralara gönderilmek üzere mahalli Cumhuriyet Başsavcılıklarına yapılacak. Başvurular 13 Eylül Pazartesi günü başlayıp, 1 Ekim Cuma günü mesai saati bitiminde sona erecek. 
     Meslek liselerinde okutulan daktilografi ders kitabından seçilen bir metinden daktilo veya bilgisayar ile üç dakikada yanlışsız en az 90 kelime yazabilen adaylar, sözlü sınav ve mülakata alınacak. 
     Sınav, 9 Ekim Cumartesi günü ilgili adalet komisyonları tarafından gerçekleştirilecek. 
     
</TEXT>
</DOC>
