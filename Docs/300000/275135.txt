<DOC>
<DOCNO> 275135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur15.html </URL>
<DATE> 2004/09/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Açık İlköğretimde sınıf geçmek kolaylaştı... 
</HEADLINE>
<TEXT>

     Milli Eğitim Bakanlığı, açık ilköğretim liselerinde sınıf geçmeyi kolaylaştırdı. Üç dersten başarısız olanlar sorumlu olarak bir üst sınıfa geçebilecek. 
     Milli Eğitim Bakanlığı'nın Açık İlköğretim Okulu Yönetmeliği'nde yaptığı değişiklik Resmi Gazete'de yayımlandı. Yeni düzenlemeye göre, Türkçe dersinden başarılı olmak koşuluyla en fazla iki dersten başarısız olduğu halde derslerin yıl sonu başarı notlarının aritmetik ortalaması en az 2.00 olanlar doğrudan bir üst sınıfa geçebilecek ya da mezun olabilecek. Ancak, yıl sonu aritmetik ortalamasıyla bir üst sınıfa geçilebilmesi için o sınıftaki derslerin yıl sonu başarı notlarının bulunması ya da derslerin sınavlarına katılmış olunması şartı aranıyor. Yönetmeliğin yürürlüğe girdiği tarihte kaydını yenileyen öğrenciler, aritmetik ortalama ile bir üst sınıfa geçme veya mezun olma hakkından yararlanacak. Bu durumdaki öğrencilerden derslerin sınavlarına katılmış olma koşulu aranmayacak. 
     Eskiden en fazla iki dersten başarısız olan öğrenciler sorumlu olarak bir üst sınıfa geçerken, yeni yönetmeliğe göre en fazla üç dersten başarısız olanlar sorumlu olarak bir üst sınıfa geçebilecek. Ancak bu derslerin birinden, önceki sınıfta da başarısız olan öğrencilerle, ikiden fazla başarısız dersi olanlar, bir üst sınıfa geçemeyecek. Bu gibi öğrenciler başarısız oldukları derslerden sınavlara katılacak. 
     Yönetmeliğe göre, çeşitli nedenlerle ilköğretimlerini tamamlayamayan ve zorunlu ilköğretim yaş sınırını aşan yetişkinlere doğrudan açık ilköğretim okulundan yararlanma hakkı verilecek. Yeni yönetmelikle özel eğitim gerektirdiği belgelenenler de yaş kaydı aranmadan açık ilköğretim okulundan yararlanabilecek. Tutuklu, hükümlü ve bedensel engelli olduklarını belgelendirenler ile özel eğitim gerektiğirdiği Özel eğitim Hizmetleri Kurulundan alınacak belgeyle belgelendirilenlerde yaş kaydı aranmayacak. 
     
</TEXT>
</DOC>
