<DOC>
<DOCNO> 298939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo28.html </URL>
<DATE> 2004/12/19/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Beşiktaş, Akçaabat Sebat maçı öncesi notlar... 
</HEADLINE>
<TEXT>

     Beşiktaş ile Akçaabat Sebatspor arasındaki Birinci Süper Futbol Ligi maçı, siyah-beyazlıların cezası nedeniyle seyircisiz yapıldı. 
     Çaykur Rizespor maçında BJK İnönü Stadı tribününde bir taraftarın öldürülmesi sonucu Futbol Federasyonu Profesyonel Futbol Disiplin Kurulu tarafından 3 maç seyircisiz oynama cezasına çarptırılan Beşiktaş, ilk olarak 15. haftadaki İstanbulspor maçını seyircisiz oynamıştı. Akçaabat Sebatspor karşılaşmasıyla 2. kez BJK İnönü Stadı tribünleri boş kaldı. 
     Karşılaşmayı yalnızca protokol tribünündeki yöneticiler, basın mensupları, polisler, özel güvenlik elemanları ve top toplayıcı çocuklar izleyebildi. 
     
     VEYSEL, 14 HAFTA SONRA İLK 11'DE 

     Beşiktaş'ta bu sezon fazla forma şansı bulamayan Veysel Cihan, tam 14 hafta sonra Akçaabat Sebatspor maçında ilk 11'de sahaya çıktı. 
     En son 3. haftadaki Denizlispor maçında ilk 11'de sahaya çıkan ve 90 dakika sahada kalan Veysel, bu süre içinde yalnızca geçen haftaki Kayserispor maçında son 27 dakika forma giymişti. 
     
     SERGEN YEDEK 

     Beşiktaş Teknik Direktörü Vicente Del Bosque, AC Parma maçında 90 dakika sahada kalan Sergen Yalçın'ı yedekler arasında soyundururken, forvette Veysel ile birlikte Pancu'yu oynattı. 
     Mustafa Doğan'ı 18 kişilik maç kadrosuna almayan İspanyol teknik adam, savunmada Çağdaş Atan'ı görevlendirdi. 
     
     JUANFRAN VE İBRAHİM AKIN KADRODA YOK 

     Del Bosque, AC Parma karşısında kötü bir performans gösteren Juanfran ile İbrahim Akın'ı 18 kişilik maç kadrosuna almadı. 
     Siyah-beyazlılarda, bu 2 futbolcunun dışında Mustafa Doğan, Ronaldo, Kaan Dobra, kaleci Murat, Serdar ve sakatlığı süren Carew kadroya dahil edilmedi. 
     Bu arada siyah-beyazlıların Denizlispor'a kiraladığı ve devre arasında takıma dönmesi gündemde olan Ümit Aydın da maçı izleyenler arasındaydı. 
     
     
     PAF LİGİ'NDE BEŞİKTAŞ GALİP 

     PAF Ligi'ndeki maçta Beşiktaş, Akçaabat Sebatspor'u 4-1 yendi. 
     Fulya Şan Ökten Tesisleri'ndeki maçta siyah-beyazlıların gollerini Adem, Sezer, Hakan Albayrak ve Nail attı. Beşiktaş, bu sonuçla ilk yarıyı 9 galibiyet, 3 beraberlik, 5 yenilgi alıp 30 puanla kapadı. 
     Beşiktaş'ta dün istifalarını açıklayan yönetim kurulu üyeleri Reha Muhtar, Hakan Kalkavan, Yahya Kemal Gencer ve Adnan Demir, bugünkü maça gelmedi. 
     
</TEXT>
</DOC>
