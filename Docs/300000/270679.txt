<DOC>
<DOCNO> 270679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko33.html </URL>
<DATE> 2004/09/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Çarşı mağazaları 'Boyner' oldu 
</HEADLINE>
<TEXT>

     Türkiye'nin 11 ilindeki 21 Çarşı Mağazası, bugünden itibaren müşterilerine Boyner adı altında hizmet vermeye başladı. 
     Boyner'den yapılan yazılı açıklamada, ilk Boyner tabelasının, Boyner Holding Kurucusu ve Yönetim Kurulu Başkanı Osman Boyner, Boyner Holding Yönetim Kurulu Murahhas Azası Cem Boyner, Çarşı Büyük Mağazacılık A.Ş Genel Müdürü Aslı Karadeniz ve mağaza çalışanları ile birlikte, dekorasyon yenileme çalışması dün tamamlanan Capitol Mağazası'nda takıldığı kaydedildi. 
     ''Boyner'' logosunun, aynı anda Türkiye çapındaki tüm mağazalarda müşterilerle buluştuğu belirtilen açıklamada, logoda dinamizmi, enerjiyi, canlılığı, yeniliği ve gençliği temsil eden portakal rengi ile tüm kadınsı duyguları temsil eden fuşya renginin birlikte kullanıldığı ifade edildi. 
     Boyner Holding Yönetim Kurulu Murahhas Azası Cem Boyner ve Çarşı Büyük Mağazacılık A.Ş Genel Müdürü Aslı Karadeniz'in Nisan ayında birlikte yaptıkları basın toplantısında, Çarşı'nın isim değişikliğine kadar uzanan değişim ve yenilenme programını açıkladıkları hatırlatılan açıklamada, Çarşı Mağazaları'nın 1981 yılında Boyner Grubu'nun seri sonu ürünlerini satmak amacıyla kurulduğu, takip eden yıllarda hızlı bir gelişim ile departmanlı çok katlı mağazacılık konseptine dönüşerek, Türkiye'de gıda dışı perakende sektörünün en güçlü oyuncularından biri konumuna geldiği ifade edildi. 
     
     2004, DEĞİŞİM VE YENİLENME YILI 
     Açıklamada, gerek Çarşı mağazalarının bugün ulaştığı ciro ve satış alanı büyüklüğü bakımından, gerek dünyada ve Türkiye'de hızla gelişen perakende müşterisinin ihtiyaçları bakımından, 2004 yılının Çarşı Mağazaları için bir değişim ve yenilenme yılı olarak belirlendiğine işaret edildi. Bu program çerçevesinde, 2004 yılı başında şirketin ödenmiş sermayesinin yüzde 50 oranında artırılarak, merkez yönetim ekibinin yeniden yapılandırıldığı, Nisan 2004'te ise değişim ve yenilenme programının ana hedefini oluşturan dört ana yapıtaşında devrim sürecine başlandığı kaydedildi. 
     Bu kapsamda, ürün yapısının yeniden tasarlandığı, mağazalarda dekorasyon yenileme çalışmalarına başlandığı, mağazalarda servis ve müşteri memnuniyeti adına yoğun bir eğitim programına girildiği, değişim ve yenilenmenin Çarşı'nın Yaz 2004 reklam kampanyasında da farklı bir yaklaşımla ele alındığı vurgulanan açıklamada, şu görüşlere yer verildi 
     ''Değişim ve yenilenme sürecini topyekun ifade edecek ve Çarşı'nın bu süreçle daha da güçlenen yapısını bir simge ile somutlaştıracak bir adım olarak isim değişikliği gündeme gelmiştir. 
     Çarşı çalışanları ve Çarşı müşterileri arasında yapılan araştırmada Boyner ismi Türkiye'de perakendede kalite, güven, yenilik ve müşteri mutluluğunu temsil eden en güçlü isim olarak ortaya çıkmıştır. Bu noktadan hareketle, Çarşı Yönetim Kurulu bugüne kadar Çarşı'da yaratılan değerleri aynı doğrultuda daha da pekiştirecek olan bu ismi benimseme kararı almıştır.'' 
     
     SADECE TÜRKİYE SINIRLARINDA KALMAMA STRATEJİSİ 
     Bu kararı oluşturan diğer unsurların da sıralandığı açıklamada, çoğunluk hissesi Boyner Holding'e ait olan Çarşı Mağazaları'nın ciro hacmi, satış adedi, satış alanı, ürün çeşitliği ve daha bir çok kriter bakımından Boyner Grubu'nun en büyük işini temsil ettiği belirtildi. 
     Açıklamada, Çarşı Mağazaları'nın, değişim ve yenilenme programı ile belirlediği yeni mağazacılık anlayışında, ürün, mağazaların dekorasyonu ve atmosferi, iletişim ve reklam kampanyaları, servis ve müşteri mutluluğu anlayışıyla çağdaş mağazacılığın Türkiye'deki en güçlü örneğini oluşturmayı hedeflediği vurgulandı. 
     Boyner Grubu'nun Çarşı Mağazaları'na ismini vererek, bu hedefi müşterisi nezdinde kuvvetli bir taahhüt haline getirmekte olduğu kaydedilen açıklamada, Çarşı Mağazaları'nın artık sadece Türkiye sınırlarında kalmayıp yurt dışında da mağazaları ile var olma stratejisini benimsediği, Boyner ismi yeni ülkelere giderken Boyner Grubu'nun tüm tecrübesi ile büyük bir gücü temsil ettiği, ayrıca yapılan araştırmalarda diğer ülkelerde Çarşı isminin doğru telaffuzunun çok zor olduğu, bu bakımdan da Boyner isminin uluslararası platformlarda daha kolay benimsenecek bir ses taşıdığı anlatıldı. 
     Çarşı Büyük Mağazacılık A.Ş Genel Müdürü Aslı Karadeniz de, şu görüşleri dile getirdi 
     ''Bugüne kadar müşterilerimiz, daha ziyade uygun fiyat ve uygun vade için mağazalarımıza geliyorlardı. Bugünden itibaren uygun fiyat iddiamızı, daha çeşitli ve moda ürün, daha keyifli bir alışveriş atmosferi ve daha kapsamlı servis ile zenginleştiriyoruz. Uygun vade iddiamız ise bünyemize katılacak olan diğer taksitli kartlar ile kuvvetleniyor. Bugüne kadar müşterilerimize sadece Advantage Card ile taksitli ödeme imkanı sunabiliyorduk, 20 Eylül'den itibaren diğer taksitli kartlar da mağazalarımızda kabul edilecek.'' 
     
</TEXT>
</DOC>
