<DOC>
<DOCNO> 278696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy06.html </URL>
<DATE> 2004/10/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çelik AB Raporu, meslek liselilerin durumunun değiştirilmesini söylüyor 
</HEADLINE>
<TEXT>

     Milli Eğitim Bakanı Hüseyin Çelik, AB İlerleme Raporu'nda, Öğrenci Seçme Sınavı'nda meslek lise mezunlarının ''aleyhine olan durumun'' değiştirilmesi gerektiğinin belirtildiğini kaydederek, ''Biz bunu günlerdir, aylardır değil, yıllardır söylüyoruz'' dedi. 
     Çelik, Eğitim-Bir-Sen'in Karayolları Genel Müdürlüğü'nde düzenlediği ''AB Sürecinde Eğitimde Reform İhtiyacı'' konulu sempozyuma katıldı. 
     Bakan Çelik konuşmasında, eğitim sisteminin reforma ihtiyaç duyduğu konusunda toplumun her kesiminin hemfikir olduğunu ifade ederek, artık bunun yöntemi üzerinde düşünmek ve harekete geçmek gerektiğini söyledi. Çelik, sistemi, günün koşullarına uygun hale getirmek amacıyla müfredat değişikliği, öğretmen kalitesinin artırılması, okulların fiziki koşullarının geliştirilmesi gibi çalışmalar yürüttüklerini belirterek, bundan sonra tüm illerde, koşul gözetmeksizin aynı tip okul binası yapılmayacağı, 50 ayrı projenin esas alınacağını kaydetti. 
     Okulların yapımında özürlülerin, zayıf ve hasta insanların kullanımını da gözeteceklerini dile getiren Çelik, yapıların, ilk meclis binasına benzer ulusal mimariye göre inşa edileceğini belirtti. 
     
     YAPTIKLARIMIZDAN ÖVGÜYLE SÖZ EDİLİYOR 

     Bilişim teknolojilerinin kullanımı, öğretmen kalitesinin artırılması, mesleki teknik eğitimin yeniden yapılandırılması, kızların okullaştırılması, okul öncesi eğitimin geliştirilmesi gibi konularda yürütülen çalışmaları anlatan Çelik, ''AB ilerleme raporunda yaptıklarımızdan övgüyle söz ediliyor'' dedi. 
     Raporda ders kitaplarındaki bazı ifadelerin eleştirildiğini, ancak kendilerinin de zaten ders kitaplarının yeniden yazdırılması için çalışma yürüttüğü dile getiren Çelik, raporda yer alan diğer eleştirileri şöyle açıkladı 
     ''Diğer eleştiri konusu da mesleki ve teknik eğitimin çok ciddi olarak ele alınması ve mesleki teknik eğitimin AB standartlarına ulaştırılması talebidir. Üniversite sınavında meslek lisesi aleyhine cereyan eden durumun değiştirilmesini AB söylüyor ilerleme raporunda, biz bunu günlerdir, aylardır değil, yıllardır söylüyoruz. 
     Yükseköğretim Yasası'nın mutlaka değiştirilmesi gerektiği ifade ediliyor bunu biz de söylüyoruz. 
     Biz söylediğimiz için onlar veya onlar söylediği için biz söylemiyoruz. aklın gereği bir olduğu için bu yargıya varılıyor.'' 
     
     BAKAN OLARAK UTANDIM 

     Bakan Çelik, Türkiye'nin, AB 6. çerçeve programına 2003 yılında ortak olduğunu ve 48 milyon Euro ödediğini anımsatarak, bu yıl da 59 milyon euro ödeneceğini ifade etti. 
     Üniversitelerin, hükümetin araştırma fonlarını kısmasından şikayet ettiğini ancak ''okyanus gibi bu kaynağı'' yeterince kullanmadığını kaydeden Çelik, şöyle konuştu 
     ''17.5 milyar euro bütçe, ama proje vereceksiniz, partner bulacaksınız. 2003 yılı sonu değerlendirme toplantısına katıldık. Milli Eğitim Bakanı olarak gerçekten utandım, performansı en kötü ülke Türkiye'ydi. Bizim geri dönüşümüz yüzde 10'dur. Yani verdiğimiz paranın yüzde 10'nunu geri alabiliyoruz ama teorik olarak bunun 20 katını geri alabilme imkanımız var. Ama proje götüreceksiniz.'' 
     
     UGANDA'DA ÖĞRETMEN MAAŞI 100 DOLARIN ALTINDA 

     Bakan Çelik, bir sendikanın yaptığı araştırmayı esas alan bazı gazetelerde, Uganda'daki öğretmen maaşının 1000 dolar, Türkiye'deki öğretmen maaşının ise 500 dolar düzeyinde olduğu yönünde haberler yer aldığına işaret ederek, ''Bunu diyen insan okkalı yalan söylüyor. Uganda'da öğretmen maaşı 100 dolar altında'' dedi. Çelik, Türkiye'de öğretmenlerin ortalama 850 milyon lira düzeyinde maaş aldıklarını ve bunun doktor, hakim ve savcı gibi toplumun diğer kesimleriyle kıyaslandığında azımsanacak bir rakam olduğunu kaydederek, öğretmenlerin daha fazla maaş almasını da dilediğini ancak ''pastadan düşen payın bu kadar olduğunu'' kaydetti. 
     Bakan Çelik, öğretmenleri ''zavallı'' gibi gösteren bu yöndeki haberlerin, öğrencilerin öğretmene bakış açısını zedelediğini söyledi. 
     Eğitim-Bir-Sen Genel Başkanı Ahmet Gündoğdu da Türk eğitim sisteminin reforma ihtiyaç duyduğun ve bunun AB'ye uyum sürecinde ''hayati önem'' taşıdığını kaydederek, sorunlar ve çözüm önerilerine ilişkin model geliştirmek amacıyla böyle bir sempozyum düzenlediklerini kaydetti. 
     Öğretim üyeleri, Milli Eğitim Bakanlığı bürokratları ve eski milli eğitim bakanlarının yer aldığı sempozyum, 2 gün sürecek. 
     
</TEXT>
</DOC>
