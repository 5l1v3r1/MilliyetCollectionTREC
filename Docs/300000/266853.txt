<DOC>
<DOCNO> 266853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko08.html </URL>
<DATE> 2004/08/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beklentiler yüksek büyümenin süreceği yönünde... 
</HEADLINE>
<TEXT>

     10 Eylül'de verilerin açıklanacağı ikinci üç aylık döneme ilişkin beklentiler, ekonomide büyümenin yılın ikinci çeyreğinde de yüksek gerçekleşeceği yönünde. 
     Bu yılın Nisan-Haziran döneminde, gayri safi yurtiçi hasıla GSYİH rakamının ilk çeyrekteki rakama yakın çıkması, gayri safi milli hasıla GSMH büyümesinde ise ilk çeyreğin altında gerçekleşmesi bekleniyor. 
     Hatırlanacağı gibi ilk çeyrekte GSYİH rakamı yüzde 10.1, GSMH büyümesi ise yüzde 12.4 olarak açıklanmıştı. 
     Ekonomi yetkilileri, ikinci çeyrekte sanayi üretim endeksi ve kapasite kullanım oranlarına bakıldığında, oldukça yüksek bir büyüme hızının ortaya çıkacağının görüldüğüne işaret ediyor. 
     Buna karşılık ikinci çeyrek GSYİH büyümesinin ilk çeyrekteki rakama yakın çıkabileceği, GSMH büyümesinin ise ilk çeyreğin altında kalabileceği ifade ediliyor. 
     Bu arada ikinci çeyrekte öngörülerin gerçekleşmesi durumunda, yıllık büyüme hedefinin yüzde 7'yi rahatlıkla bulabileceği belirtiliyor. 
     Yılın 3. çeyreğinde ise sanayi üretimi ve kapasite kullanım oranları ile makroekonomik gelişmelere göre, yüzde 7'lik büyüme rakamının üzerine çıkılıp çıkılmayacağının da netleşeceği vurgulanıyor. 
     
     DİĞER GÖSTERGELER 
     Ayrıca mevcut veriler ışığında bu yılki ihracatın 60 milyar doların üzerine çıkması öngörülürken, ithalatın ise 90 milyar dolar civarında gerçekleşmesi bekleniyor. 
     Bilindiği gibi yılbaşında 51.5 milyar dolarlık ihracat, 75 milyar dolarlık da ithalat programlanmıştı. 
     Bu hedeflere uyumlu olarak cari işlemler açığı 7.6 milyar dolar olarak hesaplanırken, Devlet Bakanı ve Başbakan Yardımcısı Abdüllatif Şener, bu rakamın, yaşanan gelişmeler sonucu 10.8 milyar dolara revize edildiğini açıklamıştı. 
     
</TEXT>
</DOC>
