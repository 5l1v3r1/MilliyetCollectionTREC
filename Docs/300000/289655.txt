<DOC>
<DOCNO> 289655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/dunya/axdun01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diğer yaralılar ne oldu 
</HEADLINE>
<TEXT>


Felluce'de yaralı ve silahsız Iraklının bir ABD askeri tarafından vurulmasına tepki gösteren Uluslararası Af Örgütü, olay anında camide bulunan diğer yaralıların akıbetini sordu 

DIŞ HABERLER SERVİSİ 


Uluslararası Af Örgütü, Amerikalı bir deniz piyadesinin yaralı bir Iraklıyı başından vurmasıyla ilgili Felluce'den gelen haberlere işaret ederek, Irak'ta işlenen savaş suçlarını durdurmak için acil tedbirler alınması çağrısında bulundu. 
Amerikan NBC televizyonunun, "deniz piyadelerinin çatışma sonrası yaralı 5 Iraklıyı bir camide bırakması, ertesi gün de camiye giden bir başka grup asker arasındaki bir denizcinin yerde yatan yaralı Iraklıyı başından vurmasıyla" ilgili görüntülü haberine işaret edilen açıklamada, vurulan Iraklının yanında silah bulunmadığı ve diğer 4 Iraklının akıbetinin de halen bilinmediği hatırlatıldı. 
Af Örgütü, halen kentte su, elektrik bulunmadığı ve uygun tıbbi bakımdan yoksun yaralıların kentten çıkarılmadığını belirtti. Irak Kızılayı'nın şehir dışındaki hastaneye ulaşmayı başarabildiği, ancak h l şehir içinde ihtiyacı olanlara insani yardım götürmesine izin verilmediği vurgulandı. 

60 polis kaçırıldı 
Irak'ın batısında 60 Iraklı polis, eğitim için gittikleri Ürdün'den dönerken kaçırıldı. Kerbela polisi, kaçırılan polislerin geçen pazar günü, Ürdün sınırı yakınında Rutba kasabasında kaldıkları otelde pusuya düşürüldüğünü kaydetti. Polislerin kaldığı otele saldırı düzenlendiğini belirten polis sözcüsü, Diyala bölgesinden olan 60 polisin silahlı bir grup tarafından kaçırıldığını söyledi. 

Operasyon sürüyor 

Amerikan askerleri mevzilerini korurken, kentteki ölülerin toplanması henüz tamamlanmadı. ABD birlikleri önceki akşam ve dün Felluce'de belirlenen hedeflere havan saldırısı düzenledi. 


</TEXT>
</DOC>
