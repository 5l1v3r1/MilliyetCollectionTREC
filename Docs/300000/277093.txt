<DOC>
<DOCNO> 277093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun07.html </URL>
<DATE> 2004/10/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Philadelphia Inquirer'dan Türkiye yazı dizisi Avrupa'nın kapısını çalmak 
</HEADLINE>
<TEXT>

     ABD'de yayımlanan Philadelphia Inquirer gazetesi, ''Avrupa'nın kapısını çalmak'' başlığıyla, Türkiye'nin Avrupa Birliği AB üyeliği sürecini işleyen bir yazı dizisi başlattı. 
     ''Müslüman Türkiye, AB'ye kabul için kendisini yeniden keşfediyor'' alt başlığıyla verilen yazı dizisinin ilk bölümünde, Türkiye'nin Batı değerlerini benimsediği, ancak Batı'nın Türkiye'yi kucaklayıp kucaklamayacağının henüz açıklık kazanmadığı görüşü savunuldu. 
     Gazetede Ken Dilanian imzasıyla yer alan İstanbul çıkışlı yazıda, 1980'lerde döviz taşımanın yasalara aykırı ve yurtdışına çıkmanın zor olduğu Türkiye'nin geçen zaman içinde canlı bir serbest piyasa ekonomisine ve yönetimin sorgulandığı bir demokrasiye sahip olduğu, laik Avrupa değerleriyle İslam dinini kaynaştıran bir ülke haline geldiği kaydedildi. 
     Amerikalı siyasetçilerin Batı ile tam ortaklık içinde Müslüman bir ülke olarak Türkiye'nin AB'ye üyeliğinin gerçekleşmesini umduğu belirtilen yazıda, Türkiye'nin modernizasyon yolunda Ortadoğulu komşularından daha ileride olmasının asıl nedeninin laik geleneği olduğu ifade edildi. 
     Bununla birlikte Avrupa'da herkesin Türkiye'deki reformları yeterli bulmadığını savunan gazete, Avrupalıların en çok çekindiği durumun Türkiye'nin AB'ye girmesinin ardından Avrupa'ya göç akınının başlaması olduğunu kaydetti. 
     Philadelphia Inquirer, Türkiye'de laiklik uygulamasının, kilise ile devletin ayrılmasını öngören Amerikan laiklik anlayışından çok daha katı olduğunu savundu ve başbakanın eşi dahil, kadınların kamu binaları ve üniversitelerde başını örtmesinin yasalara aykırı olduğunu yazdı. 
     Gazete, hükümetin Kıbrıs sorununu çözüm yönünde attığı adımlardan da söz etti. 
     
</TEXT>
</DOC>
