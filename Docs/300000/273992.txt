<DOC>
<DOCNO> 273992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy24.html </URL>
<DATE> 2004/09/22/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
Karayalçın "Günah kavramıyla ceza yasası düzenlenemez" 
</HEADLINE>
<TEXT>

     SHP Genel Başkanı Murat Karayalçın, Türk Ceza Kanunu TCK Tasarısı, konusundaki tartışmaları değerlendirirken, ''Günah kavramıyla ceza yasası düzenlenemez'' dedi. 
     Uğur Yücel'in yönettiği, ''Yazı Tura'' filminin Cinebonus Sineması'ndaki Ankara galasına katılan Karayalçın, gazetecilerin sorularını yanıtladı. 
     Karayalçın, bir gazetecinin, Dışişleri Bakanı ve Başbakan Yardımcısı Abdullah Gül'ün ''Irak'ta Türk vatandaşlarının öldürülmesinin devamı halinde Irak ile ilişkilerin kopma noktasına geleceği'' yönündeki sözlerini hatırlatması üzerine, şunları söyledi 
     ''Bir yandan Sayın Dışişleri Bakanı Gül bunu söylüyor, öte yandan dış ticaretten sorumlu Sayın Devlet Bakanı Tüzmen de Irak ile ticari ilişkileri kaldırma lüksü olmadığını ifade ediyor. Çok ciddi bir çelişki görüyorum. Hükümet içinde farklı görüşler olduğu anlamına geliyor.'' Irak'taki Türk şoförlerinin güvenliğinin mutlaka sağlanması gerektiğini ifade eden Karayalçın, bunun da Türkiye'den Musul'a kadar Türk şoförlerinin, buradan ötesine ise Iraklı şoförlerin çalışmasıyla gerçekleşebileceğini anlattı. 
     Irak'ta çalışan kişilerin bulundukları yerlerden ayrılmamalarının sağlanması gerektiğini dile getiren Karayalçın, ''Kasım'da yapılacak sayımın ardından çok ciddi gelişmeler ortaya çıkabilir. O nedenle bunlar önemli'' dedi. 
     Karayalçın, ayrıca Türkiye'nin çok sağlam bir Kuzey Irak siyaseti hazırlaması gerektiğini belirterek, ''Çizdiğimiz kırmızı çizgileri daha sonra silmek istemiyorsak bunu gerçekleştirmeliyiz'' diye konuştu. 
     Karayalçın, bir gazetecinin, Başbakan Recep Tayyip Erdoğan'ın zina konusundaki açıklamalarını nasıl değerlendirdiğini sorması üzerine, kadınların haklarının korunmasının ''dinsellikten değil, eşitlikten geçtiğini'' söyledi. 
     ''Günah kavramıyla ceza yasası düzenlenemez'' diyen Karayalçın, '' Günahtır, müeyyidesi olmalıdır anlayışını laik hukukla bağdaştıramıyorum. Bu tartışmaları büyük üzüntüyle karşılıyorum'' diye konuştu. 
     
</TEXT>
</DOC>
