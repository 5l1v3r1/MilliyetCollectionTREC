<DOC>
<DOCNO> 297031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy06.html </URL>
<DATE> 2004/12/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ağar Türkiye'nin haklarını dikkate almayan bir karar onaylanamaz 
</HEADLINE>
<TEXT>

     DYP Genel Başkanı Mehmet Ağar, kimi çevrelerin Türkiye'yi AB konusunda bazı haklarından feragat etmeye çağırmalarının kabul edilemeyeceğini belirterek, Türkiye'nin haklarını dikkate almayan, fiilen imtiyazlı ortaklığı dayatan bir kararın hiçbir şekilde onaylanamayacağını bildirdi. 
     Ağar, yaptığı yazılı açıklamada, ''17 Aralık'ta Türkiye'nin, AB'nin Avrupalılık değerlerine boy aynalığı yapacağını'' belirtti. 
     AB'nin vereceği kararla, ''ilkelerin mi yoksa günübirlik siyasetin mi yanında olduğunu göstereceğini'' kaydeden Ağar, temennilerinin, ''ırkçılığa, dini aşırılığa karşı evrensel değerleri yükselten, çok kültürlü bir dünyaya evet diyen bir AB ve onun Türkiye'ye yönelik kararlı tam üyelik tavrı'' olduğunu bildirdi. 
     Mehmet Ağar, 17 Aralık'a uzanan süreçte yaşananların, tam üyelik adı altında fiilen ''imtiyazlı ortaklık''a gidebileceği endişesini uyandırdığını belirterek, şöyle devam etti 
     ''Serbest dolaşıma getirilmek istenen kalıcı kısıtlamaları, tarımsal mali desteği engelleme niyetlerini başka türlü anlamak mümkün değildir. 
     Kimi çevrelerin 10 yıllık bir süreç içinde bu kararların değişeceği iddiasıyla Türkiye'yi bazı haklarından feragat etmeye çağırmaları kabul edilemez. Türkiye AB'ye rica minnet girmiyor, tam üyeliği talep ederken kendi kendine gelin güvey olmuyor. Söz konusu olan ortak çıkarlar ve anlaşmalardan doğan haklardır. 
     İktidarı uyarıyoruz Türkiye'nin haklarını dikkate almayan, fiilen imtiyazlı ortaklığı dayatan bir karar hiçbir şekilde onaylanamaz. Böyle bir kararı, Türkiye kamuoyuna 'tam üyelik yolu açıldı' yorumuyla hiç kimse kabul ettiremez.'' 
     
</TEXT>
</DOC>
