<DOC>
<DOCNO> 298219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko49.html </URL>
<DATE> 2004/12/16/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Petrol yükselişini bugün sürdüremedi... 
</HEADLINE>
<TEXT>

     Suudi Arabistan'ın üretim kısacağına yönelik haberler yanında sert kış fırtınalarının üretimi aksatabileceği endişesiyle uluslararası borsalarda dün 2-3 dolar aralığında yükselen petrol fiyatları, bugün geriledi. 
     New York Borsası'nda dün 2.30 dolar yükselerek son 2 haftanın zirvesine çıkan ABD hafif petrolünün varili, bugün 54 sent gerileyerek 43.65 dolardan işlem gördü. 
     Londra Borsası'nda dün 2.97 dolar değerlenerek son 13 yılın en hızlı günlük yükselişini gerçekleştiren Brent petrolü ise bugün 73 sentlik düşüşle 41.49 dolara indi. 
     ABD Enerji Bakanlığı'nın dün açıkladığı haftalık petrol stokları verileri, hızlı yükselişte tetikleyici olmuştu. Buna göre geçen hafta ABD'nin 100 bin varil gerileyen ham petrol stoku 293.8 milyon varile inerken, ısınma amaçlı petrol ürünlerini de barındıran rafineri ürün stokları değişiklik göstermedi. 
     Geçen hafta itibariyle 119.3 milyon varil olduğu açıklanan ABD'nin rafineri ürün stokları, geçen yılın aynı döneminin yüzde 12 altında bulunuyor. 
     Günlük 1 milyon varil olan kota dışı üretimi kısma kararı alan petrol ihraç eden ülkeler örgütü OPEC, bu yıl 2.5 milyon varil olan dünya petrol talebindeki artışın gelecek yıl 1.5 milyon varile gerilemesini bekliyor. 
     Kartel örgütü üretimi kısma karırının ise piyasalarda çok fazla etkili olmayacağını savunuyor. 
     
</TEXT>
</DOC>
