<DOC>
<DOCNO> 295608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo18.html </URL>
<DATE> 2004/12/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hertha Berlin, ilk Türk-Alman taraftar kulübünü kurdu... 
</HEADLINE>
<TEXT>

     Alman 1. lig Bundesliga takımlarından Hertha BSC Berlin, ilk Türk-Alman taraftar kulübünü kurdu. 
     Türk-Alman taraftar kulübünün açılışına Hertha BSC Berlin menejeri Dieter Hoeness ve takımda oynayan milli futbolcu Yıldıray Baştürk de katıldı. 
     Hertha BSC Berlin'i destekleyen Türk taraftarların kurduğu kulübün 48 üyesi bulunuyor. Dernek Bundesliga'da kurulan ilk Türk-Alman taraftar kulübü olma özelliğini taşıyor. 
     Hoeness, açılışta yaptığı konuşmada, Türk-Alman taraftar kulübünün kurulmasından duyduğu memnuniyeti dile getirerek, ''Berlin'deki Türkler bana her defasında ne zaman Türk fubolcu alıyorsun diye sordular. Biz de yıllar önce Hakan Şükür ile irtibata geçtik. Ancak o olmadı, Yıldıray oldu. Yıldıray sadece iyi bir futbolcu değil aynı zamanda harika bir insan'' dedi. 
     Hertha BSC Berlin'deki Türk futbolcuların sayısının artacağına emin olduğunu belirten Hoeness, ''Almanya'nın en iyi alt yapısı bizde. Şu anda toplam 38 Türk gencini yetiştiriyoruz. Bunlardan çoğunun Alman birinci liginde oynayacağına eminim'' diye konuştu. 
     Yıldıray Baştürk de, Türk-Alman taraftar kulübünün kurulmasından büyük memnuniyet duyduğunu belirterek, ''Henüz 48 üyesi var, ancak bu sayının artacağına inanıyorum. Berlin'deki Türk taraftarlara bana verdikleri destekten dolayı teşekkür ediyorum'' dedi. 
     
</TEXT>
</DOC>
