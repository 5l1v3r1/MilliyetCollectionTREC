<DOC>
<DOCNO> 263110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko13.html </URL>
<DATE> 2004/08/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bireysel emekliliğe ilgi artıyor... 
</HEADLINE>
<TEXT>

     Bireysel emeklilik sistemi, dokuz aylık bir dönemde hızlı bir büyüme gösterdi. 
     Emeklilik Gözetim Merkezi EGM verilerine göre, geçen yıl 27 Ekim'de ilk sözleşmelerin yapılmasıyla hayata geçen bireysel emeklilik sisteminde 9 Ağustos tarihi itibariyle sözleşme sayısı 190 bin 93 ve katılımcı sayısı 181 bin 826 kişiye ulaştı. 
     Yatırıma yönlenen fonların büyüklüğü toplam 96.5 trilyon liraya yükseldi. 
     Aktif çalışma hayatında olan bireyler, emeklilik sistemine büyük ilgi gösteriyor. Sözleşmelere katılımcı yaş dağılımına bakıldığında yüzde 40.6 payla 25-34 yaş grubu birinci sırada yer alıyor. İkinci sırada yüzde 35.4 payla 35-44 yaş gurubu geliyor. 56 yaş üzerinin katılımı ise yüzde 1.4'de kaldı. 
     Fona yönlendirilmiş sözleşmelerin yüzde 76.5'inin bireysel yapıldı, yüzde 77.8 oranla Türk Lirası sözleşmeler tercih edildi. 
     11 firmanın faaliyet gösterdiği sistemde, Yapı Kredi Emeklilik katılımcı ve sözleşme sayısı ile fon büyüklüğü açısından pazarın lideri konumunda bulunuyor. 
     Yapı Kredi Emeklilik, 9 Ağustos tarihi itibariyle 36 bin 41 katılımcıya ve 17.9 trilyon liralık fon büyüklüğüne ulaştı. 
     Bireysel emeklilik sisteminde, AK Emeklilik ikinci, Garanti Emeklilik ve Hayat üçüncü sırada yer alıyor. 
     
     ''FEVKALEDE BAŞARILI'' 
     Yapı Kredi Emeklilik Genel Müdürü Giray Velioğlu, AA muhabirine yaptığı açıklamada, sistemde 200 bine yakın katılımcıya ulaşıldığına dikkat çekerek, ''Günlük repo ve doların ne olacağını merak eden bir toplumun, böyle uzun vadeli bir kavrama kısa sürede adapte olmasını beklemiyorduk. Ama, şu anda gördüğümüz tabloyu fevkalede başarılı buluyorum'' diye konuştu. 
     Velioğlu, bu işe çok iyi hazırlanan Yapı Kredi Emeklilik'in pazarlamaya önem verdiğini ve 450 kişilik doğrudan satış ekibi bulunduğunu belirterek, ''Ektiğimizi biçiyoruz. Pazar payımız yüzde 20.62, pazar lideriyiz. 2003 sonunda 7 bin civarında olan katılımcı sayımız, şu anda 43 binin üzerinde. Fon büyüklüğümüz 19 trilyona yaklaştı'' dedi. 
     Sözleşmelerinin yüzde 'ünün Anadolu'da satıldığına ve ortalama yaş grubunun 35 olduğuna dikkat çeken Velioğlu, ''Biz, bu yıl sonunda 80 bin civarında katılımcıya ulaşırız, fon olarak da 30 milyon doları buluruz'' dedi. 
     Velioğlu, bireysel emeklilik sisteminde 10 yıl sonunda 3 milyondan fazla katılımcıya ve 15-25 milyar dolarlık fona ulaşılmasını öngördüklerini belirterek, bunun istihdamın artırılması, piyasaların derinleştirilmesi ve devletin iç borç yükünün uzun vadeye yayılması gibi etkileri olacağını vurguladı. 
     
</TEXT>
</DOC>
