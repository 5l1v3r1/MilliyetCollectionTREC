<DOC>
<DOCNO> 263009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/aspo.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İNSANLIK YARIŞIYOR 
</HEADLINE>
<TEXT>


108 yıl sonra evine dönen olimpiyatların açılış töreni bugün TSİ 20.30'da yapılacak. 202 ülkeden 10 bin 500 sporcunun kıyasıya mücadele edeceği oyunlarda 301 madalya töreni düzenlenecek 

MİLLİYET ATİNA'DA FUAT ERCAN, MURAT AĞCA, VEDAT DANACI 


Ekibimiz 66 kişi 
108 yıllık bekleyiş sonunda Olimpiyat Oyunları, bugünkü görkemli açılış töreniyle "evine" dönüyor. Miladdan önce 776 yılında Antik Yunan'da başlayan olimpiyatlar, modern çağda ilk kez 1896'da Atina'da yeniden canlandırılmıştı. Bir asırı aşkın aradan sonra oyunlara yeniden ev sahipliği yapacak Yunanistan, bugünü milli bir bayram gibi kutlayacak. 1896'da sadece 11 ülkeden 250 atletin yer aldığı oyunlara Atina 2004'te tam 202 ülkeden 10 bin 500 sporcu katılacak. Türkiye de bu büyük şovda 66 kişilik bir sporcu kafilesiyle yer alacak. 

190. sırada geçeceğiz 
ATİNA 2004'te 16 gün süreyle 28 spor branşında toplam 301 madalya töreni gerçekleşecek. Açılış töreni Olimpiyat Stadı'nda saat 20.30'da başlayacak. Müzik, renk ve dansın dünya üzerindeki örneklerinin bir kombinasyon şeklinde tasarlanan açılış töreninde 10 bin kişi görev alacak. Kafileler, Yunan alfabesine göre geçiş yapacak ve Türk ekibi 190. sırada stada girecek. Sporcuların olimpiyat yemini de edeceği açılışın en önemli anı olan büyük meşaleyi tutuşturacak Yunanlı sporcunun ismi ise gizli tutuluyor. 

Bayrak, Adakan'da 

Atina'daki açılış töreninde bayrağımızı yelkenci Enver Adakan taşıyacak. Törende, yarışmaları nedeniyle halter ve atıcılık ekipleri yer almayacak 

"Büyük onur" 
AÇILIŞ töreninde Türk bayrağını yelkenci Enver Adakan taşıyacak. Olimpiyat Stadı'nda yaklaşık 1.5 saat sürecek geçit töreninde 35 - 40 kişilik bir grupla temsil edilecek Türk kafilesinin önünde bayrağı taşıyacak Adakan, "Bu benim için çok büyük bir onur. İstanbul'da olimpiyat meşalesini de taşımıştım. Artık tek eksik olimpiyat şampiyonluğu" dedi. 

Atalay yürüyecek 
ADAKAN, 2000 Sidney'de finn sınıfından 8. olarak Olimpiyat Kütüğü'ne adını yazdırmıştı. Yarışmaları nedeniyle halter ve atıcılık ekipleri açılışta yer almazken, halen Atina'da bulunan boks, yelken, okçuluk ve yüzme dalındaki sporcularla birlikte Gençlik ve Spor Genel Müdürü Mehmet Atalay ile diğer idarecilerimiz de açılışta yürüyecek. 

Altın al, zengin ol 

OLİMPİYATA katılan Türkiye dahil birçok ülke, sporcularını değişik miktarlarda ara ödülleriyle motive ediyor. Ancak para ödülü konusunda Singapur, tüm ülkelere fark atıyor. Bir Singapurlu sporcu herhangi bir dalda altın madalya kazandığı taktirde hükümetten tam 1 milyon dolarlık ödüle de hak kazanacak. Şampiyon sporculara Japonya da 250 bin dolar ödeyecek. 2 bin Cumhuriyet Altını yaklaşık 150 bin dolar ve çeşitli kurumlardan hediyeler alacak Türk sporcuları da bu klasmanda şimdiden üst sıralarda yer alıyor. 

Okçular 7. sırada 

Sıralama turları 
OKÇULARIMIZ dün sıralama turlarında mücadele etti. Bireysel klasmanda bayan okçularımızdan Natalia Nasaridze, toplam 639 puanla 16. sırayı alırken, Zekiye Keskin Şatır 25., Damla Günay da 42. oldu. Takım klasmanında 1890 puana ulaşan Türkiye, 15 ülke arasında aynı puana sahip Almanya'nın ardından 7. sıraya yerleşti. 

İki dünya rekoru 
15 Ağustos'ta başlayacak ilk turda Nasaridze, Finli Mari Piuva, Şakır, Iebke Nulle ve Günay da yine Alman Anja Hitzler ile mücadele edecek. Bu arada okçulukta favori gösterilen Kore Bayan Takımı, sıralamada 2030 puanla Dünya rekoru kırdı. Park Sung Hyun da 682 puan atarak bireysel Dünya rekorunu yeniledi. 

Yunanistan bin pişman 

Maliyet çok fazla 
ATİNA Olimpiyatı tarihte en pahalıya çıkan oyunlar olarak anılacak, bu harcama Yunanistan'ın bütçesinde açık vermesine neden olacak. Komşunun turizm gelirinde de yüzde 15'lere varan düşüş yaşanıyor. Bilet satışlarının yavaş gitmesi gelirde daha da büyük düşüşün sinyallerini veriyor. Atina 2004'ün, 4.6 milyar Euro olarak hesaplanan maliyetinin 6 milyar Euro'yu aşması bekleniyor. Bu harcamanın 1.2 milyar Euro'luk bölümünü güvenlik harcamaları oluşturuyor. 

Bütçe açığı 
TARİHTE görülmemiş sıkı önlemlerinin alındığı Atina 2004'ün güvenlik bütçesi, Sidney 2000 olimpiyatının üç katına yaklaşıyor. Tesisler için yapılan proje harcamaları 1.4 milyar yerine 3.6 milyar euroya ulaştı. Bütçe açığının olimpiyattan sonra AB ortalamasını aşarak yüzde dörtlere yükselmesi bekleniyor. Açılış günü h l piyasaya çıkan biletlerin yarısına yakını olan 2.5 milyon biletin satılmamış olması da mali endişeleri artırıyor. 

'Süreyya masum ' 

GENEL Müdür Mehmet Atalay, ceza alsın ya da almasın Süreyya Ayhan'a sahip çıkılması gerektiğini söyledi. Atalay, "Gerekirse dünyanın en iyi hocalarını da getiririz. Ancak iletişim kuramadıktan sonra ne işe yarar. Üzüm yemek isteyenlerle yola devam edeceğiz. Eğer sebep sakatlık olsaydı, Almanya'dan dönüşte Süreyya'yı havalimanında olimpiyat şampiyonu gibi karşılayacaktık. Doping bile olsa, bizden gizlemek doğru değil" dedi. Atalay, Halil Mutlu'ya da bol şans diledi. 

Rakamlarla Atina 2004 

202 ülke 
10.500 sporcu 
3.000 idareci 
21.500 medya 
16 gün 
28 spor dalı 
38 tesis 
45 bin güvenlik 
60 bin gönüllü 
8 milyar euro harcama 
35 hava kirliliğinde azalma 
180 günlük doping kontrolü 
17 bin köy nüfusu 

ATİNA NOTLARI 
Başbakan yolda 
BAŞBAKAN Yardımcısı ve Spordan Sorumlu Devlet Bakanı Mehmet Ali Şahin, dün akşam Atina'ya geçti. Yunanistan Başbakanı Kostantinos Kaamanlis'in davetlisi olarak açılış törenine katılacak Başbakan Recep Tayyip Erdoğan da bugün Atina'da olacak. 

Sencer Can şaşkınlığı 
ORGANİZASYON Komitesi, olimpiyatın internet sitesinde Türk binici Sencer Can'ı da oyunlara katılacak sporcular arasında gösterdi. Oysa Can, oyunlara katılma hakkını Bulgarlar'a kaptırmıştı. Atina'da olmayan okçulukta Elif Çahlıyan'ın ismi de siteye Türk kafilesi içinde gösterildi. 

Filistin'in dönüşü 
OLİMPİYAT'TA en son 1972 Münih'te 11 İsrailli sporcuyu öldürülen militanlarla anılan Filistin, uzun bir aradan sonra Atina'da bu kez iki sporcuyla barış için bayrak gösterecek. 18 yaşındaki atlet Saana Abu Bkheit 800 metre seçmelerine girecek. 17 yaşındaki Raad Aweisat kelebek yüzecek. 

Che indirildi 
OLİMPİYAT Köyü'ndeki en renkli ekiplerden biri olan Küba'nın kaldığı binaya asılan Che posteri 24 saat sonra yetkililerin isteği üzerine indirildi. Kübalı sporcular, politik veya dinsel tema taşıyan hiçbir objeye izin verilmediği için Küba bayrakları asmak zorunda kaldılar. 

Afgan kızları 
BEŞ yıllık Taliban rejimi döneminde kadınların değil spor yapmak, okula gitmelerinin bile yasak ol-duğu Afganistan'dan iki bayan sporcu da Atina'da yer alacak. 16 yaşındaki Robina Muqimyar atletizmde 100 metrede yarışacak. 17 yaşındaki Friba Razayee ise judo müsabakalarına katılacak. 

Aman dikkat 
ASYA'DA yer alan Bhutan Prensliği sadece bir sporcu ile temsil edilmesine rağmen aralarında prensin de bulunduğu 10 kişilik idareci ekibiyle Atina'da. Kamp dışında otelde kalan grup, sporcusunun üzerine titriyor. 

İlk fiyasko 
YUNANİSTAN, olimpiyatlardaki ilk sınavında sınıfta kaldı. Yunanistan - Kore bayanlar futbol maçını yayınlayan devlet televizyonu ET'nin ekranı ülkenin tüm bölgelerinde 25 dakika süreyle karardı. Program müdürü istifa ederken, yurt dışı yayında kesinti olmadığı bildirildi. 

Irak sürprizi 
ATİNA Olimpiyatları'nda dün gece oynanan futbol maçlarında Irak, Avrupa Şampiyonluğu'nu finalde Yunanistan'a kaybeden Portekiz'i 4 - 2 yenerek büyük bir sürpriz yaptı. Diğer maçlarda ise şu sonuçlar alındı Gana - İtalya 2 - 2, Kostarika - Fas 0 - 0, Paraguay - Japonya 4 - 3 

BUNLARI BİLİYOR MUSUNUZ 
Atina 1906 Ara Olimpiyatları'na katılan 20 ülkeden, 7'si bayan, 877 sporcu arasında Osmanlı Devleti'nden de sporcular vardı. Atletizm, cimnastik, eskrim, güreş ve futbolda İstanbul'dan 8 Rum, İzmir'den 1 Ermeni ve 10 İngiliz, Selanik'ten 1 musevi ve 10 Rum, Osmanlı'yı temsil ettiler. Bu sporcular Atina'dan 1 altın, 1 gümüş ve 1 bronz madalya ile ayrıldılar. İstanbul Tatavla Heraklis Bugün adı Kurtuluş olan Kulübü'nden cimnastikçi Yorgo Alibrantis, 10 metre ipe tırmanma yarışında, 10.6 saniye ile Dünya rekoru kırarak birinci oldu. Bu yarış türü, daha sonra olimpiyatlardan çıkarıldığı için, Yorgo Alibrantis hala olimpiyat rekortmenidir. 


</TEXT>
</DOC>
