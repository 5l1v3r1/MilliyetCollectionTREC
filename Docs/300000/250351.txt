<DOC>
<DOCNO> 250351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur53.html </URL>
<DATE> 2004/06/23/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Kırıkkale'de vatandaşlar doluya karşı uyarıldı... 
</HEADLINE>
<TEXT>

     Kırıkkale'nin Karakeçili ve Keskin ilçelerinde dolu yağışı nedeniyle ekili alanlar zarar gördü. Sulakyurt İlçesi'nde de vatandaşlar, Meteoroloji'den gelen bilgi doğrultusunda doluya karşı uyarıldı. 
     Karakeçili ve Keskin ilçeleri ile köylerinde öğle saatlerinde başlayan sağanak yağmur, daha sonra dolu olarak görülmeye başlandı. 
     Dolu yağışı nedeniyle Karakeçili ve Keskin ilçeleri ile köylerinde ekili alanların zarar gördüğü belirtilirken, vatandaşların mağduriyetlerinin giderilmesi amacıyla yetkililer tarafından çalışma başlatıldı. 
     Karakeçili Kaymakamı Bestami Altan, ilçede yağışın etkisiyle tarım alanlarının büyük bölümünün zarar gördüğünü belirterek, ekili alanlarda hasar tespit çalışması başlatılacağını söyledi. Karakeçili-Karaahmetli Beldesi Karayolu'nun da dolu yağışı nedeniyle bir süre trafiğe kapandığını belirten Altan, yapılan çalışmalar sonucu yolun araç trafiğine açıldığını kaydetti. 
     Altan, ayrıca yağış nedeniyle ilçede enerji hatlarında arıza meydana geldiğini ve halen ilçe ve köylerine elektrik verilemediğini ifade etti. 
     
     METEOROLOJİ ERKEN UYARDI 
     Bu arada, Sulakyurt Kaymakamlığı, Meteoroloji'den gelen, Kırıkkale ve çevresinde bugün öğleden sonra gök gürültülü sağanak yağış ve dolu beklendiği yönündeki uyarısı üzerine vatandaşları önceden bilgilendirdi. 
     Belediye'den yapılan anonslar doğrultusunda ilçe ile köylerde vatandaşların yağmur ve doluya karşı tedbir almaları istendi. Bu uyarılar üzerine tarlada bulunan vatandaşlar evlerine sığınırken, otlak alanlarda bulunan hayvanlar da barınaklara alındı. 
     Kaymakamlığın yağış konusunda erken uyarısı, vatandaşlar tarafından olumlu karşılandı. 
     Öte yandan, Meteoroloji'den gelen uyarı üzerine Kırıkkale Valiliği Kriz Merkezi'nin de gerekli tedbirleri aldığı bildirildi. 
     
</TEXT>
</DOC>
