<DOC>
<DOCNO> 258590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur31.html </URL>
<DATE> 2004/07/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Oğuz Aral'ın cenazesi İstanbul'a getiriliyor... 
</HEADLINE>
<TEXT>

     Tatilini geçirdiği Bodrum'da ölen ünlü karikatürist Oğuz Aral'ın cenazesi, İstanbul'a gönderilmek üzere Milas-Bodrum Havaalanı'na getirildi. 
     Fenalaşarak Özel Bodrum Hastanesi'ne kaldırıldıktan sonra doktorların müdahalesine rağmen multiorgan yetmezliği nedeniyle hayatını kaybeden ünlü karikatüristin cenazesini almak için kuzeni Teoman Ermete hastaneye geldi. 
     Bodrum Kaymakamı Osman Ekşi, Aral'ın öğrencisi karikatürist İlban Ertem ve işadamı Sinan Özer de cenazenin alınması sırasında hastaneye geldi. 
     Ermete, ''Başımız sağ olsun'' diyerek sanatçının ölümünden duyduğu üzüntüyü dile getirdi. 
     Gözyaşlarını tutamayan öğrencisi İlban Ertem ise çok üzgün olduğunu belirterek, ''Büyük ustamı kaybettim. Beni ve benim gibi birçok arkadaşı o yetiştirdi. Şu anda çok üzgünüm. Ustamız Bodrum'da yalnız bırakıldı. Yetiştirdiği öğrencilerin hiç olmazsa birkaçını burada görmek isterdim'' diye konuştu. 
     Daha sonra, Aral'ın cenazesi, İstanbul'a gönderilmek üzere Milas-Bodrum Havaalanı'na getirildi. 
     Aral'ın cenazesi, 29 Temmuz Perşembe günü, Levent Camii'nde öğle namazından sonra kılınacak cenaze namazının ardından Zincirlikuyu Mezarlığı'nda kardeşi Tekin Aral'ın yanında toprağa verilecek. 
     Oğuz Aral'ın oğlu Seyit Ali Aral, AA muhabirine telefonda yaptığı açıklamada, babasının ölümünün büyük üzüntü yarattığını belirterek, ''Sadece biz aile fertleri değil, tüm basın camiası üzgün. Büyük bir değerimizi kaybettik. Hepimizin başı sağ olsun'' dedi. 
     
</TEXT>
</DOC>
