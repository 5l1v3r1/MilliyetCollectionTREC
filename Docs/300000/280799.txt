<DOC>
<DOCNO> 280799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur39.html </URL>
<DATE> 2005/03/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Savcılık, Garipoğlu hakkındaki mahkumiyet kararının bozulmasını istedi 
</HEADLINE>
<TEXT>

     Yargıtay Cumhuriyet Başsavcılığı, ''Türkbank ihalesi'' davasında Korkmaz Yiğit, Erol Evcil, Mustafa Kefeli ve Mehmet Kocabaş'a verilen mahkumiyet kararlarının onanması yönünde görüş bildirdi. Başsavcılık, Hayyam Garipoğlu hakkındaki mahkumiyet kararının ise bozulmasını istedi. 
     AA muhabirinin aldığı bilgiye göre, Yargıtay Cumhuriyet Başsavcılığı, ''Türkbank İhalesi Davası''nda İstanbul 7. Ağır Ceza Mahkemesi'nce verilen mahkumiyet kararlarına ilişkin tebliğnamesini tamamladı. 
     Başsavcılık, tebliğname ile birlikte dava dosyasını temyiz incelemesini yapacak olan Yargıtay 8. Ceza Dairesi'ne gönderdi. 
     Tebliğnamede, yapılan yargılamaya, dosya içeriğine, delillere ve gerekçeye, mahkemenin soruşturma sonucunda oluşan inanç ve takdirine, suçun oluşumuna ve niteliğine uygun olarak karar verildiği belirtildi. 
     Sanıklar Korkmaz Yiğit, Erol Eşrefoğlu Evcil , Mustafa Kefeli ve Mehmet Kocabaş'ın avukatlarının isnat olunan suçların yasal unsurlarının oluşmadığı ve mahkumiyete yeterli ve elverişli delil bulunmadığına ilişkin temyiz itirazlarının reddi ile usul ve yasaya uygun olan hükmün onanması istenen tebliğnamede, sanık Garipoğlu hakkındaki mahkumiyet kararının ise bozulması gerektiği belirtildi. Tebliğnamede şöyle denildi ''Sanık Garipoğlu'nun Türkbank ihalesine katılarak teklifinin düşük görülmesi üzerine ihale dışında kalmasında silahlı çete reisinin telefon tehdidi sonucu olması karşısında, ihaleye fesat karıştırma iradesinden söz edilemeyeceği, dolayısıyla suçun unsurlarının oluşmadığı, ayrıca, sanığın silahlı çeteye yardım ettiğine ilişkin ise dosyada kati ve inandırıcı hiç bir delil bulunmadığı halde bu suçlardan mahkumiyet kararı verilmesi yasaya aykırı bulunduğundan hükmün bu sebeple bozulması talep edilir.'' Yargıtay Cumhuriyet Başsavcılığı'nın tebliğnamesinin, temyiz incelemesini yapacak olan 8. Ceza Dairesi'ni bağlayıcı niteliği bulunmuyor. 
     
     YEREL MAHKEMENİN KARARI 
     İstanbul 7. Ağır Ceza Mahkemesi, Korkmaz Yiğit'i ''Türbank ihalesine fesat karıştırmak'' ve ''cürüm işlemek amacıyla oluşturulan teşekküle üye olmak'' suçlarından 3 yıl 9 ay 2 gün hapis cezasına çarptırdı. 
     Sanıklar Erol Eşrefoğlu Evcil , Mustafa Kefeli ve Mehmet Kocabaş'ı da aynı suçlardan 3'er yıl 9'ar ay hapse mahkum eden mahkeme, Hayyam Garipoğlu'nun da 1 yıl 7 ay hapis ile cezalandırılmasına karar verdi. 
     
</TEXT>
</DOC>
