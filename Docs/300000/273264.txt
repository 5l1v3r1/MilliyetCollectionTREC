<DOC>
<DOCNO> 273264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/ydilmen.html </URL>
<DATE> 2004/09/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kime teşekkür 
</HEADLINE>
<TEXT>



Beşiktaş yöneticilerini kutlarız. Çok güzel bir stad yapmışlar. Beşiktaş taraftarını kutlarız. Bir sürü şaibeyi yok ettiler. Fair - Play çerçevesinde sadece sadece takımlarını desteklediler. Hatta Galatasaray seyircisini de kutlarız, beraberce Meksika dalgalanması yaptılar. Mustafa Çulcu'yu tebrik ederiz. Sadece verdiği kararlar için değil, otoriter tavrı ve sevecenliği için. Oyuncuları tebrik ederiz. Birbirlerine son derece saygılı, hakeme saygılıydılar. Yardımcıları tebrik ederiz. Onlar da çok dikkatliydi. Maçtan önce çok güzel köfte yedim. Köfteciyi de tebrik ederim. Başka tebrik edecek başka bir şey de yoktu dün gece. 

Aynı sistem 
Del Bosque'ye Ümraniye'de, Hagi'ye Florya'da deseler ki, "Bu maça gitmeyin, yorulmayın, birer puan verelim." Her ikisi de havada kabul edecekler. İki takım da aynı sistemle oynadı. Sekiz oyuncu birbirini oynatmama üzerine. İki tane ön libero da boştaki oyuna katkıda bulanmaya çalışıyor. İki takımın ön liberolarından sadece Ergün 70 dakika katkı sağladı, diğer oyuncular didişti durdu. Tabii ki kaleci Murat ile Necati'ye haksızlık yapmak istemiyorum. İkisi de iyiydi. 
Gerçekci olmak lazım. Galatasaray kadro olarak da, fizik olarak da Beşiktaş'tan daha iyi. Oyun içerisinde de net bir şekilde ortaya çıktı. Yurt dışından Türkiye'yi tanımayan birini getirseniz ve maçı izletseniz, "Hangisi iyi takım" diye sorsanız, tartışmasız Galatasaray yanıtı gelirdi. Bana göre Galatasaray iki puan bıraktı. Beşiktaş yöneticisini, taraftarını, antrenörünü gerçekçi anlamda düşünmeye sevketti. Şapkayı önüne koyup Beşiktaş camiasının bu yılı değil, önümüzdeki yılları düşünmesi lazım. Çok karamsar olmayalım, tabii ki Beşiktaş forması ligde puanlar toplayacaktır. Ama bu şampiyonluk yarışı için yeter mi, bence hayır. 



</TEXT>
</DOC>
