<DOC>
<DOCNO> 288741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun26.html </URL>
<DATE> 2004/11/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Musul'da direnişçiler bir karakolu ele geçirdi 
</HEADLINE>
<TEXT>

     Irak'ın kuzeyindeki Musul kentinde direnişçilerin bir polis karakolunu ele geçirdiği bildirildi. 
     Amerikalı bir askeri yetkili, bir grup direnişçinin sabah saatlerinde Musul'un güneybatısındaki Şeyh Fatih karakoluna saldırdığını, Amerikan askerleriyle onlara destek veren Irak güvenlik güçlerinin karakolu direnişçilerin elinden almak için çatıştığını söyledi. 
     Yetkili, çatışmaların 2 saatten uzun süredir devam ettiğini de ifade etti. 
     Musul'dan sorumlu Amerikalı askeri yetkili Tuğgeneral Carter Ham, kentin Amerikan ve Irak güçlerinin kontrolü altında olduğunu söylemişti. 
     Ham, Musul'un kontrol altından çıktığı iddialarının abartıldığını, Felluce'de 6 gün önce başlayan operasyonların Musul'daki ayaklanmayı artırmasının beklenen bir şey olduğunu, ancak Felluce'den kaçan isyancıların Musul'a geldiğine inanmadığını bildirmişti. 
     Irak'ın üçüncü büyük kenti Musul'da militanlar çarşamba ve perşembe günü polis karakollarına saldırmış, silahları yağmalamış, araçlara ateş etmiş ve yakmıştı. 
     Musul'daki olaylarda 33 polis karakolundan 9'u geçici olarak militanların eline geçmişti. 
     
</TEXT>
</DOC>
