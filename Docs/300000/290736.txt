<DOC>
<DOCNO> 290736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/ekonomi/eko03.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bireysel kurumlarla ivme kazanacak' 
</HEADLINE>
<TEXT>


Bireyselde satışların grup katılımlarıyla hareketleneceğini belirten Anadolu Emeklilik Genel Müdürü Mustafa Su, "Şirket olarak kurumsalda ağırlığımızı koyacağız" dedi 

Ayfer Yıldız 

Bireysel emeklilik sisteminin birinci yılını değerlendiren Anadolu Hayat Emeklilik Genel Müdürü Mustafa Su, sektörün katılımcı ve fon büyüklüğü açısından hedeflerinin biraz gerisinde kaldığını belirterek, "Bu konuya kısa vadeli bakmak yanlış olur. Sistem uzun vadeli yapısı ile değerlendirilmelidir. Henüz insanlarımız uzun vadeli yatırım araçlarına çok da alışabilmiş değil. Bu alışkanlık zamanla değişecek" dedi. 

Vergi düzenlemesi 
Ferdi satışlarda olduğu gibi kurumsal satışlarda da işverenin uzun vadeli bir programa tereddütlü davrandığını anlatan Su, "Ekonomideki olumlu gelişmelerin sürmesiyle birlikte bu konudaki ilgi artacaktır. Bir diğer konu da vergi. Bireysel emeklilik için yapılan ödemeler, brüt ücretin yüzde 10'u oranında vergiden indiriliyor. Bu oranının Bakanlar Kurulu tarafından artırılmasıyla, sektör hızla gelişecektir" şeklinde konuştu. 
Sistemin kurumsal satışlarla ivme kazanacağını belirten Su, "Şirket olarak biz de kurumsal olarak ağırlığımızı koymak istiyoruz. Sistem faaliyete başladığında kurumların 2004 bütçelerini hazırlamış olmaları nedeniyle bireysel emekliliğe fon ayrılmamıştı. Bazı şirketler 2005 yılı bütçelerinde bireysele fon ayırmaya başladı" dedi. 
Mustafa Su, ekim ayı itibariyle kendi çalışanlarını sisteme üye yaptıklarını belirterek, "Biz, İş Bankası Grubu'na işveren katkılı sözleşme yapmadık. Çünkü, İş Bankası'nda SSK dışında bir munzam sandık var. Ekim ayı itibariyle kendi mensuplarımızı sisteme üye yaptık. Özellikle ikinci sandığa üye olmayan sadece SSK'ya bağlı çalışan İş Bankası kuruluşlarında da gönüllü katılımın başlamasını bekliyorum" dedi. 

Üyeler için önemli olan fon performansı Bireysel emeklilikte, müşterinin yararı açısından emeklilik fonlarının performansı ve toplanan paranın yatırıma yönlendirilen kısmının önemli olduğunu belirten Mustafa Su, "Anadolu Hayat Emeklilik, her 100 TL'den, 98 TL'yi yatırıma sevkediyor. Bizim kesintimiz, 2 TL. Sektör ortalaması ise 5-6 TL" dedi. Anadolu Hayat Emeklilik'in bireysel emeklilik ürünlerinin satışının, yüzde 63'ünün İş Bankası şubelerinden gerçekleştiğini anlatan Su, müşterilerinin ağırlıkla 25 - 34 yaş arasında olduğunu ifade etti. 


</TEXT>
</DOC>
