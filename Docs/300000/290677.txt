<DOC>
<DOCNO> 290677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo20.html </URL>
<DATE> 2004/11/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Romanya Futbol Federasyonu'ndan Hagi'ye Milli takımın başına geç 
</HEADLINE>
<TEXT>

     Romanya Futbol Federasyonu, Galatasaray Teknik Direktörü Gheorghe Hagi'ye ''Milli takımın başına geç'' çağrısı yapacak. 
     Romanya Futbol Federasyonu Başkanı Mircea Sandu, yaptığı açıklamada, Dünya Kupası Avrupa elemelerinde Romanya'nın Ermenistan ile deplasmanda 1-1 berabere kalmasının ardından istifa eden teknik direktör Anghel Yordanescu'nun yerine 4 teknik direktöre öneri yapılacağını söyledi. 
     Federasyon başkanı, alınan beraberlikte hem Yordanescu'nun hem de iyi oynamayan futbolcuların suçlu olduğunu belirterek, teknik direktörün istifasını kabul ettiklerini bildirdi. 
     Sandu, Galatasaray Teknik Direktörü Hagi'nin yanısıra Beşiktaş ve Galatasaray'ın eski teknik direktörü Mircea Lucescu, Victor Piturca ve Laszlo Boloni'ye de öneri götüreceklerini söyledi. 
     Romanya Milli Takımı, 2000 yılında katıldığı Avrupa Şampiyonası finallerinin ardından 2002 Dünya ve 2004 Avrupa Şampiyonalarına katılamamıştı. 
     
</TEXT>
</DOC>
