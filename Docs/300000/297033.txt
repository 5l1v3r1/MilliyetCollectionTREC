<DOC>
<DOCNO> 297033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy08.html </URL>
<DATE> 2004/12/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den THK'ye destek çağrısı... 
</HEADLINE>
<TEXT>

     Cumhurbaşkanı Ahmet Necdet Sezer, havacılığın gelişmesinin, ülkenin ulusal güvenliğini ve savunmasını, ekonomik kalkınmasını yakından ilgilendiren, hiçbir zaman savsaklanmaması gereken öncelikli bir konu olduğunu söyledi. 
     Türk Hava Kurumu 38. Büyük Genel Kurulu, Dedeman Oteli'nde başladı. 
     Genel Kurulun açılışına katılan Sezer, yaptığı konuşmada, Türk Hava Kurumu'nun THK Türkiye Cumhuriyeti'nin köklü kurumlarından biri olduğunu ifade etti. 
     Sezer, Yüce Atatürk'ün ileri görüşlülüğünün bir yansıması olan THK'nın, 79 yıllık tarihinde, kuruluş amaçları doğrultusunda başarılı çalışmalar yürüttüğünü, ulusun sevgisini ve güvenini kazandığını belirtti. THK'nin saptadığı hedefleri gerçekleştirmek için, havacılık ve uzay bilimleri alanındaki yenilikleri yakından izlediğini, etkinliklerini artırarak ve çeşitlendirerek sürdürdüğünü kaydeden Sezer, Kurumun hizmetlerini, her zaman ve her koşulda, ulusumuzun güvenine layık olma ilkesinden ödün vermeden yerine getireceğine inandığını dile getirdi. 
     Yüce Atatürk'ün önderliğinde kurulan, onun ilke ve devrimlerinin yol göstericiliğinde gelişen Türkiye Cumhuriyeti'nin çağdaş dünyayla bütünleşmeyi ve evrensel ölçütlere ulaşmayı temel amaç olarak benimsediğini ifade eden Sezer, Türkiye, Cumhuriyetin ilanıyla birlikte büyük bir değişim sürecine girdiğini, devrimlerin sağladığı dönüşümlerle her alanda önemli atılımlar gerçekleştirdiğini, kurumsal düzeyde gerekli yapılanmaları oluşturduğunu belirtti. Sezer, Atatürk'ün, bu süreçte havacılık ve uzay konusuna özel ilgi gösterdiğini belirterek, Türkiye'nin bu alanda dünyada söz sahibi olabilmesi için THK'nin kurulması buyruğunu verdiğini anlattı. 
     
     ''THK, ATATÜRK'ÜN KONUYA VERDİĞİ ÖNEMİN GÖSTERGESİ'' 

     ''THK'nın henüz Cumhuriyet'in ikinci yılında kurulması, Atatürk'ün konuya verdiği önemin göstergesidir'' diyen Sezer, şöyle devam etti 
     ''Atatürk, THK ile sivil ve askeri havacılık kültürünün tüm yurda yayılmasını, gençlerin havacılık mesleğine ilgi göstermelerini, bu mesleği öğrenmelerini ve sevmelerini, Türkiye'nin bu alanda diğer ülkelerin gerisinde kalmamasını tasarlamıştır. Büyük Önder'in ''İstikbal göklerdedir göklerde bizi bekleyen yerimizi almak zorundayız'' yönergesi çerçevesinde kurulan THK, halkın desteğiyle, ülkemizde askeri ve sivil havacılığın gelişmesine önemli katkılar sağlamıştır. THK, başta Türk gençliği olmak üzere ulusumuzun havacılığa ilgisini artırmış, havacılığı daha çekici duruma getirmiş kitlelerin havacılık ve uzay konularına ilgilerini çekmek yönünden övgüye değer hizmetlerde bulunmuştur. Havacılıkla ilgili gelişmelerden kopmayarak değişen teknolojiyi uygulama ve kullanma başarısını gösteren THK'nın, havacılık konusunda ülke çıkarlarının korunması ve kollanmasındaki, hava araçlarının üretilmesindeki rolü yadsınamaz.'' THK'nın kurulmasının, havacılığın kurumsal temellerinin atılması yönünden de önemli bir adım olduğunu vurgulayan sezer, günümüzde, havacılık ve uzay bilimlerinin, ülkelerin geleceğe yönelişlerinde belirleyici rol oynayan bir etkinlik alanı ve sektör durumuna geldiğini ifade etti. 
     Sezer, ülkelerin, bu alanlarda büyük yatırımlar yaptığını, geliştirilen yeni teknolojileri kullanmak ve gönence dönüştürmek için uluslararası işbirliğine yöneldiğini, araştırma-geliştirme çalışmalarına önemli kaynaklar ayırdıklarını kaydetti. 
     Türkiye Cumhuriyeti'nin, bu gerçeğin yıllar önce ayırdına varan Yüce Atatürk'ün yönergesinin gereklerini yerine getirmek için büyük çaba gösterdiğini belirten Sezer, havacılık alanında sevindirici düzeye ulaştığını ifade etti. 
     
     ''KIVANÇ DUYUYORUM'' 

     Sezer, şunları kaydetti 
     ''Havacılığın gelişmesi, ülkenin ulusal güvenliğini ve savunmasını, ekonomik kalkınmasını yakından ilgilendiren, hiçbir zaman savsaklanmaması gereken öncelikli bir konudur. Türkiye'nin gerek askeri, gerek sivil alanda, uluslararası ölçütlere uygun, iyi eğitimli, teknik donanımı yüksek bir hava gücüne ve havacılık potansiyeline sahip olduğunu belirtmekten kıvanç duyuyorum. 
     Ülkemizde havacılığın büyük aşama kaydetmesi, özverili çalışmaların ve duyarlı yaklaşımların sonucudur. Bu düzeye ulaşılmasında THK'nın büyük payı bulunmaktadır. 
     Türk Hava Kurumu ve diğer kurumlarımızın yürüttüğü çalışmalarla, ülkemizin yakın gelecekte havacılık ve uzay bilimleri alanında daha üstün konuma geleceğinden kuşku duymuyoruz.'' THK'nın yurttaşların desteği ve bağışlarıyla ayakta kalmaya ve hizmet vermeye çalıştığını ifade eden Sezer, sözlerini şöyle tamamladı 
     '''Büyük Atatürk'ün emaneti olan THK, sahip çıkmamız ve desteklememiz gereken bir kurumumuzdur. Yurttaşlarımızın bu seçkin kuruma her zaman destek olacaklarına inanıyoruz. İnsanımıza havacılığı sevdiren, gençlerimize havacılık bilincini ve sevgisini aşılayan THK'nin Yüce Atatürk'ün gösterdiği hedefe doğru ilerleme kararlılığını beğeniyle karşılıyor, Türk havacılığını uluslararası düzeye taşıyan çalışmalarını yakından izliyor ve destekliyoruz. 
     Bu toplantıyı fırsat bilerek, THK ile özdeşleşen, Türk kadınının cumhuriyetle birlikte kavuştuğu çağdaş kimliği temsil eden ilk kadın pilotumuz Sabaha Gökçendi saygıyla anıyorum.'' Genel Kurulun açılışına, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Ulaştırma Bakanı Binali Yıldırım, Kara Kuvvetleri Komutanı Orgeneral Yaşar Büyükanıt, Hava Kuvvetleri Başkanı Komutanı Orgeneral İbrahim Fırtına, Jandarma Genel Komutanı Orgeneral Şener Eruygur ve diğer askeri ve mülki erkan ile delegeler katıldı. 
     Başbakan Recep Tayyip Erdoğan, programında belirtilmesine karşın toplantıya katılmadı. 
     
</TEXT>
</DOC>
