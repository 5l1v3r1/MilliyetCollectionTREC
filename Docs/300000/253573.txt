<DOC>
<DOCNO> 253573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko24.html </URL>
<DATE> 2004/07/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Babacan Bir grubun hakimiyeti ile bir yere varılmayacağını gördük 
</HEADLINE>
<TEXT>

     Devlet Bakanı Ali Babacan, aylarla ifade edilebilecek kısa süre içinde tarım ürünleri ve döviz fiyatlarının belirlenmesinde Vadeli İşlemler Opsiyon Borsası'nın VOB etkin olacağını bildirdi. 
     Babacan, Borsa Uzmanları Derneği BUD tarafından düzenlenen ''Vadeli İşlemlerde Yeni Döneme Başlarken'' konulu panelin açılışında yaptığı konuşmada, Türkiye ekonomisini, hak ettiği konuma ulaştırabilmek için sadece bir kesimin çabasının yeterli olmadığını söyledi. 
     7'den 70'e herkesin daha müreffeh bir ülkede yaşamayı hak ettiğini belirten Babacan, ''Yıllardır iş kaygısı, aş kaygısı veren toplumumuz bu mücadeleden sıyrılarak geleceğin planlamasını yapmak istemektedir. Bu açıdan her birimiz ortak hedefe sahibiz. Bunun için yapmamız gereken, aynı hedef doğrultusunda birlikte çalışmaktır'' dedi. 
     Geçmişin acı tecrübelerinden gerekli dersleri çıkardıklarını belirten Babacan, ''Bir grubun, bir zümrenin hakimiyeti ile ekonomide bir yere varılamayacağı görüldü. Biz herkesin iyi niyetli eleştirisine, önerisine açığız. Bu konuda hiçbir kompleks içinde değiliz. Aksine herkesin görüşünü almak için çaba gösteriyoruz'' diye konuştu. 
     Yılın ilk yarısına ilişkin makroekonomik göstergelerin olumlu olduğuna işaret eden Babacan, ''Büyüme, enflasyon rakamları çok iyi geldi. Bunun dışında dış ticaret, turizm rakamları da çok sevindirici'' dedi. 
     Vadeli işlemler konusundaki çalışmalara hükümet kurulmadan önce başladıklarını aktaran Babacan, ''Fakat somut çalışmalar bu günlere denk düştü. İnşallah aylarla ifade edilebilecek kısa süre içinde vadeli işlemler piyasası çalışmaya başlayacak. 
     Yatırım ortamının iyileşmesinde VOB'un çok önemli bir fonksiyon üstleneceğini dile getiren Babacan, uluslararası sermayenin de bu sayede ülkeye girişinin kolaylaşacağını vurguladı. 
     Babacan ayrıca, VOB sayesinde özel sektörün ekonomideki ağırlığının artacağını belirtti. 
     
     VOB ETKİN OLACAK 
     Önceki hükümetlerin sabit döviz kuru ve tarım ürünlerine destekleme uygulaması nedeniyle fiyatların devlet tarafından belirlendiğine, piyasa fiyatlamasının olmadığına işaret eden Ali Babacan, ''Tarım ürünleri ve dövizin fiyatını devlet belirliyordu, bundan sonra VOB etkin olacak'' dedi. 
     Sağlıklı bir ekonomik yapı oluşması için hükümet olarak çaba gösterdiklerini belirten Babacan, konuşmasını şöyle sürdürdü 
     ''Sağlıklı bir ekonomik yapı, sağlıklı bir mali sistemle mümkün olabilir. Ülkelerin kalkınmasında mali piyasaların çok önemli rol oynadığını biliyoruz. Biz de bu açıdan sermaye piyasalarına dikkatle yaklaşıyoruz. En son İMKB'de muhasebe standartlarında yenilikler yapıldı. VOB da Türkiye'de sermaye piyasalarının gelişmesi konusunda çok önemli bir görev üstlenecek. Bu tür türev borsaları gelişmiş ekonomilerin vazgeçilmez enstrümanı haline gelmiştir. VOB faaliyete geçince daha çeşitli ve etkin bir fon yönetimi sağlanacaktır. Ayrıca dış ticaret şirketlerimizin de karışılacağı kur riski azalmış olacaktır. VOB bir nevi erken uyarı fonksiyonu taşıyacaktır.'' 
     
</TEXT>
</DOC>
