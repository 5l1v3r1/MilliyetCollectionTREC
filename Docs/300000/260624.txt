<DOC>
<DOCNO> 260624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur47.html </URL>
<DATE> 2004/08/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
"Çocuklar Duymasın" devam edecek ama... 
</HEADLINE>
<TEXT>

     Mint Prodüksiyon, ''Çocuklar Duymasın'' adlı dizinin yeni yayın döneminde, ''genel ekseninde yapılacak değişikliklerle'' ve eklenecek yeni karakterlerle devam edeceğini, ailenin hikayesinde yapılan değişikliklerden dolayı Zeynep Tokuş'un yeni bölümlerde rol almayacağını açıkladı. 
     Mint Prodüksiyon'dan yapılan yazılı açıklamada, dizinin devamıyla ilgili basında çıkan haberlere netlik kazandırılmak istendiği belirtilerek, ''Çocuklar Duymasın'' dizisinin eski bölümlerinin sürekli yayınlanmasından dolayı diziye bazı karakterlerin yerine yeni karakterler ekleme kararının daha önce alındığı bildirildi. 
     Bu amaçla, dizinin beğenilen karakterleri ''Selçuk Bey'', ''Engin'' ve ''Mary''nin yeni yayın döneminde rol almamaları kararının zaten önceden verildiği belirtilen açıklamada, bu karakterleri canlandıran oyunculardan Mehmet Auf'un dizinin senaryo danışmanı ve bazı bölümlerinin yazarı olduğu, çalışmalarına devam ettiği ve gerekli durumlarda rolüne de devam edebileceği ifade edildi. 
     Diğer oyuncuların da Türkiye'nin sevilen oyuncuları olduğu ve gerek Mint Prodüksiyon'dan, gerekse diğer yapımcı şirketlerden gelecek teklifleri en iyi şekilde değerlendirecekleri vurgulanan açıklamada, şöyle denildi 
     ''Tamer Karadağlı'nın diziden ayrılmasından sonra dizinin genel ekseninde de büyük değişiklikler yapılacak ve değerli oyuncumuz Zeynep Tokuş da dizinin yeni bölümlerinde, bu ailenin hikayesinde yapılan değişikliklerden dolayı maalesef yer alamayacaktır. Kendisiyle bu konuda mutabık kalınmıştır. 
     Çocuklar Duymasın ailesinin sevimli çocukları Havuç Emre ve ablası Feminist Duygu ise yeni yayın döneminde Light Erkek, Dominant Teyze, Dominant Kaynana, Müsteşar Kemal, 05 Müzeyyen, Temizlikçi Emine ve Çaycı Hüseyin'e emanet olacaklardır. Diğer karakterlerimiz Psikolog Sinan, Fıs Fıs İsmail, Şükrü ve Sekreter Yasemin de dizimize yeni katılacak sürpriz isimlerle birlikte yeni yayın döneminde rollerine devam edeceklerdir.'' 
     
</TEXT>
</DOC>
