<DOC>
<DOCNO> 274461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/yasam/yas01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O-2 karayolunda Kalaşnikov'lu saldırı 
</HEADLINE>
<TEXT>


Uyuşturucu kaçakçılığından tutuksuz yargılanan Nayır, silahlı saldırıya uğradı. Nayır, kendisini Urfi Çetinkaya'nın vurdurttuğunu söyledi 

TAHSİN AKSU - MUSTAFA KURTARAN İstanbul 

Sanıkları arasında Urfi Çetinkaya'nın da bulunduğu "Matador Operasyonu Davası"nda tutuksuz yargılanan Cemal Nayır, Bağcılar'da uğradığı silahlı saldırı sonucu yaralandı. Nayır'ın, polise verdiği ilk ifadesinde, kendisini "Urfi Çetinkaya'nın ya da kayınbiraderim Talip Doğan ve avukat Güngör Göksel vurdurttuğunu" söylediği öne sürüldü. 
0-2 Karayolu İSTOÇ mevkiinde ilerleyen Cemal Nayır'ın kullandığı BMW marka otomobile, dün saat 17.00 sıralarında Mahmutbey Köprüsü altında, bir otomobilden Kalaşnikov marka silahla saldırıda bulunuldu. 3 kurşunla ağır yaralanan Nayır, TEM Hospital'a kaldırıldı. Nayır'ın hayati tehlikesinin olmadığı bildirildi. 
Polis yetkilileri, 2 kişi oldukları belirlenen saldırganları yakalamak için operasyonlara başladı. Yapılan incelemede 10 adet boş kovan bulundu. Otomobilde yapılan aramada ise bagajda bir kova içerisinde çok sayıda kahverengi paket bulunduğu öğrenildi. 

Halen yargılanıyor 
Nayır, 2000 yılının ağustos ayında polisin düzenlediği Matador Operasyonu kapsamında gözaltına alındı. Nayır'ın bu operasyonda bakanlık müfettişlerini yanıltarak, 4 trilyon lira değerindeki servetini el konulacağını düşünerek gizlediği öne sürüldü. Nayır, halen devam eden "Matador Operasyonu Davası"nda, eski ortağı Urfi Çetinkaya ile "teşekkül oluşturarak uyuşturucu imal ve ihraç etmek" suçundan yargılanıyor. 
Nayır, 10 kez çeşitli suçlardan gözaltına alınmış ve İspanya'da da uyuşturucu ticareti suçundan 6 yıl 8 gün hapis yatmıştı. 


</TEXT>
</DOC>
