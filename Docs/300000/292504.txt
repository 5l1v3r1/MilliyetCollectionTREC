<DOC>
<DOCNO> 292504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko05.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Neslihan Tokcan, FIPP Yönetim Kurulu'nda 
</HEADLINE>
<TEXT>



Doğan Burda Rizzoli Dergi Yayıncılık ve Pazarlama Genel Müdürü Neslihan Tokcan, Uluslararası Dergi Yayıncılar Birliği The International Federation of the Periodical Press - FIPP Yönetim Kurulu'na seçildi. Tokcan, birliğin yönetim kuruluna giren ilk Türk üye oldu. 
1925 yılında kurulan birliğin başlıca amacı ve misyonu gelişmiş ve yeni gelişen pazarlardaki, yani tüm dünyadaki dergi yayıncılarının ortak menfaatlerini korumak ve temsil etmek. Ayrıca basın özgürlüğü, reklam, dağıtım ve de çevreye karşı duyarlılık da ağırlık verdiği konulardan birkaçı. FIPP 53 ülkeden 190 üye, 111 yayıncı grubu ile yaklaşık 110 bin yayını ve 70 milyar dolarlık yıllık geliri kapsayan global bir pazarın temsilcisi. 
FIPP her yıl değişik ülkelerin ev sahipliği yaptığı konferans ve workshop gibi etkinlikler organize ediyor. Her etkinliğe farklı ülkelerden konuşmacılar davet ediyor. Neslihan Tokcan da geçen yıl Paris'teki 34. Dünya Dergicilik Kongresi'nde konuşmacı olmuştu. Tokcan şimdi de 15 - 16 Kasım 2004'te Londra'daki FIPP 4. Uluslararası Dergi Pazarı konferansında lisanslı dergilerle ilgili panelin konuşmacıları arasında yer aldı. 


</TEXT>
</DOC>
