<DOC>
<DOCNO> 295063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/axspo02.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum itibar peşinde 
</HEADLINE>
<TEXT>


Alman hoca, prestij özelliği taşıyan Manchester United maçının ciddiye alınmasını istedi, "Burada alacağımız bir galibiyet, Avrupa'daki imajımızı değiştirir" dedi 


Önem veriyor 
GALATASARAY derbisi öncesi hafta ortası Şampiyonlar Ligi'nde Manchester United'ı ağırlayacak olan Fenerbahçe'de, Teknik Direktör Daum, bu maça büyük önem veriyor. Hiçbir iddiası bulunmamasına rağmen İngiliz ekibi önünde alınacak bir galibiyetin itibarlarını artıracağını kaydeden Alman çalıştırıcı, futbolcularına, "Hem prestij, hem de ekonomik açıdan önümüzde iyi bir fırsat var" uyarısını yaptı. 

'Derbiyi unutun' 
AVRUPA'NIN gözünün bu maçta olacağına dikkat çeken tecrübeli çalıştırıcı, "Perşembe sabahına kadar Galatasaray derbisini bir kenara bırakmanızı ve Manchester'ı düşünmenizi istiyorum. Fenerbahçe'nin Avrupa'daki imajını değiştirmek sizin elinizde. Son haftalardaki çıkışınızı devam ettirin" dedi. Alman hoca, bu maçta seyirciye de ihtiyaç duyacaklarını belirterek, stadın dolmasını istedi. n YUSUF KOBAL 

Çifte heyecan 

FENERBAHÇE'NİN Brezilyalı oyuncuları Alex ve Nobre ile genç yıldızı Tuncay, Şanlı, çarşamba günü hem Manchester'ı yenmek, hem de Alex Ferguson'a kendilerini beğendirmek için uğraş verecekler. Ünlü hocanın İngiltere'deki ilk maçta çok beğendiği üç ismi, mercek altına aldığı ve gözünün İstanbul'da onların üzerinde olacağı öğrenildi. 

Serhat patron oldu 

SARI - Lacivertli takımın genç yıldızı Serhat Akın dün Acarkent'te "Mint" isimli bir restaurant açtı. Başkan Aziz Yıldırım'ın yaptığı açılışa, yöneticiler Murat Özaydınlı, Mahmut Uslu, Vedat Olcay, menajer Volkan Ballı, antrenör Murat Kuş, halterci Halil Mutlu, takım arkadaşları, Galatasaray kaptanı Bülent Korkmaz ile sanat dünyasından birçok ünlü isim katıldı. 


</TEXT>
</DOC>
