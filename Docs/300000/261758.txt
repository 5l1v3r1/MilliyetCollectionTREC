<DOC>
<DOCNO> 261758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/soneko16.html </URL>
<DATE> 2004/08/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gelecek yaz için "son fırsat" günleri... 
</HEADLINE>
<TEXT>

     Konfeksiyonda yaz sezonunu kapatmaya hazırlanan ünlü markalar, ''son fırsat'' indirimleri ile fiyatlarını yüzde 80'e varan oranlarda düşürdüler. Bazı firmalar ise ''tek fiyat'' uyguluyor. 
     Yaz aylarının sonuna yaklaşılmasıyla, vitrinlerini sonbahar ve kış sezonu kıyafetleriyle süsleyen mağazalar, sezon sonu indirimleriyle müşteriyi alışverişe çekmeye çalışıyorlar. 
     Gelecek yaz sezonunda ''marka'' giyinmek isteyenleri indirimlerle ''hedef müşteri'' olarak gören konfeksiyon firmaları, stoklarındaki malları yüzde 80'lere varan indirimlerle elden çıkarıyor. Bazı firmalar ise tek rakam ile pazarı canlandırıyor. 
     Müşterilerin yazlık sezondaki indirime büyük ilgi gösterdiğini belirten firma temsilcileri, 20 gün içinde yaz sezonuna ait tüm ürünleri satmayı hedeflediklerini belirttiler. 
     ''Her şey tek fiyat, ikincisi bedava'' sloganını kullanan Kiğılı mağazaları 650 milyon lira olan takım elbise fiyatlarını 398 milyon liraya, 500 milyon lira olan ceketleri 298 milyon liraya düşürürken, 110 milyon liradan satılan gömlekleri ''sezon sonu'' indirimiyle 78 milyon liraya indirdi. Ayrıca, firmanın tek fiyat uygulaması ile bir yerine iki ürün alınabiliyor. 
     Park Bravo'da ise ''Çok sıcak bir fırsat'' sloganıyla gömlekler 59 milyon liradan 29 milyon liraya, elbiseler 199 milyon liradan 99 milyon liraya, penye türleri 29 milyon liradan 14 milyon liraya kadar düşürüldü. 
     Network mağazaları ise takım elbise, gömlek, pantolon fiyatlarında ''etiket fiyatının yarısını'' uyguluyor. Network'da takım elbiselerin etiket fiyatları 335 ila 575 milyon lira arasında değişiyor. 
     Collezion'da tişörtler 14 milyon liradan 5 milyon liraya, şortlar 15 milyon liradan 7 milyon liraya, gömlekler 20 milyon liradan 8 milyon liraya kadar varan indirimli fiyatlarla satılıyor. 
     Yüzde 70 indirim uygulayan İpekyol mağazalarında da penyeler 12 milyon liraya, ceketler ise 60 milyon liraya satılıyor. 
     
</TEXT>
</DOC>
