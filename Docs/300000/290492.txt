<DOC>
<DOCNO> 290492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur21.html </URL>
<DATE> 2004/11/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Emek Platformu'nun Ankara'daki mitingi sona erdi... 
</HEADLINE>
<TEXT>

     Emek Platformu'nca, SSK hastanelerinin Sağlık Bakanlığı'na devri ve Köy Hizmetleri Genel Müdürlüğü'nün kapatılmasını protesto etmek üzere düzenlenen miting, Sıhhiye Meydanı'nda gerçekleştirildi. 
     İşçi ve memur sendikaları, sivil toplum örgütleri, öğrenciler ve bazı siyasi parti üyeleri, sabah saatlerinden itibaren Ankara Garı önünde toplandılar. Burada ''İşçilerin birliği, sermayeyi yenecek'', ''IMF'ye yumuşak, halka Kasımpaşalı'', ''Köy Hizmetleri kapatılamaz'', ''SSK halkındır, satılamaz'' sloganları atan katılımcılar, davul ve zurna eşliğinde halay çektiler. 
     Katılımcılar, daha sonra Talatpaşa Bulvarı üzerinden Atatürk Bulvarı'na çıktılar. Bulvarın Ankara Adliyesi önündeki kısmında arama noktalarından geçen katılımcılar, Sıhhiye Meydanı'na geldiler. 
     Katılımcılar, yürüyüşleri boyunca slogan atmaya devam ettiler. 
     Katılımcıların Sıhhiye Meydanı'ndaki yerini almalarının ardından, ''emek ve demokrasi mücadelesinde yaşamını yitirenler için'' saygı duruşunda bulunuldu, ardından İstiklal Marşı okundu. 
     Daha sonra, konuşmalara geçildi. 
     Mitingde ilk konuşmayı yapan Emek Platformu dönem sözcüsü Bağımsız Kamu Görevlileri Sendikaları Konfederasyonu BASK Genel Başkanı Resul Akay, sonu nereye uzanırsa uzansın, eylemlere devam edeceklerini belirtti. 
     Hükümetin, kendileriyle ''inatlaştığını'' savunan Akay, insanların ekmek teknelerini kapattırmayacağını söyledi. Akay, seslerine kulak verilmediği takdirde, Türkiye'nin gündemine iş bırakma eylemlerini getireceklerini kaydetti. 

     
</TEXT>
</DOC>
