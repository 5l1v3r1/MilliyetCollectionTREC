<DOC>
<DOCNO> 257373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy18.html </URL>
<DATE> 2004/07/22/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Başbakan Erdoğan, Yabancı öğrencileri kabul etti. 
</HEADLINE>
<TEXT>

     Başbakan Recep Tayyip Erdoğan, kabul ettiği yabancı öğrencilerden, ülkelerine döndüklerinde Türkiye adına birer fahri konsolos görevi yapmalarını ve Türkiye'nin tanıtımına katkı sağlamalarını istedi. 
     Başbakan Erdoğan, Başbakanlık Yeni Bina'da Türk İşbirliği ve Kalkınma Ajansı TİKA Başkanlığı, Gazi Üniversitesi ve TÖMER'in işbirliği ile Türkoloji Projesi kapsamında Türkiye'ye 13 ülke ve 3 özerk bölgedeki üniversitelerden gelen öğrencileri kabul etti. 
     Erdoğan, burada yaptığı konuşmada, ülkelerarası kültürel işbirliğinin dost, komşu ve akraba ülke ve topluluklar açısından önemli olduğunu çok iyi bildiğini söyledi. 
     Bu ilişkiler sayesinde bir yandan üniversite öğrencilerinin geldikleri ülkeler ile dostluğu korumaya çalıştıklarını, diğer yandan da yeni kurulan kültürel dostluk köprülerini güçlendirdiklerini ifade eden Erdoğan, şöyle konuştu 
     ''Bu çerçevede TİKA Başkanlığı ile Gazi Üniversitesi TÖMER Başkanlığı arasında yapılan işbirliği çerçevesinde sizler için hazırlanmış olan '2004 Türkoloji Yaz Staj Programı' ümit ederim ki Türk dilini öğrenmenize, ülkemizi yakından tanımanıza katkı sağlamıştır. 
     Umarım, ülkelerinize döndüğünüz zaman, ülkemiz adına birer fahri konsolos görevi yapacaksınız ve ülkemizin tanıtımına katkı sağlayacaksınız. Sizler TİKA Başkanlığı tarafından Türkoloji Projesinin uygulandığı ülkelerin güzide üniversitelerinin Türkoloji ve Türk Dili ve Edebiyatı bölümlerinde öğrenimine devam eden bin 200 öğrenci içinden seçilerek, Türk dilini pratik yaparak öğrenmek için ülkemize davet edilmiş bulunmaktasınız'' Başbakan Erdoğan, bu yıl ikincisi düzenlenen bu programa Arnavutluk, Belarus, Bosna Hersek, Estonya, Gürcistan, Letonya, Litvanya, Kazakistan, Kosova, Moğolistan, Türkmenistan, Ukrayna ve Özbekistan ile Gagaus Özerk Bölgesi, Kırım Özerk Cumhuriyeti ve Tataristan Özerk Cumhuriyeti'ndeki 20 üniversiteden seçilerek gelen öğrencilerin, Türk dili edebiyatı hakkında yeni şeyler öğrendiklerini ve Türkiye'nin tarihini, coğrafyasını yakından tanıma imkanı bulduklarını bildirdi. 
     ''İnanıyorum ki bu bir ayrıcalıktır'' diyen Erdoğan, öğrencilerden bu ayrıcalığın sağladığı avantajları iyi değerlendirmelerini istedi. 
     Türkiye'ye gelen öğrenci sayısının az olduğunu, bu sayının yüzde 10'a çıkarılması ve öğrencilerin Türkiye'de kaldıkları sürenin artırılması gerektiğine işaret eden Erdoğan, ''Turizmde zaten patlama yaşayan ülkemiz bu imkanı rahatlıkla sağlayacak kapasiteye sahiptir. Çok daha fazla sayıdaki misafirlerimizi burada ağırlayabiliriz'' diye konuştu. 
     Başbakan Erdoğan, öğrencilere eğitim hayatlarının bundan sonraki aşamalarında başarılar dilerken, Türkiye'de geçirmiş oldukları bir aylık dönemde edindikleri birikimleri ve izlenimleri ülkelerindeki arkadaşlarıyla paylaşmaları temennisini dile getirdi. 
     Devlet Bakanı Beşir Atalay da öğrencilerin Türkiye'de bulunmasından çok memnun olduklarını söyledi. 
     Başbakan Erdoğan'la, sıkışık programında yer açarak öğrencileri görüştürdüklerini belirten Atalay, öğrencilerin ülkelerine gittiklerinde Türkiye ile ilgili hatıraları olması gerektiğini anlattı. Atalay, ''Türkiye Başbakanı ile görüştük'' demeleri için Erdoğan ile görüştürdüklerini kaydetti. 
     Bakan Atalay, Türkiye'de bulundukları süre içinde tarihi ve turistlik yerleri gezecek olan öğrencilerden ülkelerine iyi anılarla dönmelerini istedi. 
     TİKA Başkanı Hakan Fidan ise Ortaasya ve Balkanlar'da öğrenim gören bin 200 üniversite öğrencisi arasından başarılı olan 64 öğrenciyi Türkiye'ye getirerek programa tabi tuttuklarını söyledi. 
     Fidan, Türkiye'den de öğretim görevlileri ve okutmanların bu öğrencilerin ülkelerinde okudukları üniversitelerde Türkoloji ve Türk Dili Edebiyatı bölümlerinde eğitim verdiklerini söyledi. 
     Başbakan Erdoğan daha sonra 16 ülkeyi temsilen seçilen bir öğrenciye kol saati hediye etti. Diğer öğrencilere de hediye kol saatlerini Devlet Bakanı Atalay verdi. 
     
</TEXT>
</DOC>
