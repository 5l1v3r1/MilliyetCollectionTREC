<DOC>
<DOCNO> 272226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/axyas02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, şarap üretimini artırmalı' 
</HEADLINE>
<TEXT>


Başbakan Yardımcısı Şener, Fransa'yı örnek göstererek, "Üzüm bizde çok var. Şarapta, Türkiye de artık dünya pazarlarına açılmalı" dedi... 

İSTANBUL Milliyet 

Devlet Bakanı ve Başbakan Yardımcısı Abdüllatif Şener, Türkiye'de şarap üretiminin artması gerektiğini belirterek, "Fransa'da üretilen üzümlerin yüzde 97'si, Türkiye'de ise sadece yüzde 4'ü şarap oluyor. Türkiye de artık dünya pazarlarına açılmalı" dedi. 

'Görüntüsü ilginç' 
Tempo dergisinde yayımlanan röportajında tadını bile bilmediği şarabın şişedeki görüntüsünün kendisine ilginç geldiğini anlatan Şener, "Dayım ve ağabeyim çok içerdi. Alkolle barışık yaşamanın matah bir şey olmadığını düşünürdüm. Yani onların beni alkolden soğuttuğunu söyleyebilirim" diye konuştu. Araştırma görevlisi olarak çalışırken hocalarla oturdukları masalarda içkiler içildiğini anlatan Şener, şunları kaydetti 
"O masalarda şarap edebiyatı da yapardık. İçki masası çok önemli bir motivasyon sağlardı. O masada ders çalışmak ayrıca güzeldi. İçki değil ama sigaraya o masalarda başladım." 
Kavaklıdere Şarap Fabrikası'nda yapılan söyleşide, Türkiye'nin üzüm bağlarında dünya beşincisi olmasına karşın dışarıya yeterince satış yapamadığına da dikkat çeken Şener, "Şarabın hammaddesi üzüm bizde çok var. Çok üreten ülkelerin hepsi dışarıya fazla sattıklarını söylüyorlar. Fransa'da üretilen üzümlerin yüzde 97'si şarap oluyor. Bu rakam büyük şarap üreticisi ülkelerde de yüzde 90'ın üzerinde ama bizde yüzde 4" dedi. 

'Hanım dökmüş' 
Çok güzel şarap şişeleri olduğunu ancak eşinin eve koymadığını anlatan Şener, "Yurtdışında tanıştığımız bir aile, bir şişe şarap hediye etmişlerdi. Evde hanıma valizleri teslim ederken de tembih ettim, 'bunun başına bir şey gelmesin' diye. Akşam eve geldim, yok ortada. 'Ne oldu ' dedim. Lavaboya dökmüş, şişesini de atmış" diye konuştu. 


</TEXT>
</DOC>
