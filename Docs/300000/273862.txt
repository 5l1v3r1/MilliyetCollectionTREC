<DOC>
<DOCNO> 273862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/yazar/gureli.html </URL>
<DATE> 2004/09/22/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Takiye üstü şike 
</HEADLINE>
<TEXT>


Sizi biraz bizim mutfağa alalım. Geçen haftaki yazıyı yazdıktan sonra, Meclis'te AKP ve CHP uzlaşıp zinayla ilgili maddeyi geri çekince, biz de yazının giriş bölümünü telefonla alelacele yeni duruma göre değiştirmiştik. 
Sonra, malum, Başbakan Erdoğan, Başbakan Yardımcısı Abdullah Gül ile Adalet Bakanı Cemil Çiçek'in yaptığı uzlaşmayı pervasızca yok saydı ve "Biz Türk'üz" söylemiyle AB'ye rest çekti. 
Biz de keşke yazıyı değiştirmeseydik diye hayıflandık. O yazının çıkardığımız bölümünden birkaç cümleyi sunuyoruz bakalım siz ne diyeceksiniz... 
Acaba, diyoruz, gösterilmek istendiği gibi, AB'ye girme konusunda AKP aslında çok istekli değil mi Zaten AKP tabanının Avrupa ve Amerika karşıtlığıyla beslenmiş kısmının AB'ye sıcak bakmadığı, fakat lider sultası nedeniyle sesini çıkaramadığı biliniyor. 
Eğer tasarı Meclis'ten geçerse, Cumhurbaşkanı'ndan dönmesi olası. 
Bu durumda Erdoğan'ın bir taşla iki kuş vurma hesabı akla geliyor. Birincisi, "Biz zinaya ceza getirdik, ama Cumhurbaşkanı kabul etmedi" mesajını tabanına göndermiş olacak. 
Şimdi ise, AB'yi mazeret olarak öne sürmenin hesabı yapılıyor. 
Erdoğan için AB'nin tavrı o kadar önemli değil. AB'yi nasıl olsa takiye ile idare edeceğini düşünüyor. AB de zaten müzakere tarihi vermenin, Türkiye'yi almak demek olmadığını biliyor. Şimdi ortaya çıkan sözde kriz ise, şikeden başka bir şey değil. Belki yarın, belki yarından da yakın her şey yine yoluna girmiş gibi görünecek ya da gösterilecek. 
Tayyip Erdoğan için, tabanının tarikatçı kesimine mesaj göndermenin her şeyden önemli olduğu anlaşılıyor. 

Bir kitap Kurtuluş Savaşı'nı ilk gününden son gününe kadar ansiklopedik bilgilerle ve fotoğraflı olarak izliyorsunuz. Anlatım, Atatürk'ün Nutuk'taki ifadeleriyle günümüz Türkçesine uyarlanarak yapılıyor. Kıdemli gazeteci ve yazar Nazır Şentürk'ün iki arkadaşı Köksal Çiftçi ve İkram Kaya ile birlikte ilköğretim ve ortaöğretim öğrencileri için hazırladığı Nutuk, Kurtuluş Savaşı'nın çok rahat okunacak bir özeti. Yalnız öğrencilerin değil, herkesin yararlanacağı bir kitap. 

Bir şiir Dizelerimiz Oktay Avcu'nun "türkçe küfürler" kitabından 
"Her gün son defaymış gibi öp beni Olur ya bakarsın bu son gidişimdir Dönmeyişimdir bir daha Son defaymış gibi bak gidişime En güzel yanım kalsın gözlerinde Dedim ya Yaptığın her neyse son defaymış gibi yap." 




</TEXT>
</DOC>
