<DOC>
<DOCNO> 296939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/magazin/axmag02.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney'in imajında Koçyiğit 'imzası' 
</HEADLINE>
<TEXT>


Hülya Koçyiğit, kitabında ilginç bir iddiada bulundu Yılmaz Güney'in filmleri 2. sınıf sinemalarda oynardı. İmajını birlikte değiştirdik 

Bayram Kaygusuz 

Hülya Koçyiğit, Feyzan Ersinan'ın kaleme aldığı 'Film Gibi Yaşadım' adlı kitabının imza gününü önceki gün Levent İş Kuleleri'nde yaptı. 
Koçyiğit, özel hayatından kesitlerin yanı sıra film setlerinde yaşadıklarını açıkladığı kitapta, 'Yiğit Yaralı Olur' filminde ilk kez birlikte oynadığı Yılmaz Güney'in de, kendi seyircisi gözündeki imajını değiştirdiğini iddia etti. Kitap için anılarını anlatırken çok acı çektiğini de sözlerine ekleyen Koçyiğit, "İnsan konuşurken bir yandan da kendini tanıyor, hatırlıyor. Bazı yaşanmış acı olayları, gönül kırıklıklarını hatırlamak kolay değil. Onlar insanı acıtıyor. Hepimizin hayatı bir roman, bir film. Önemli olan bu yaşamı değerli, anlamlı kılabilmek. İnşallah sonu güzel biten bir film olacak" dedi. 

'Anadolu fırtınası' 
Hülya Koçyiğit, 'Film Gibi Yaşadım' adlı kitapta, "Anadolu'dan gelen büyük bir rüzg r" olarak tanımladığı Yılmaz Güney için de şöyle konuştu 
"Yılmaz Güney, Adana Belediyesi'nin talepleri ve desteğiyle İstanbul'a geldi. Adını duyurduğu filmler daha çok vurdulu - kırdılı filmlerdi. İstanbul, Ankara gibi büyük şehirlerde filmleri gösterilmezdi. Onunla film çevirip çevirmeme konusunda çok düşündüm ama sonra kararımı verdim. Yılmaz Güney'in filmleri önce Anadolu'da oynardı. Bizim filmlerimiz Yeni Melek Sineması'nda mı gösteriliyor, onun filmleri daha ikinci sınıf salonlarda oynardı. Haliyle ben büyük salonlara hitap ettiğimden Yılmaz ile yaptığımız filmler de büyük salonlarda oynadı. 'Şehirleştirdim' diyemem ama büyük şehir insanını, kafasındaki Yılmaz Güney imajını birlikte değiştirdik sanıyorum." 


</TEXT>
</DOC>
