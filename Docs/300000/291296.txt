<DOC>
<DOCNO> 291296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/magazin/amag.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışından ödül bekliyor 
</HEADLINE>
<TEXT>


"Biliyorsunuz, bana ülkemden değil, yurtdışından ödül veriyorlar" diyen Avşar, 'Kalbin Zamanı' filmiyle iddialı 

Deniz Altuntaş 

Başrolünü oynadığı 'Kalbin Zamanı' adlı filmdeki performansına çok güvendiğini belirten Hülya Avşar, Türkiye'den değil, yurtdışından ödül beklediğini söyledi. Şimdiye kadar 'Benim Sinemalarım' ve 'Berlin in Berlin' filmleriyle yurtdışındaki festivallerde ödül alan Avşar, "Bu yıl ayrıca 'Hababam Sınıfı Askerde' ve 'Yalan Dünya' adlı filmlerde de oynadım. Ama özellikle 'Kalbin Zamanı'yla ödül bekliyorum. Biliyorsunuz, bana kendi ülkemden değil, Avrupa'dan ödül veriyorlar. Bu nedenle yurtdışından ödül bekliyorum" dedi. 

Dizideki rolü için çirkinleşecek 
Dilek Hanif ile yollarını ayırdıktan sonra kız kardeşi Helin Avşar'ın tasarladığı kıyafetleri giymeye başlayan Avşar, önceki gece özel bir davete bu kez Yıldırım Mayruk imzalı kostümle katıldı. Avşar, "Genelde Helin'in kıyafetlerini giyiyorum. Helin'in atölyesi daha yeni tamamlandı. Birtakım teknik sorunlar vardı, onları gidermeye çalışıyor. Bazı çalışanları beğenmedi. Ben de bu arada kostümsüz kalmamak için Yıldırım Bey'den kostüm aldım" diye konuştu. 
Öte yandan Cihan Ünal ve Derya Baykal ile 'Kadın İsterse' isimli komedi dizisinde rol almaya hazırlanan Hülya Avşar, çirkin bir kadını canlandıracağı için kendisine alçıdan maske yapıldığını belirtti. 



</TEXT>
</DOC>
