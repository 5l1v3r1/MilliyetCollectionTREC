<DOC>
<DOCNO> 298776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur15.html </URL>
<DATE> 2004/12/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yurtta kış... Erzurum ve Ağrı'da -32 derece yaşandı... 
</HEADLINE>
<TEXT>

     Yurdun büyük bölümünde etkili olan soğuk hava ve kar yağışı yaşamı olumsuz etkilemeye devam ediyor. 
     Doğu Anadolu Bölgesi'nde en düşük hava sıcaklığı sıfırın altında 32 dereceyle Erzurum ve Ağrı'da yaşandı. 
     Meteoroloji Bölge Müdürlüğü yetkililerinden alınan bilgiye göre, bölgede gece en düşük hava sıcaklıkları sıfırın altında olmak üzere Erzurum ve Ağrı'da 32, Ardahan'da 29, Kars'ta 25, Erzincan'da 15, Iğdır'da 13 derece olarak ölçüldü. 
     Erzurum'da günün en yüksek hava sıcaklığının sıfırın altında 14 derece olmasının beklendiğini belirten yetkililer, bugünden itibaren sıcaklıklarda 3-4 derecilik artışların olacağını kaydettiler. 
     Öte yandan Ardahan'da aşırı soğuklar nedeniyle hayvan pazarında ilginç görüntüler oluştu. Hayvan pazarına satışa gelen besicilerin kaşlarının buz tutması dikkat çekti. 
     
     AYDIN'DA ŞİDDETLİ YAĞIŞ VE FIRTINA UYARISI 

     Aydın Meteoroloji Müdürlüğü, Aydın'da iki gün sürecek şiddetli yağış ve fırtına konusunda vatandaşları uyardı. 
     Meteoroloji Müdürlüğü'nden yapılan açıklamaya göre, bugünden itibaren iki gün sürmesi beklenen olumsuz hava şartları nedeniyle vatandaşların tedbirli olması istendi. 
     Ege ve Batı Akdeniz kıyılarından başlayacak sağanak yağışların cumartesi ve pazar günü Aydın'da da etkili olacağı bildirilen açıklamada, rüzgarın bölgede kıble ve lodostan kuvvetli, kısa süreli fırtına şeklinde eseceği belirtildi. 
     Açıklamada, hava sıcaklığının yağış ve fırtınaya rağmen bölgede 4 ile 6 derece artacağı kaydedildi. 
     
     KASTAMONU'DA 320 KÖY YOLU ULAŞIMA KAPALI 

     Kastamonu genelinde etkili olan yoğun kar yağışı nedeniyle 320 köy yolu ile ulaşım sağlanamıyor. 
     Köy Hizmetleri Müdürlüğü yetkilileri, yol açma çalışmalarının aralıksız sürdüğünü, önceki gün 422 olan kapalı köy yolu sayısının çalışmalar sonucu 320'ye düşürüldüğünü bildirdiler. 
     
</TEXT>
</DOC>
