<DOC>
<DOCNO> 284227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/ekonomi/eko02.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonkör Hintli, Erdemir'i istiyor 
</HEADLINE>
<TEXT>


Oğlunun mücevherlerle süslü fillerin renk kattığı düğününde bir dansçıya 300 bin sterlin ödeyen 'İngiltere'nin en zengini' Hint asıllı Lakshmi Mittal, Erdemir'e talip 

EKONOMİ SERVİSİ 

Bir süre önce ABD'li çelik şirketi ISG'yi 4.5 milyar dolara alan ve şimdi de Erdemir'e talip olduğunu açıklayan Hint asıllı Mittal Grubu'nun sahibi Lakshmi Mittal, 'İngiltere'nin en zengin adamı' ünvanına sahip. 
Son satın almalarıyla 'dünyanın en büyük çelik üreticisi' konumuna gelen Lakshmi Mittal aslında Hint kökenli. İsmi, Hindu zenginlik ve refah tanrısından geliyor. 
Elektriği bile olmayan Hindistan'ın bir köyünde doğmuş. 1970 yılında ticaret eğitimini tamamlayarak Endonezya'da 1976 çelik şirketi Ispat'ı kurmuş. Ardından dünyanın çeşitli ülkerde şirket satın almaları yapan Mittal, geçen yıl 'İngiltere'nin en zengin 5'inci kişisi' olarak gösterilmişti. Bu yıl ise 12 milyar sterlinlik 32.3 katrilyon lira kişisel servetiyle 'İngiltere'nin en zengini' olarak gösteriliyor. 

Tac Mahal'ın taşlarından 
Oğlu Aditya'yı 2000 yılında evlendiren Mittal'in yaptığı dillere destan düğüne mücevherlerle süslü filler ve film yıldızları katılmış, bir film yıldızına sadece bir dans için 300 bin sterlin para ödenmişti. 
Kızı Vanisha Mittal'ı da bu yaz evlendiren Mittal, İngiltere'deki 15 odalı evini, geçen yıl Formula1 patronu Bernie Ecclestone'dan 57 milyon sterline satın almıştı. Bu evin yüzme havuzu mücevherlerle süslü. Havuzun etrafındaki sütunlar Tac Mahal'de kullanılanlarla aynı cins mermerden yapılmış. 
Mittal, şimdi de, Erdemir'e talip olduğunu daha önce açıklayan büyük çelik üreticilerinden Arcelor ve ABD'nin en büyük çelik üreticisi US Steel ile Erdemir rekabetine hazırlanıyor. 

Dünya devi haline geldi 
Hint asıllı Lakshimi Mittal'in sahibi olduğu LNM Holding, 70 milyon tonluk kapasitesiyle dünyanın en büyük çelik üreticisi. 
Şirket son olarak, Amerikan ISG'yi 4.5 milyar dolara satın alarak kendi şirketi Ispat ile birleştirdi ve Mittal Steel çatısı altında topladı. 
Grubun 14 ülkede 165 bin çalışanı var. Dünya çelik üretiminin yüzde 6'sını tek başına gerçekleştiriyor. 
Bu yılki toplam cirosu 31.5 milyar dolar, bu yıl ki faaliyet karı da 7 milyar dolar bekleniyor. 
Şimdi de Türkiye'nin en büyük yassı çelik üreticisi Erdemir'e talep oldu. Erdemir'in yıllık üretim kapasitesi 6.5 milyon ton, cirosu da 2.5 milyar dolar. 
Erdemir'in yüzde 46.5'i İB'in elinde. Şirketin halka açıklık oranı yüzde 46.27. 


</TEXT>
</DOC>
