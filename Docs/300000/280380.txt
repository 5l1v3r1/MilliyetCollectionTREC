<DOC>
<DOCNO> 280380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy11.html </URL>
<DATE> 2004/10/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Karaman, hakkındaki soruşturma iznine karşı Danıştay'a itiraz etti 
</HEADLINE>
<TEXT>

     Eski TCDD Genel Müdürü Süleyman Karaman, gerekli altyapıyı hazırlamadan hızlandırılmış tren seferlerini başlattıkları iddiasıyla hakkında Ankara Cumhuriyet Başsavcılığı'na soruşturma izni verilmesine karşı Danıştay'a itirazda bulundu. 
     Karaman, Danıştay'a itirazında, TCDD'de yapılan çalışmalar ile uygulanmak üzere konulan kuralları anlattı ve bu kurallara personelin uyması gerektiğini, ihlali sonucunda kazanın meydana geldiğini belirtti. 
     Ankara Cumhuriyet Başsavcılığı'nın Karaman hakkında soruşturma açılmasına ilişkin izin talebi doğrultusunda Ulaştırma Bakanlığı Teftiş Kurulu tarafından ön inceleme yapılmış, hazırlanan raporda herhangi bir olumsuzluğa rastlanmamıştı. Buna karşın Ulaştırma Bakanı Binali Yıldırım, Karaman hakkında soruşturma açılmasına izin vermişti. 
     Kanun gereği, Karaman'ın Danıştay'a 10 günlük itiraz süresi bugün doluyordu. 
     
</TEXT>
</DOC>
