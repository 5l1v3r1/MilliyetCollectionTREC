<DOC>
<DOCNO> 267147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy05.html </URL>
<DATE> 2004/08/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
MEB, meslek liselerini yeniden yapılandırıyor... 
</HEADLINE>
<TEXT>

     Milli Eğitim Bakanlığı, meslek liselerini yeniden yapılandırıyor. 
     Bakanlık, TOBB, TÜSİAD, TESK, TİSK, TÜRK-İŞ, DİSK ve HAK-İŞ ile ortak hazırladığı proje çerçevesinde, meslek liselerini ''piyasa talebine'' göre şekillendirecek. 
     Hazırlanan rapora göre, ''12 yıllık temel eğitime geçişin altyapısını oluşturmak, mesleki eğitim sistemini AB standartına yükseltmek ve iş piyasasının ihtiyacına cevap vermek'' amacını taşıyan proje, bu eğitim-öğretim yılında 30 ildeki 104 pilot okulda uygulanacak. 
     Proje çerçevesinde mesleki eğitim 4 yıla çıkarılacak. Öğrenciler 9. sınıfta genel lise öğrencileriyle paralel eğitim alacak. ''Genel kültür, temel beceriler, yönlendirme, bilgisayar ve rehberlik'' alanlarında eğitim görecek öğrenciler, 10. sınıftan itibaren mesleki beceriye yönelecek. 
     Bu okullardaki eğitim-öğretim programı, TOBB, TÜSİAD, TESK, TİSK, TÜRK-İŞ, DİSK ve HAK-İŞ'in görüşleri dikkate alınarak hazırlanacak. 
     
     MODÜLER SİSTEME GEÇİŞ 
     Proje, esas olarak mesleki eğitimde ''modüler sisteme'' geçilmesini öngörüyor. 
     Rapora göre, ''değişikliklere hızlı cevap verebilen esnek bir yapıya sahip olması'' nedeniyle tercih edilen sistem çerçevesinde öğrencilerin yatay ve dikey geçişine olanak sağlanacak. 
     Öğrenciler öncelikle 9. sınıftan sonra isterlerse genel liseye geçiş yapabilecek. Daha sonra sistemden ayrılan öğrenciler de yeterliliklerine göre 1. veya 2. seviye sertifika almaya hak kazanacak. Mesleki eğitimde farklı alana kayan öğrenciler de bu sertifika sisteminden faydalanabilecek. Sonuç olarak, 9. sınıftan sonra öğrenciler her yıl, düzeylerine göre sertifika alabilecek. 
     Mezun olan öğrenciler de diploma ile birlikte AB standartına uygun, uluslararası geçerliliğe sahip International Standard Classification of Education-ISCED 97 Uluslararası Eğitim Standartı Sınıflandırılması sertifikası elde edecek. 
     
     MEVCUT SİSTEMİN ELEŞTİRİSİ VE HEDEFLER 
     Rapora göre, mevcut mesleki eğitim sisteminin, ''dar tabanlı olması, klasik program yaklaşımını benimsemesi ve iş piyasasının ihtiyaçlarını yeterince karşılayamaması'' noktasından hareket eden Milli Eğitim Bakanlığı, proje ile şunları öngörüyor 
     - Geniş tabanlı ve alan dal ve sertifika esasına göre düzenleme Örneğin Makine Teknolojisi'nin alt dalı Tesviye bölümüyle sınırlı tutulmayacak ve geniş taban oluşturularak torna, tesviye, ferze, taşlama gibi dal programlarına yer verilecek 
     - Modüler program yaklaşımı Esnek açık, ekonomik, kullanışlı, farklı düzeydeki gruplarda kullanılabilme ve sertifika biriktirerek diplomaya gidebilme seçeneği 
     - Program geliştirme sürecinde iş piyasasının ve sosyal ortakların aktif katılımı. İş piyasasının ihtiyacına göre alan dal eğitimi yapılması. 
     Bakanlığın ''sosyal ortak'' olarak tanımladığı TOBB, TÜSİAD, TESK, TİSK, TÜRK-İŞ, DİSK ve HAK-İŞ, eğitime yalnız müfredat belirlenmesi noktasında değil, sektörel birikimle de destek verecek. Okulların teknik donanımı için maddi katkının yanı sıra mezunların istihdamı konusunda da kuruluşlar yardım sağlayacak. 
     Bu sayede 4702 sayılı Mesleki Eğitim Kanunu'nda öngörülen sertifikasız eleman çalıştırılmaması ilkesinin de hayata geçirilmesi hedefleniyor. 
     Projenin uzantısında çeşitlenen programlara göre, meslek lisesi öğretmenleri için yükseköğretimin yapılandırılması öngörülüyor. 
     
</TEXT>
</DOC>
