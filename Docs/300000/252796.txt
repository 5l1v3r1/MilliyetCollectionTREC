<DOC>
<DOCNO> 252796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo15.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KAYRA start aldı 
ATAKÖY Marina Yat İşletmeleri ile Ataköy Marina Yacht Club organizasyonunda, Yapı Kredi Bankası sponsorluğunda gerçekleştirilen Uluslararası Karadeniz Yat Rallisi KAYRA dün sabah İstanbul'dan verilen startla başladı. Türkiye'den başlayan rallinin Gürcistan - Rusya - Ukrayna - Romanya - Bulgaristan'dan sonra yine Türkiye kıyılarında 5 Eylül'de sona ereceği bildirildi. Bu yıl 5. kez düzenlenen KAYRA'ya 12 ülkeden 45 yat katılırken, yatçılar yaklaşık 2 bin deniz mili katedecek. Fotoğraf Uğraş Özyurt 

Havuzda dört rekor 
İSTANBUL'DA devam eden Türkiye Yaz Yüzme Birinciliği'nde dün de dört rekor kırıldı. Erkekler 1500 metre serbest 15-16 yaşta, Çağlar Gökbulut 16.17.03, 19 yaş üstünde Aytekin Mindan 16.10.94, bayanlar 100 metre kelebek 19 yaş ve üstünde Gülşah Günenç 01.02.35, 4x100 metre serbest bayrak 19 yaş ve üstünde, Fenerbahçe takımı 4.00.17 ile yeni rekorun sahibi oldu. Fotoğraf Uğraş Özyurt 

Şenoğlu yarı finalde 
AMERİKA'NIN San Fransisco-Los Gatos kentinde yapılan ITF Circuit Tenis Turnuvası'nda sporcumuz İpek Şenoğlu çiftlerde yarı finale yükseldi. Partneri İsveçli Sofia Arvidsson ile ABD'li rakiplerini 4-6, 6-0 ve 6-4'lük skorlarla geçen Şenoğlu, yarı finalde yine ABD'li Cory Avants - Kristen Schlukebir'le karşılaşacak. 

Eşref'ten altın 
İSTANBUL Atatürk Olimpiyat Stadı'nda dün başlayan Balkan Atletizm Şampiyonası'nda milli takım 12 madalya kazandı. 10 ülkeden 450 sporcunun mücadele ettiği organizasyonda çekiç atma erkeklerde Eşref Apak 77.50'lik derecesiyle ilk sırayı aldı. Erkeklerde 400 metre engellide Tuncay Örs, 400 metrede Serdar Tamaç, yüksek atlamada Kemal Güner ikinci, 100 metrede İsmail Aslan üçüncülüğü elde etti. Bayanlarda, 400 metre engellide Birsen Bekgöz, 800 metrede Binnaz Uslu ve 3000 metre engellide Senem Eser ikinci, 100 metrede Aksel Gürcan, 400 metrede Pınar Saka, cirit atmada Berna Demirci ve disk atmada da Hediye Gürbüzoğulları üçüncü oldu. Fotoğraf Uğraş Özyurt 

Ergün-Kilian şampiyon 
ANA Sponsorluğunu Dışbank'ın üstlendiği 25 bin dolar ödüllü "İdeal Enka Men's Open" da çiftlerde Ishay Hadash İsrail - Lazar Magdincev ikilisini 2 - 0 yenen Barış Ergün - Floris Kilian Hollanda şampiyonluğu kazandı. Tek erkeklerde ise İngiliz Alan Mackin'i 2 - 0 mağlup eden İspanyol tenisçi Balanos Javier Forondo birinciliğe uzandı. 

Judoda üç altın 
18. Uluslararası Boğaziçi Judo Turnuvası dün İstanbul'da başlarken sporcularımız 3 altın, 3 gümüş, 1 de bronz madalya kazandı. Ahmet Cömert Spor Salonu'nda yapılan turnuvada, bayanlar 52'de Aynur Samat, 57'de Serap Billor, erkekler 73'te Sezer Uysuz birinci oldu. Bayanlar 48'de Kübra Tekneci, 57'de Kudret Eğilmez, erkekler 60'ta Eylen Ergener ikinci, bayanlar 48'de de Canan Adıgüzel üçüncülüğü elde etti. 

Meşale geliyor 
2004 Atina Olimpiyat Oyunları Meşale Koşusu, salı günü İstanbul'da yapılacak. Atina'da 13 Ağustos'taki 2004 Olimpiyat Oyunları açılış törenine kadar dünya çapında 27 ülkede, 34 kenti gezecek meşale, 6 Temmuz'da İstanbul'da yakılacak. Ataköy'deki Olimpiyatevi önünde yakılarak, 50 kilometrelik yol katedecek meşale, şehrin Avrupa ve Anadolu yakalarını geçerek, turunu yaklaşık 130 kişinin elinde tamamlayacak. 



</TEXT>
</DOC>
