<DOC>
<DOCNO> 251256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonspo04.html </URL>
<DATE> 2004/06/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Konyaspor, Zafer Biryol'un sözleşmesini 1 yıl uzatmayı hedefliyor... 
</HEADLINE>
<TEXT>

     Konyaspor Kulübü yönetimi, geçen sezonun gol kralı Zafer Biryol'un sözleşmesini 1 yıl daha uzatmayı hedefliyor. 
     Kulüp basın sözcüsü Sefa Ortaç, transfer çalışmalarında gelen bazı haksız eleştirilere karşın emin adımlarla ilerlediklerini söyledi. 
     Konya'da bazı kişilerin Konyaspor Kulübü yönetimini doğrudan hedef alarak suçlamalarda bulunduğunu vurgulayan Ortaç, ''Transfer sezonu eylül ayına kadar sürecek. Bu süre içinde istenirse birkaç tane takım kurulur. Ancak takımın geleceğini sıkıntıya sokmamak için transferde titiz davranıyoruz. Bugüne kadar yapılan çalışmalarda başarılı olduğumuzu düşünüyoruz'' dedi. 
     Ortaç, dış transferde görüşmeler sürerken 2003-2004 futbol sezonunda attığı 25 golle gol kralı unvanını kazanan Zafer Biryol ile masaya oturacaklarını ifade ederek, şunları kaydetti 
     ''Zafer Biryol çok başarılı bir oyuncu. Geçen yıl da Konyaspor'da adeta patlama yaparak 25 golle gol kralı oldu. Ligdeki ilk yılımızda elde ettiğimiz başarımızda Zafer Biryol'un büyük rolü var. Bu nedenle başarılı oyuncumuzla yeniden masaya oturup sözleşmesini 1 yıl daha uzatmak istiyoruz. Biryol, şimdilik evlilik izninde. Kampa katılır katılmaz biraraya geleceğiz. Biryol'un Konyaspor ile şu anda 1 yıllık sözleşmesi bulunuyor.'' Öte yandan Belçika ve İngiltere'den beklenen yabancı futbolcuların hafta başında Konya'ya geleceğini belirten Ortaç, bu futbolcular dışında da görüşmelerin sürdüğünü sözlerine ekledi. 
     
</TEXT>
</DOC>
