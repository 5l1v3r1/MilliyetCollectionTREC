<DOC>
<DOCNO> 295207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy13.html </URL>
<DATE> 2004/12/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Putin, Anıtkabir Özel Defteri'ne şunları yazdı... 
</HEADLINE>
<TEXT>

     Resmi ziyaret için Ankara'da bulunan Rusya Devlet Başkanı Vladimir Putin, Anıtkabir'i ziyaret etti. 
     Putin, Atatürk'ün mozolesine çelenk koyarak, saygı duruşunda bulundu. 
     Konuk devlet başkanı, Misak-ı Milli Kulesi'nde Anıtkabir Özel Defteri'ni imzaladı. Putin, şunları yazdı 
     ''Rusya'da Türk halkının büyük oğlu Atatürk'ün hatırasına büyük değer veriliyor. Türk devletinin yeniden doğuşu, O'nun adıyla ilişkilendirilir. Ülkelerimiz arasındaki dostluğun gelişiminin başlangıcında da O'nun adı vardır. Bizim görevimiz O'nun hatırasına layık olmak ve O'nun yaptıklarını devam ettirmektir. O'nun yarattığı temel üzerinde karşılıklı anlayış ve dostluğun sağlam binasını kurmaktır.'' Anıtkabir hakkında yetkililerden bilgi alan Putin, Anıtkabir'den bir süre Ankara manzarasını seyretti. 
     Putin'e, Anıtkabir'in küçük bir maketi ile Atatürk takvimi hediye edildi. 
     Putin ve beraberindeki heyete, Devlet Bakanı Kürşad Tüzmen eşlik etti. Putin'in heyetinde, Tataristan Cumhurbaşkanı Mintimer Şaymiyev, İnguşetya Cumhurbaşkanı Murat Zyazikov, Rusya Dışişleri Bakanı Sergey Lavrov, Savunma Bakanı Sergey İvanov ile Sanayi ve Enerji Bakanı Victor Khristenko da bulunuyor. 
     Putin'in ziyareti sırasında, Anıtkabir ve çevresinde yoğun güvenlik önlemleri alındığı gözlendi. 
     
</TEXT>
</DOC>
