<DOC>
<DOCNO> 284901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo35.html </URL>
<DATE> 2004/10/31/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Hagi Önemli olan 3 puandı 
</HEADLINE>
<TEXT>

     Galatasaray Teknik Direktörü Gheorghe Hagi, Akçaabat Sebatspor maçında iyi oynamadıklarını belirterek, ''Önemli olan 3 puandı, bunun dışında herşeyi unutmamız gerekir'' dedi. 
     Hagi, maçtan sonra düzenlediği basın toplantısında, Akçaabat Sebatspor'un daha konsantre olmuş şekilde maça çıktığını vurgulayarak, şunları söyledi 
     ''Bu gece rakibimiz bize büyük bir sürpriz yapabilirdi. İşler bu kadar kötü gidince, 3 puan almak çok iyi bir şey. Rakibimiz topa ilk müdahaleleri yaptı ve bizden daha çok koştu. Bu bakımdan acı çektik. Maça konsantre başlayamadık. Bu yönden Akçaabat Sebatspor bizden üstün oynadı. İkinci yarı daha iyi oynadık. Ama iyi oynamadığımızı düşünüyorum. Herhalde oyuncularım da aynı şeyi düşünecekler. Herşey geride kaldı. Ayrıca bu akşamki maçta ilk yarıda çizgiyi geçen bir gol vardı.'' 
     
     ''HER TAKIM GÜÇLÜ'' 
     Ligde her takımın güçlü olduğunu vurgulayan Hagi, ''Her zaman söylüyorum, hiçbir maç daha önceden kazanılmış değil, küçük rakip yok, herşeyi sahada ispat etmen gerekiyor. Ayrıca lig uzun bir maraton, böyle kötü maçlarımız da olacak'' dedi. 
     Gelecek hafta Diyarbakırspor ile zor bir deplasman maçı yapacaklarını kaydeden Rumen çalıştırıcı, ''Diyarbakırspor karşısında mutlaka iyi oynamalıyız ve kazanmalıyız'' dedi. 
     Hagi, ''Fenerbahçe'nin yenilmesi kötü oynamanızda etkili oldu mu'' sorusunu, ''Bu tamamen özel bir durum. Bu maç için iyi hazırlanmadık, futbolcularım konsantre olmadı. Rakip her yönden bizi yakalayabilecek durumdaydı, iyi ki kazandık'' diye yanıtladı. 
     
     ''HAKAN ŞÜKÜR'ÜN YAPTIKLARI BENİM İÇİN YETER'' 
     Hagi, Hakan Şükür konusundaki soruları ise ''Hakan Şükür, asist yapıyor. Bu yeter. Ayrıca her zaman gol atamazsın. Trabzonspor maçında asist yaptı. Bu akşam da aynısını gerçekleştirdi. Kendisi çok koşuyor, çok istekli. Her zaman iyi durumda olması mümkün değil. Hakan Şükür'ün benim için yaptıkları yeter'' diye yanıt verdi. 
     Rumen çalıştırıcı, ikinci yarıda İsmet ile Tomas arasında yaşanan olay konusunda ise ''Olayı tam olarak göremedim. Sahada birkaç büyük provakasyon olayı gördüm'' dedi. 
     Hagi, Hakan Ünsal'ı oyundan almasıyla ilgili olarak da Hakan'ı, belinde ağrıları olduğu için çıkardığını sözlerine ekledi. 
     
</TEXT>
</DOC>
