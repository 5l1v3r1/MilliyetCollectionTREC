<DOC>
<DOCNO> 284090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy14.html </URL>
<DATE> 2004/10/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ecevit Erdoğan'ın diplomatları kapı dışında tutması sakat bir tutumdur 
</HEADLINE>
<TEXT>

     Eski Başbakan Bülent Ecevit, ''Başbakan Recep Tayyip Erdoğan, önemli bazı yabancı devlet adamlarıyla görüşürken çoğu kez yüksek düzey diplomatlarımızı kapının dışında tutuyor. Bu asla kabul edilemeyecek sakat bir tutumdur'' dedi. 
     Bülent Ecevit, yaptığı yazılı açıklamada, kendi büyükelçilerine güvenmeyen bir hükümete milletin de güvenemeyeceğini belirtti. 
     Ecevit, şunları kaydetti 
     ''Başbakan Recep Erdoğan'ın dış ilişkilerimizde devlet geleneklerine uymayan bir adeti var. Önemli bazı yabancı devlet adamlarıyla görüşürken çoğu kez yüksek düzey diplomatlarımızı kapının dışında tutuyor. Diplomasi yöntemlerini bilmeyen bazı dostlarını bu toplantılara almayı tercih ediyor. O yüzden önemli dış ilişkilerin tutanakları da tutulmuyor. 
     Bunun çarpıcı bir örneği Berlin'de görüldü. Sayın Başbakan Erdoğan, Fransız Cumhurbaşkanı ve Alman Başbakanı ile AB ve kapsamlı ticari ilişkiler konusunda çok önemli görüşmeler yaparken yetkili büyükelçilerimizi kapının dışında bıraktı. Bu asla kabul edilemeyecek sakat bir tutumdur.'' 
     
</TEXT>
</DOC>
