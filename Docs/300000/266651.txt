<DOC>
<DOCNO> 266651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur17.html </URL>
<DATE> 2004/08/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Narkozdan komaya giren hasta öldü... 
</HEADLINE>
<TEXT>

     Gaziantep Devlet Hastanesi'nde bel fıtığı ameliyatı için genel anestezi uygulandıktan sonra ameliyat masasında komaya giren Orhan Ceren 24 hayatını kaybetti. 
     AA muhabirinin edindiği bilgiye göre, 19 Ağustos'ta ameliyata alınan ve genel anestezi uygulanıp ameliyata başlandığı sırada kalbinin durması üzerine Gaziantep Özel Sani Konukoğlu Tıp Merkezi'ne kaldırılarak solunum cihazına bağlanan Orhan Ceren öldü. 
     2 yaşındaki oğlu Arda ile hastaneye gelen Hatice Ceren, eşinin öldüğü haberini alınca fenalık geçirdi. Hatice Ceren'i, kayınvalidesi Fadime Ceren ile diğer akrabaları sakinleştirmeye çalıştı. 
     Orhan Ceren'in ölümü üzerine, Cumhuriyet Savcısı Coşkun Tezen, Sani Konukoğlu Tıp Merkezi'ne gelerek, cesede Adana Adli Tıp Kurumu'nda otopsi uygulanması için tutanak düzenledi. 
     Orhan Ceren'in cenazesi, işlemlerin ardından cenaze arabasıyla Adana Adli Tıp Kurumu'na gönderildi. Orhan Ceren'in eşi ve yakınları da bir başka araçla Adana'ya yola çıktı. 
     
     OLAY 

     Orhan Ceren, 19 Ağustos'ta bel fıtığı ameliyatı için Gaziantep Devlet Hastanesi'ne başvurdu. Ameliyata alınan Orhan Ceren'e, anestezi uzmanı A.Ş. tarafından genel anestezi uygulandı. Anestezi uygulaması sonrasında Beyin Cerrahı Dr. S.T.U. ameliyata başladığı sırada Orhan Ceren'in kalbi durdu. Orhan Ceren, kalbinin durması üzerine Gaziantep Sani Konukoğlu Tıp Merkezi'ne kaldırıldı. 
     Orhan Ceren'in komaya girmesi üzerine, 24 Ağustos'ta annesi Fadime Ceren, Dr. S.T.U. hakkında Cumhuriyet Başsavcılığı'na suç duyurusunda bulundu. Amca Bektaş Ceren de yaptığı açıklamada, yeğeninin doktorların hatası yüzünden öldüğünü öne sürerek, yargıya başvurduklarını ve yargının vereceği kararı bekleyeceklerini bildirdi. 
     Dr. S.T.U. ise AA muhabirine yaptığı açıklamada, Orhan Ceren'in ''narkoz alerjisi'' nedeniyle komaya girdiğini belirterek şöyle konuştu 
     ''Hastaya ameliyat öncesi birçok tetkik yapıldı, hastanın narkoza karşı alerjisi olduğu belirlenemedi. Bunun üzerine mecbur olduğumuz şeyi yapıp, hastaya genel anestezi uyguladık. Anestezi uygulamasını Dr. A.Ş. yaptı. Ancak hastamızın narkoza karşı alerjisi varmış. Anestezi uygulaması nedeniyle hastanın morga girmesi çok nadir karşılaşılan bir olay ve bizler de çok üzgünüz.'' 
     
     İNCELEME YAPILIYOR 

     Gaziantep Sağlık İl Müdürü Dr. Yusuf Ziya Yıldırım, Gaziantep Devlet Hastanesi'nde bel fıtığı ameliyatı için genel anestezi uygulandıktan sonra ameliyat masasında komaya girip, hayatını kaybeden Orhan Ceren olayı ile ilgili inceleme yaptıklarını söyledi. 
     Dr. Yıldırım, AA muhabirine yaptığı açıklamada, ölüm olayının basına yansıması üzerine Sağlık Bakanlığı yetkilileri tarafından olayın soruşturulması talimatı aldıklarını ifade etti. 
     Dr. Yıldırım, Sağlık Bakanlığı'nın talimatı doğrultusunda olayla ilgili inceleme başlattıklarını, ameliyatı gerçekleştiren Dr. S.T.U, Anestezi Uzmanı Dr. A.Ş ve Orhan Ceren'in ailesinin ifadelerine başvurulacağını ifade ederek, ''Orhan Ceren'in, narkoz alerjisi nedeniyle komaya girip öldüğü söyleniyor. Bu konuda incelemelerimiz sürüyor. Doktorların suçlu bulunması halinde soruşturma açıp, Sağlık Bakanlığı'ndan müfettiş isteyeceğiz'' dedi. 
     
</TEXT>
</DOC>
