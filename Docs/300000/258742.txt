<DOC>
<DOCNO> 258742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko07.html </URL>
<DATE> 2004/07/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Atina Olimpiyatları'na BMC otobüsü... 
</HEADLINE>
<TEXT>

     Atina Olimpiyatları'nda kullanılmak üzere Yunan Polis Teşkilatı için BMC tarafından üretilen özel donanımlı küçük otobüslerden 35'inin Atina'ya gönderildiği bildirildi. 
     BMC tarafından yapılan yazılı açıklamada, toplam 45 adet olan anlaşma çerçevesinde 35 adet BMC 850 küçük otobüsün, 26 Temmuz günü Çeşme Limanı'ndan Atina'ya gönderildiği kaydedildi. 
     Müşteri beklentileri doğrultusunda geliştirilen 9 metrelik otobüslerin hem şehiriçi hem de şehirlerarası yolcu taşımacılığında kullanılabilecek şekilde tasarlandığı ifade edildi. 
     Kalanı Ağustos ayı başında sevk edilecek otobüslerden 2002 yılından bu yana İngiltere, İrlanda, Portekiz, Güney Afrika Cumhuriyeti, Romanya ve İspanya'ya da ihraç edildiği belirtildi. 
     BMC'nin, iki yılda yaptığı yaklaşık 15 milyon dolarlık yatırımla otobüs üretim kapasitesini günde 7 adede çıkardığı ifade edildi. 
     
</TEXT>
</DOC>
