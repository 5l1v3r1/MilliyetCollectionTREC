<DOC>
<DOCNO> 296703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/dun01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Wexler Şamar oğlanı olmayız 
</HEADLINE>
<TEXT>


Bazı Türk yetkililerin, İsrail ve ABD'ye yönelik eleştirilerindeki üslubu kınayan ABD Kongresi Türk Dostluk Grubu Başkanı Wexler, "Türkiye'de bazıları ABD ve İsrail'i şamar oğlanı gibi kullanıyor" dedi 

YASEMİN ÇONGAR Washington 


Türkiye'deki bazı yetkililerin ABD ve İsrail'e yönelik eleştirilerinde kullandıkları üslubun sertleşmesi, Washington'dan yüksek sesli karşılık buldu. ABD Kongresi'ndeki Türkiye Dostları Grubu'nun Kurucusu ve Başkanı Robert Wexler, Ankara'dan gelen eleştirilere tepkisini, "Türkiye'de, Türkiye'nin İslami kimliğini öne çıkarmak isteyen bazı kişiler, İsrail'i ve ABD'yi şamar oğlanı olarak kullanıyorlar" diye yansıttı. 

'Böyle olmaz' 
Wexler bu açıklamasını, Türk Amerikan Dernekleri Asamblesi'nin ATAA yıllık toplantılarının açılışında yaptı. Demokratik Parti'den Florida Temsilcisi olan ve ABD Kongresi'nin Türkiye'ye en çok destek veren üyelerinimn başında gelen Wexler, son dönemde İsrail'i "devlet terörizmi," ABD'yi de Irak'taki operasyonları sırasında "soykırım" yapmakla suçlayan Türk yetkililer olduğunu hatırlattı. Bu suçlamaların "uygunsuz" olduğunu belirten Wexler, "İyi dostlar birbirlerine karşı böyle davranmazlar" dedi. 
Wexler ayrıca, İsrail'de Şaron hükümetiyle Mısır ve Ürdün arasında son dönemde önemli aşama kaydeden ilişkilere dikkat çekerek, Türkiye'nin İsrail karşıtı tavrının yanlış olduğunu ima etti. ABD'li Temsilci, bu eleştirisine karşın, AKP hükümetinin reformlarını "olağanüstü" diye nitelendirdi ve Avrupa Birliği'nin AB Türkiye'ye katılım müzakereleri için erken bir tarih vermesi yönünde kesin destek bildirdi. 
ATAA toplantısının açılışında konuşan ABD Dışişleri Kıdemli Bakan Yardımcısı Marc Grossman da, Türkiye'nin AB üyeliğine destek verirken, "Türkiye'de daha fazla dinsel özgürlük gerektiğini" vurguladı ve özellikle Heybeliada Ruhban Okulu'nun açılmasını istedi. Türkiye'de ve Türk medyasının bazı unsurlarında anti - Amerikanizmin yükselmesinden" rahatsızlık duyduklarını yansıtan Grossman, "Bunun önlenebilmesi için, Irak dahil her konudaki tartışmanın "gerçekler üzerinden ve dostluğa yakışır bir üslupla yürütülmesi gerek" dedi. 
Türkiye'nin Washington Büyükelçisi Faruk Loğoğlu ise, Türk - Amerikan ilişkilerinin kapsamlı yapısını hatırlatarak, "Bazen böyle bir ilişkide sert sözler sarf edilebiliyor. Bugün olan da budur. Ancak birbirimizi eleştirirken bile ölçülü olmalıyız. İşlevsiz, gereksiz atışmalardan kaçınmalıyız" diye konuştu. 


</TEXT>
</DOC>
