<DOC>
<DOCNO> 299063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/oztrak.html </URL>
<DATE> 2004/12/20/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
17 Aralık ve soğukkanlı olmanın önemi 
</HEADLINE>
<TEXT>


17 Aralık zirvesinden müzakerelere başlama tarihinin çıkması ülkede belli kesimlerde büyük bir coşku yaratmış görünüyor. Ancak zirve sonrasında açıklanan başkanlık bildirisinin Türkiye'yle ilgili kısmını herkesin büyük bir dikkatle okuması gerekiyor. 
Öncelikle 3 Ekim 2005 tarihine kadar Türkiye için çizilen ve bizim de kabul ettiğimiz yol haritasına bakalım. Burada ön plana çıkan konu başkanlık bildirisinin 19. paragrafında yer alan Türkiye'nin müzakerelere başlamadan önce Gümrük Birliği Anlaşması'nı yeni katılan ülkeleri de kapsayacak şekilde genişleten Ankara Anlaşması'yla ilgili protokolü imzalayacağına dair verdiği taahhüde yapılan atıf. Bu paragraf, metinde yer alış biçimiyle Güney Kıbrıs'ı tanımayı dolaylı olarak müzakerelere başlamanın ön şartı haline getiriyor. Bu, Türk halkının, önümüzdeki dönemde Rum yönetimi taviz vermezse, vicdanen çok zor kabul edebileceği bir husustur. Yani 3 Ekim'de müzakerelere başlamak o kadar kesin değil. 
Bu belirsizliğin giderilmesi siyasetin ve bürokrasinin önümüzdeki dönemde öncelikli hedefi olacaktır. Bir başka ifadeyle müzakere stratejilerine yoğunlaşmak yerine önümüzdeki dönemde enerjimizin önemli bir kısmını hala müzakerelerin başlama şartına yönlendirmek zorundayız. 17 Aralık'ta sağlanan uzlaşmanın önümüzdeki 10 aylık dönemde ekonomide beklediğimiz istikrar çapası görevini yerine getirmesi çok zor görünüyor. 
Müzakerelere başlandıktan sonra uygulanacak hükümler ise bildirinin 23. paragrafında düzenlenmiş. Burada Türkiye, bölümlerin müzakeresine başlanması ve sonuçlandırılmasına ilişkin yöntemlerde, kalıcı güvenlik önlemlerinin tanımına açıklık getirilmesinde ve müzakerelerin durdurulmasına ilişkin hükümlerde bundan önce yayımlanan komisyon bildirisine göre önemli ilerleme kaydetmiş görünüyor. 
Ancak tüm koşulları yerine getirsek bile tam üyeliğin 2014'ten önce olamayacağı yine bu paragrafta açıkça hükme bağlanmış. Diğer taraftan metinde müzakerelerin açık uçlu olduğunun altını çizen ve başarısızlık halinde ne olacağını düzenleyen maddeler yer almış. Doğası icabı her müzakere süreci başlangıçta başarı ve başarısızlık olasılıklarını birlikte taşır. Resmi bir metinde başarısızlık olasılığının bu kadar güçlü bir biçimde yer alması yatırımcıların aklını karıştıracaktır. Müzakere sürecinden beklenen, Türkiye'nin fert başına gelirinin AB'ninkine yaklaşma hızını artırıcı katkı önemli ölçüde azalacaktır. 
Aslında Türkiye'nin üyeliğinin, Birliğin en önemli projelerinden biri olduğunu AB yetkilileri de yaptıkları açıklamalarla vurgulamaktadır. Türkiye'nin nüfusunun yapısı ve büyüklüğü, toplam hasılasının seviyesi ve dünyadaki konumu AB'ye düşündüğünün de ötesinde stratejik güç katabilecektir. Ama bunun gerçekleşmesi, Türkiye'nin dinamizminin önüne geçilmemesine bağlıdır. Mevcut deklarasyon, kısa vadeli politik kaygılar ve ortaklık yapmak istediğimiz dostlarımızın bilinçaltında kalmış gizli endişeleri nedeniyle Türkiye'nin hızını kesebilecek unsurları taşımaktadır. 
Ülkemizde de gelinen noktayı bir siyasi zafer gibi tanımlamak ve bunu bir siyaset malzemesi yapmak önemli bir hatadır. Ortaya çıkan karar metni, hükümeti Brüksel'e gitmeden önce "AB ile ilişkilerimizi buzdolabına koyarız" açıklamasını yaptıran sorunların önemli bir kısmını ya erteliyor ya da daha diplomatik bir lisanla tekrarlıyor. Bu sorunların çözümü, geniş bir yelpazede uzlaşma sağlamayı gerektiriyor. Zafer gösterileri bu sorunları kronikleştirmek ve toplumsal uzlaşmayı güçleştirmekten başka bir işe yaramayacaktır. Tüm toplum olarak çok soğukkanlı ve akılcı olmamız gereken bir dönemden geçiyoruz. Bazı şeyleri bugünden kolay kabullenmek ileride müzakere masasına oturduğumuzda muhataplarımız karşısında bizi zora sokar. 
Türkiye AB'deki muhataplarımızın da kabul ettiği gibi büyük bir ülkedir ve insanlarının büyük umutları vardır. Türk ekonomisinin dinamizmini sağlayan bu umutları, hep canlı tutmak temel önceliğimiz olmalıdır. 17 Aralık kararını da bu öncelik perspektifi içindeki gerçek yerine oturtabilmeliyiz. AB ile ilişkilerimizde daha çok iniş ve çıkış olacağı anlaşılıyor. Bunun beklentiler üzerindeki etkisini kontrol altında tutabildiğimiz ölçüde AB müzakere sürecinin hızımızı kesmesinin önüne geçebilir ve ondan azami faydayı sağlayabiliriz. 



</TEXT>
</DOC>
