<DOC>
<DOCNO> 270343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun23.html </URL>
<DATE> 2004/09/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hollanda'da bir cami kundaklandı 
</HEADLINE>
<TEXT>

     Hollanda'nın Enschede kentinde Faslılara ait bir cami dün gece kundaklandı. 
     Kundaklama sonucu çıkan yangın, itfaiyenin zamanında müdahalesiyle büyümeden söndürüldü. 
     Enschede polisinden verilen bilgiye göre, kentin Emmastraat caddesinde bulunan ve geçen yıl hizmete açılan cami, giriş kapısının önüne yığılan tahta ve çöp torbalarıyla yakılmak istendi. 
     Gece yarısından sonra kimliği belirsiz kişilerce çıkarılan yangın, genişlemeden ve fazla maddi zarara yol açmadan söndürüldü. Yangın sonucu giriş kapısı yandı, duvar ve pencereler isten dolayı zarar gördü. Caminin duvarlarına da gamalı haçlar çizildi. 
     Sorumluların yakalanabilmesi için geniş çaplı araştırma ve soruşturma başlatıldığını duyuran polis, kundaklamanın nedeni hakkında henüz bilgiye sahip olmadığını bildirdi. 
     Polis, kundaklamanın yalnızca zarar vermek amacıyla yapılabileceği gibi, olayın arkasında ırkçıların da bulunabileceğini kaydetti. 
     
</TEXT>
</DOC>
