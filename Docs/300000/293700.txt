<DOC>
<DOCNO> 293700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/cemal.html </URL>
<DATE> 2004/12/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
CHP'nin halleri 
</HEADLINE>
<TEXT>


Yazısının girişi hem biraz hüzünlü hem düşündürücüydü Prof. Dr. Haluk Ülman'ın. "Yazmayayım, yazmayayım diyorum ama, öyle günler geliyor ki yazmadan da edemiyorum" diye başlamış. 
Devamı şöyle 
"Çünkü Türkiye'nin dününe damgasını basmış olan bu partinin bugün bir 'yeniçeri ocağı'na dönmüş olmasını, hem Türk demokrasisinin geleceği açısından üzüntü verici buluyorum, hem de o partide uzun süre politika yapmış biri olarak bir türlü içime sindiremiyorum." 
Konu malum, CHP. 
Son zamanlarda Haluk Hoca gibi benim de canım Halk Partisi yazmak istemiyor. 
CHP, Baykal ve yönetim anlayışı yüzünden kısırlık kapanında kıvranmaya devam ediyor. Bu nedenle CHP'nin halleri artık ilginç olmaktan da çıkmaya başladı. Böyle giderse, muhalefette olmasına rağmen CHP için gündemden düşme tehlikesi de kapıyı çalabilir. 
Bir başka deyişle 
Halk Partisi umutsuz vaka haline de gelebilir. 
Kimine göre geldi bile... 
Ama CHP'den umudunu kesmeyenler de var. Yeni bir liderlik, yeni bir yönetim anlayışı ve yeni bir ideolojik ve örgütsel yapılanmayla CHP için hala bir 'iktidar yürüyüşü'nün mümkün olduğuna inananlar yok değil. 
Önümde yeni çıkan bir dergi 
Açılım. 
Haluk Hoca'nın makalesinin de yer aldığı derginin alt başlığında, "Aylık siyasi iletişim ve dayanışma platformu" yazıyor. Sosyal demokrasi ve CHP üzerine düşünenlerin buluştuğu bir yayın organı. 
Başını, öyle anlaşılıyor ki, Prof. Dr. Hurşit Güneş çekiyor. Bugün piyasada olan ikinci sayısı daha çok Türkiye - Avrupa Birliği ilişkisine ayrılmış. 
İddiası çok açık 
Türkiye, Avrupa Birliği'ne en iyi sosyal demokrat bir iktidarla girebilir. 
İyi de, o parti nerede 
Yunanistan'da, İspanya'da, Portekiz'de o parti vardı. Sosyal demokratlarla sosyalistlerdi, bu üç ülkeyi de Avrupa Birliği'ne taşıyanlar. Muhafazakarlar sonra iktidara geldi. 
Bizde tersi yaşanıyor. 
Türkiye'ye AB yolunu İslamcı gelenekten gelen muhafazakar bir parti, AKP açıyor. Acaba bundan sonrasını sosyal demokratlar getirebilir mi Açılım'ın başyazısında Hurşit Güneş, bu soruya olumlu yanıt vermiş. 
Şu satırlar onun 
"İşin doğrusu, Türkiye'nin sosyal demokrat bir iktidarla Avrupa Birliği'ne çok daha hızla girebileceği gerçeğidir. Çünkü, ancak böylesi bir iktidarla daha etkin müzakerelerde bulunulabilir, ilerlemeler hızlanabilir. Baştan belirtelim, cumhuriyetin çağdaşlaşmacı atılımları olmasaydı, bugün Türkiye AB üyeliğini hayal bile edemezdi." 
Evet ama nerede o iktidar 
Nerede o sosyal demokrat parti 
Soru ve sorun burada. 
Bu düğüm nasıl çözülecek AKP karşısında ciddi bir iktidar alternatifi siyaset sahnesine nasıl çıkacak 
Henüz bilinmiyor. 
Bilinmediği için de istikrar açısından Türkiye'nin geleceğine dönük soru işaretlerine yol açılıyor. 
Açılım dergisinin sayfaları arasında Baykal'a, CHP'nin bugünkü yönetim anlayışına, bazı politikalarına haklı, ciddi eleştiriler var. Örneğin Hurşit Güneş başyazısının bir yerinde şöyle demiş 
"Bugün CHP'nin ne kadar AB yanlısı olduğu belirsizdir. Güven vermeyen ya da inandırıcılığı aşındıran bir tutum sergilenmektedir." 
İyi güzel. 
Ama CHP nasıl değişecek 
Onu değiştirebilecek kadrolar CHP'de nasıl iş başına gelebilir Parti içi demokrasinin iğdiş edildiği, lider sultasının lök gibi oturduğu CHP'de değişim ne kadar mümkün 
Özetle 
CHP'nin hallerini hala düşünenler var ama, CHP'den umut kesenlerin sayısı da çoğalıyor. 



</TEXT>
</DOC>
