<DOC>
<DOCNO> 268836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur30.html </URL>
<DATE> 2004/09/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Diyarbakır'daki patlamaya yardım eden bir kişi tutuklandı 
</HEADLINE>
<TEXT>

     Diyarbakır'da 30 Ağustos Zafer Bayramı'nda üst düzey yöneticilerin geçiş güzergahına patlayıcı madde yerleştiren örgüt mensuplarına yardım ve malzeme temin eden bir kişi tutuklandı. 
     Valilik'ten yapılan yazılı açıklamada, 30 Ağustos Zafer Bayramı nedeniyle kutlamalara katılacak vali ve komutanların, tören geçiş güzergahları üzerinde terör örgütlerince bombalı bir saldırı yapılacağına dair haberler hatırlatıldı. 
     Bu haberler üzerine tüm geçiş güzergahlarda gerekli arama ve tarama çalışması yapıldığı sırada Selahattin Yazıcıoğlu Caddesi'nde 7. Kolordu Komutanlığı'nın çevre duvarı arasındaki yol kenarında bulunan çalılıkların arasında şüpheli bir paket konulduğunun tespit edildiği hatırlatılan açıklamada, bomba uzmanlarınca yapılan ilk kontrollerde, uzaktan kumandalı tahrip gücü yüksek patlayıcı maddeyle tuzaklama yapıldığının belirlendiği bildirildi. 
     Patlayıcı maddenin bomba uzmanlarınca yerinde imha edilerek etkisiz hale getirildiği ifade edilen açıklamada, şunlara yer verildi 
     ''Böylece üst düzey yönetici ve komutanlara yönelik olası bir sansasyonel eylemin önüne geçilmiştir. Eylemi gerçekleştiren bölücü terör örgütü mensuplarına yönelik operasyonlarda, 31 Ağustos'ta bir örgüt mensubu yakalandı. Örgüt mensubunun yapılan detaylı soruşturmasında, olayı gerçekleştiren örgüt mensuplarına yardım ve malzeme temin ettiği belirlendi.'' Açıklamada, örgüt mensubunun, sorgulamasının ardından, sevk edildiği adli makamlarca tutuklandığı belirtildi. 
     
</TEXT>
</DOC>
