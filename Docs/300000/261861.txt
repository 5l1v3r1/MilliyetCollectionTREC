<DOC>
<DOCNO> 261861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur38.html </URL>
<DATE> 2004/08/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hükümet Sözcüsü Çiçek Irak hala riskli bir ülke, tedbir için çalışıyoruz 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Irak'ın, yeniden yapılandırılması ve istikrarın tesisine yönelik çeşitli faaliyetler sürdürülmekle birlikte, güvenlik açısından hala riskli bir ülke olmaya devam ettiğini söyledi. 
     Çiçek, toplantının ardından yaptığı açıklamada, Bakanlar Kurulu'nda, büyük ölçüde dış politika konuları üzerinde durulduğunu, özellikle son günlerde Irak'ta meydana gelen gelişmelerin toplantının büyük bir bölümünü işgal ettiğini belirtti. 
     Irak'ın yeniden yapılandırılması ve istikrarın tesisine yönelik çeşitli faaliyetler sürdürülmekle birlikte, güvenlik açısından hala riskli bir ülke olmaya devam ettiğini vurgulayan Çiçek, gösterilen tüm gayretlere rağmen Irak'ta asayiş, düzen ve güvenliğin henüz sağlanamadığını ifade etti. 
     Irak'ta bir otorite boşluğu bulunduğunu, bunun tabii sonucu olarak da pek çok güvenlik problemi ortaya çıktığını söyleyen Çiçek, Irak'ta meydana gelecek gelişmelerle ilgili daha krizin başladığı günlerde Türkiye'nin endişe ve beklentilerinin başta ABD olmak üzere muhataplara birçok defa iletildiğini anlattı. 
     Çiçek, şunları söyledi 
     ''Ancak gelinen bu noktada bir taraftan Irak'ta meydana gelen bu gelişmeleri yakinen takip ederken, öbür tarafta da bu ülke ile ilişkiler sürdürülmektedir. Orada iş yapan müteahhitlerimiz var. Oraya insani yardım maksadıyla Irak halkının ihtiyaçlarını karşılamak üzere mal nakleden şoförlerimizi ve nakliye şirketlerimiz var. Son zamanlarda bunlara yönelik de endişe duyduğumuz bir kısım gelişmeler var.'' Çiçek, bu gelişmeler ışığında devletin ilgili birimleri başta müteahhitlik sektöründe görev yapan şirketleri ve nakliye kuruluşlarının üst yöneticileri ve çatı kuruluşlarıyla Dışişleri Bakanlığı'nda değişik toplantılar yapıldığını söyledi. 
     Çiçek, bu toplantılar sonucunda, vatandaşların can ve mal güvenliğinin sağlanması, Irak halkının insani ihtiyaçlarının karşılanabilmesi noktasında ne gibi tedbirler alınması gerektiğinin müşterek toplantılarda tespit edilmeye çalışıldığını anlattı. 
     Bu alınan kararların yetmediğinin farkında olduklarını dile getiren Çiçek, ''Mutlaka daha ileri bir kısım adımların atılması ve orada düzeni, asayişi ve güvenliği sağlamakla görevli makamlarla görüşmelerin sürdürülmesi gerekmektedir ve bu görüşmeler sürdürülmektedir'' diye konuştu. 
     Çiçek, önümüzdeki hafta Irak Cumhurbaşkanı ile birlikte İçişleri ve Dışişleri Bakanı'nın da aralarında bulunduğu 4 bakanın Türkiye'ye geleceğini ifade etti. 
     Bir taraftan Irak makamlarıyla bu münasebetler sürdürülürken, diğer taraftan ABD ile Türk vatandaşlarının can ve mal güvenliğinin sağlanması ve yaptıkları hizmetler için gerekli güvenliğin sağlanabilmesi açısından temaslar yapıldığını bildiren Çiçek, ''Devletin ilgili birimleri de bu çalışmaları yakınen takip etmekte. İlave tedbirler gerekiyorsa, bunu da ilgili kuruluşlarla görüşmek suretiyle karara dönüştürmeye çalışmaktadır'' diye konuştu. 
     
     EĞİTİM ALANI GİBİ 
     Çiçek, şöyle konuştu 
     ''Irak'ta otorite boşluğunun bulunması nedeniyle bir taraftan işgale karşı çıkan direnişçiler söz konusu olduğu gibi öbür taraftan da dünyanın dört bir tarafından tabiatıyla Türkiye'den de dahil olmak üzere pek çok terör unsurları bu bölgede faaliyet göstermektedir. Irak adeta bu otorite boşluğunun tabii sonucu olarak bir anlamda eğitim alanı haline gelmiştir. Bunun tabii sonucu olarak da gerçekten bütün dünyanın üzerinde önemli durması gereken bir ülke konumuna da gelmiştir. 
     Terör örgütlerinin kendi varlıklarını ispat edebilmesi ya da Irak üzerinden geldikleri ülkeyle ilgili hesaplarını ortaya konulabilmesi açısından da bir kısım eylemleri de yapmaktadırlar. Bunlar kendi isimlerini duyurabilmek adına da bir kısım eylemler ortaya koymakta ve bunu da basın yayın aracılığıyla o ülkenin kamuoyuna duyurmak istemektedirler. Şüphesiz Türk basını bu konuda büyük bir tecrübeye sahiptir. Geçmişte de bu konuda büyük bir sınavdan geçmiştir. Temennim odur ki Irak ile ilgili gelişmeler bir taraftan halkımıza duyurulurken öbür taraftan da bunların reklamı anlamına gelebilecek bir aşırılığa kaçılmaması gerektiği kanaatimi ifade etmek istiyorum.'' 
     
     AB 
     Çiçek, toplantıda ayrıca önümüzdeki günlerde Türkiye gelecek olan AB Genişlemeden Sorumlu Komiseri'nin ziyareti öncesinde AB ile ilgili değerlendirmelerde bulunduklarını kaydetti. 
     Türkiye'nin siyasi kriterler açısından kendisinden beklenen tüm şartları, hatta fazlasını yerine getirdiğini belirten Çiçek, bundan sonra yapılacak çalışmaların siyasi kriterlerle bağlantılı değil, büyük ölçüde ülke olarak yapılması gereken çalışmalar olduğunu ifade etti. 
     Türkiye'nin bu çalışmaları tamamlamak mecburiyetinde olduğunu kaydeden Çiçek, müzakere tarihinin verilebilmesi açısından ilave olarak yapılması gereken herhangi bir yasal düzenlemenin söz konusu olmadığını bildirdi. 
     Çiçek, uygulama konusunun da süreklilik arzeden bir mesele olduğunu ve hükümetin bu mesele üzerinde ciddiyetle durduğunu anlattı. 
     
     EKONOMİK KOORDİNASYON KURULU 
     Cemil Çiçek, Bakanlar Kurulu'nda, Devlet Bakanı ve Başbakan Yardımcısı Abdüllatif Şener'in, başkanlığında yapılan Ekonomik Koordinasyon Kurulu hakkında bilgi verildiğini söyledi. Çiçek, Devlet bakanları Kürşad Tüzmen, Ali Babacan, Maliye Bakanı Kemal Unakıtan ve Sanayi ve Ticaret Bakanı Ali Coşkun'dan oluşan kurulun faaliyete geçirildiğinden beri 14 toplantı yaptığını kaydetti. 
     Ekonomik programın, bir istikrar programı olduğunu, beklenen faydanın sağlanabilmesi için sıkı bir disiplin içinde her hafta bu toplantıların yapıldığını anlatan Çiçek, dışarıda ve içerde yaşanan gelişmelerin ekonomiye etkisinin de bu kurul toplantılarında ele alındığını bildirdi. 
     Çiçek, kurul toplantılarının düzenli devam edeceğini kaydetti. 
     
</TEXT>
</DOC>
