<DOC>
<DOCNO> 280196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/axgun01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski 'defterler' açılıyor 
</HEADLINE>
<TEXT>


Avusturya'dan dün THY uçağıyla Türkiye'ye getirilen Çakıcı, ayağının tozuyla mahkeme mahkeme dolaştı. 4 ayrı davada, hakkındaki gıyabi tutuklama kararları vicahiye çevrilen Çakıcı, cezaevine konuldu 

SİNAN TOROS, DİNÇER ŞEREF, TAHSİN AKSU, SERHAT ÜNAL, ESRA ALUS, MUSA KESLER İstanbul 

Avusturya'dan iade edilen çıkar amaçlı suç örgütü elebaşı Alaattin Çakıcı, dün Türkiye'ye getirilerek cezaevine konuldu. Viyana Eyalet Mahkemesi'nin iadesini kararlaştırmasının ardından Avusturya'ya giden Emniyet Genel Müdürlüğü Interpol Daire Başkanlığı'ndan bir ekiple Çakıcı'yı getiren THY'nin 'Bergama' adlı Boeing 737 tipi uçağı, 13.30'da Atatürk Havalimanı'na indi. Körüğe yanaşan uçaktan yolcular ön kapıdan, Çakıcı arka kapıdan indirildi. Elleri kelepçeli Çakıcı, polis aracına bindirildi. 14.10'da Beşiktaş'taki İstanbul Adliyesi'ne getirilen Çakıcı'nın yakınları ve adamları olduğu öne sürülen bir grubun, otomobillerle konvoyu takip ettiği görüldü. 

Adliyede etten duvar 
150 polisle adliye kapısında güvenlik çemberi oluşturuldu. Çakıcı, bahçeye kadar giren araçtan elleri kelepçeli indirildi. Sağlık kontrolünden geçirilen Çakıcı'nın, çıkarıldığı, İstanbul 14. Ağır Ceza Mahkemesi'nde, "Karagümrük Spor Kulübü Lokali Baskını Davası" ile yurtdışına kaçışına ilişkin yürütülen soruşturma kapsamında hakkında verilen gıyabi tutuklama kararları vicahiye dönüştürüldü. Çakıcı, hakkındaki diğer davalarla ilgili ifade vermek üzere Sultanahmet'teki İstanbul Adliyesi'ne getirildi. Adliyeye arka kapıdan sokulan Çakıcı, Nöbetçi 1. Sulh Ceza Mahkemesi'ne alındı. Burada Fransa'dan iadesi sırasında prosedür gereği yargılanamadığı 4 ayrı davayla ilgili h kim karşısına çıkan Çakıcı, hakkındaki gıyabi tutuklama kararları vicahiye çevrilerek, kendisine pasaport temin ettiği öne sürülen eski MİT'çi Faik Meral'in de kaldığı Tekirdağ F Tipi Cezaevi'ne gönderildi. Çakıcı'nın avukatı Şeyda Yıldırım, Fransa'nın yargılama izni vermediği davalara ilişkin Avusturya'nın izin verdiğini, aradaki çelişkinin giderilmesi için çalışacaklarını söyledi. 

Duruşmadan duruşmaya koşacak 

Çakıcı'nın, Türkiye'nin Avusturya makamlarına verdiği "gözaltına alınmayacağına dair güvence" nedeniyle doğrudan mahkemelere gönderildiği bildirildi. Kaçışına ilişkin soruşturma yürüten İstanbul Savcılığı'na da daha sonra ifade vereceği belirtilen Çakıcı, Fransa'dan iadesi sırasındaki prosedür gereği yargılanamadığı Tevfik Nurullah Ağansoy ve eski eşi Nuriye Uğur Kılıç'ın öldürülmesi, borsacı Adil Öngen'in yaralanması ve Türkbank ihalesine fesat karıştırılmasına ilişkin 4 ayrı davadan yargılanmaya başlayacak. "Karagümrük Davası" kapsamında verilen 3 yıl 4 aylık cezası Yargıtay'ca onanarak kesinleşen Çakıcı, bu cezasının infazının tamamlaması için 6.5 ay cezaevinde kalacak. Aynı dava kapsamında "müessir fiil" suçundan çarptırıldığı 1 yıl 8 ay 21 günlük hapsi Yargıtay'ca bozulan Çakıcı, bu suçla ilgili olarak yeniden yargılanacak. İstanbul Başsavcılığı, yurtdışına kaçan Çakıcı ile kendisine yardımcı olanlar hakkında soruşturma başlatmıştı. Çakıcı hakkında "cürüm işlemek amacıyla teşekkül oluşturmak" ve "Türkbank ihalesine fesat karıştırmak" suçlarından dolayı 4 yıl hapis cezası istemiyle dava açılmıştı. 


</TEXT>
</DOC>
