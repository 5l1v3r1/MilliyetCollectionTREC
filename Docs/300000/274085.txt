<DOC>
<DOCNO> 274085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas08.html </URL>
<DATE> 2004/09/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Mezara borç tabelası 
</HEADLINE>
<TEXT>

     Nesrin COŞKUN İZMİR, DHA 
PINARBAŞI Hacılarkırı Kabristanı'nda mezar parasını ödemeyip kaçanların olduğu öne sürülürken, bir mezarın başına Lahit parası alınmadı' levhası asıldı. Mezar ziyaretine gelenler bu ilginç tabela karşısında şaşkınlıklarını gizleyemezken, mezar ustası Bekir Bakır, "Kimseyi acılı gününde zorlamıyoruz. Parasını ödemeyip giden en az 15 kişi var, ama bu cenazenin sahibi ödeme yapmadığı gibi hakaret edince dayanamadım'' dedi. 
     Cenaze sahipleri tarafından, Büyükşehir Belediyesi Encümeni'nce onaylanan 150 milyon liralık mezar kazım ve biriket örme masrafının ödenmediği, bu nedenle ibret olsun' diye tabelanın asıldığını söyleyen Bekir Bakır, şöyle konuştu 
     "Hacılarkırı Kabristan'ında taşeron olarak mezar işleri yapıyorum. Encümenin onayladığı rakam 150 milyon lira. Çünkü burası kayalık bölge ve iş makinasıyla kayalar kırılıp oyuluyor, biriket örülüyor. Bu paranın isteneceği cenaze sahibine daha Mezarlıklar Müdürlüğü'ne başvurduğunda söyleniyor. Kabul ettiği takdirde gömü yapılıyor. Bugüne kadar 15'e yakın cenaze sahibi lahit parasını ödemedi. Kimsenin gırtlağını sıkacak değiliz. Ancak, bu bir hizmet ve bedeli var. İnsanların acılı anında saygı gösteriyoruz. Ama maalesef bedelini ödeyeceğini söyleyip ödemeden gidenler var. Bu tabela astığımız cenazenin sahibi ise bize hakaret etti, ödemeyeceğini söyledi. Hatta tehdit ve şikayet etti. Bu bizim işimiz ve buradan ekmeğimizi kazanıyoruz. İlk kez böyle bir cenaze sahibiyle karşılaştık. Bu bir uyarı levhası değil, sadece lahit parasının ödenmediğinin bilinmesini istedik.'' Öte yandan uzun süre kapalı tutulup yeni alanla birlikte gömüye açılan Hacılarkırı Kabristanı'nda aile mezarları'nın yüzde 25 zamlandığı belirtildi. Kayalık yerde olduğu için zor açılan mezar yerlerinin iki kişilik olanlarının 2.5 milyar, 4 kişiliklerin 5 milyar liraya satıldığını belirten ilgililer, "Bu paraya kimse mezar almıyor, çok pahalı. Mermer işleri hariç kimseden talep gelmiyor'' diye dert yandı. 
     
</TEXT>
</DOC>
