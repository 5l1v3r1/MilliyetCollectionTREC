<DOC>
<DOCNO> 273781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/guncel/gun00.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Statta Kuran gecesi 
</HEADLINE>
<TEXT>


Kayseri Atatürk Stadyumu'ndaki Kuran Gecesi'nde dinleyiciler stada sığmayınca sahaya alındı. Birçok kişi izdiham nedeniyle fenalık geçirdi 

DEMET ÖZTÜRK, RECEP İSTEK Kayseri DHA 

Anadolu Gençlik dergisinin düzenlediği Kuran Gecesi, Atatürk Stadyumu'nun tribünlerini doldurunca sahaya da dinleyici alındı. Katılımcılara 20 bin Kuran ve Kuran meali dağıtıldı. 



3 kişi yaralandı 
Anonsların Türkçe, İngilizce ve Arapça yapıldığı gecede, Türkiye ve dünya birincisi Adem Kemerci, Kayseri Camii Kebir imamı Ahmet Cankılıç ile Endonezya, Mısır, İran ve Güney Afrika'dan gelen hafızlar Kuran okudu. Stadı dolduran binlerce kişi bu sırada bir ağızdan salavat getirdi. Kendinden geçenler "Allah" diye bağırdı. İzdiham nedeniyle fenalık geçirenleri almak için kalabalığın arasında ilerleyen ambulanslar, 3 kişinin hafif yaralanmasına neden oldu. 
Geceyi, Milli Gençlik Vakfı Genel Başkanı İlyas Tongüs, Büyükşehir Belediye Başkanı Mehmet Özhaseki, AKP Milletvekili Niyazi Özcan ve Milli Eğitim İl Müdürü Erdoğan Ayata da izledi. 

Hafızlar yarıştı 

Kuran Gecesi'nde Türk hafızlarla Mısır, İran, Endonezya ve Güney Afrika'dan gelen hafızlar Kuran okudu. Tribünler yetersiz kalınca dinleyiciler futbol sahası ve koşu pistine alındı. Statta Gülben Ergen konserindeki sahne ve ses düzeni kullanıldı. 


</TEXT>
</DOC>
