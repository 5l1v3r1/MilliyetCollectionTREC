<DOC>
<DOCNO> 279870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas22.html </URL>
<DATE> 2004/10/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sinemada cep telefonuna son 
</HEADLINE>
<TEXT>

     BBC 

Fransız hükümeti, cep telefonlarını çalışmaz hale getiren cihazların sinema, tiyatro ve konser salonlarında kullanımını yasal hale getirdi. 
     Fransız hükümeti, sinema sahiplerinden uzun zamandır gelen talepler nedeniyle böyle bir karar aldı. 
     Söz konusu cihazın kullanımı dünyada az sayıda ülkede yasallaştırıldı. 
     Yasadışı iletişimi ya da uzaktan kumandayla patlatılan bombaları önlemek için daha çok savunma amaçlı olarak geliştirilen cihazı pek çok şekil ve boyda elde etmek mümkün. 
     Fransa'daki toplantı salonlarında denendiği söylenen ürün duvara monte edilmiş cihazlardan oluşuyor. Cihazlar, kapsama alanı içinde cep telefonu sinyallerini belirleyerek etkisiz hale getiriyor. 
     Aynı cihazın, kişisel kullanım için geliştirilmiş, telefonu andıran daha küçük modelleri de mevcut. 
     Bu modeller ise trenlerde telefon konuşmalarını engellemek için kullanılıyor. 
     Belki de bu tür cihazların en iyisi, İngiliz Savunma Bakanlığı tarafından geliştirilen frekans bozucu. Bu cihaz ise duvar kağıdının içine gizlenebiliyor. 
     Cihaz cep telefonu sinyallerini engellerken diğer radyo sinyalleri üzerinde bir etki yaratmıyor. 
     
</TEXT>
</DOC>
