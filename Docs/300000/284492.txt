<DOC>
<DOCNO> 284492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas09.html </URL>
<DATE> 2004/10/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tuğba Özay'a simit alerjisi 10 bin dolara malolacak 
</HEADLINE>
<TEXT>

     Cesur SERT DHA 

İZMİR'de polise tehdit ve hakaretten üç ay hapis cezasına çarptırılan podyumların ünlü mankeni Tuğba Özay sözleşme yaptığı halde simitçi açılışına katılmayarak hayranlarını üzdü. 
     Alsancak'ta, iki ay önce bir simitçinin açılışına geleceği ilan edilen Özay, sözünde durmayıp İzmir'e gelmeyerek hayranlarının tepkisini çekmişti. İki gün önce İzmir'de mahkemesi görülen Tuğba Özay'ın, günler öncesinden yine başka bir simitçinin açılışına geleceği afiş ve gazete ilanlarıyla duyuruldu. 
     Alsancak Kıbrıs Şehitleri Caddesi'ndeki Simitevi'nin açılışına Özay'ın yanı sıra Aysu Baceoğlu ve Vatan Şaşmaz'ın da görev alacağı ilan edildi. Fakat, simitçi açılışlarına katılmamayı adet haline getiren Tuğba Özay, yine sözünde durmadı. 
     Firma sahipleri tarafından telefonla aranan Tuğba Özay'ın, TEM'den İstanbul Havalimanı'na giderken araçlarının bozulduğunu, boş taksi bulamayınca uçağa yetişemediğini, başka da uçak bulamadığı için de gelemediğini söylediği öğrenildi. 
     10 bin dolarlık cezai sözleşmeye imza atan Tuğba'ya, açılışa katılmak için 2 milyar, iki uçak bileti ücretini peşin ödediklerini belirten firma sahipleri, "Hakkımızı yasal yollardan arayacağız. Müşterilerimize rezil olduk'' dedi. Açılış kurdelesini Vatan Şaşmaz ve Aysu Baceoğlu kesti. 
     
</TEXT>
</DOC>
