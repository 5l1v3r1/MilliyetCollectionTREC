<DOC>
<DOCNO> 292440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur17.html </URL>
<DATE> 2004/11/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
THY'den çağrı Kış koşullarında havalimanına erken gelin 
</HEADLINE>
<TEXT>

     Türk Hava Yolları THY , ''kış koşulları ve güvenlik önlemlerinin uzun gecikmelere yol açmaması için aldığı önlemler çerçevesinde yolculardan havalimanına geliş saatlerine özen göstermelerini'' istedi. 
     THY'den yapılan yazılı açıklamada, ''THY yönetiminin, kentlerdeki ulaşım, havaalanı pistleri ve alandaki diğer faaliyetleri etkileyen kış koşullarının yanı sıra güvenlikle ilgili uygulamaların yol açtığı gecikmeleri en aza indirmek amacıyla hazırlıklarını sürdürdüğü'' belirtildi. 
     ''Uçakların ve yolcuların güvenliği için gerek havaalanı güvenlik yetkilileri ve gerekse THY görevlilerinin başvurduğu önlemlerin doğal olarak gecikmelere yol açtığı'' vurgulanan açıklamada, şöyle denildi 
     ''Ağır kış koşullarının da eklendiği durumlarda gecikmeler, rahatsız edici boyutlara ulaşabiliyor. Havaalanı pistlerinin kardan temizlenmesi gibi konular havaalanı yetkililerinin sorumluluğunda olduğu için THY, sadece uçakların buzlanmaya karşı korunması ve buzlarının çözülmesi gibi konularda üzerine düşen görevleri yerine getiriyor. 
     Ağır kış koşullarında Operasyon Kontrol Merkezi'nde acil eylem planları yapıldığı gibi, çeşitli kriterler göz önüne alınarak en uygun tercihler belirleniyor. İki uçağın yedek olarak bekletilmesi yolunda alınan karar, arıza ya da kış nedeniyle meydana gelebilecek gecikmelerde geciken uçağın kalan seferlerinin yapılabilmesini sağlayacak. 
     Kış koşullarının tüm Avrupa ve yurdumuzda ağırlıklı olarak etkisini hissettirmeye başlamasıyla, yolcuların havaalanına gelmeden önce '444 0 849' numaralı telefondan ya da internetten arayarak, uçuşun vaktinde yapılıp yapılmayacağını kontrol etmesi çok önemli. 
     Öte yandan, yolculara uygulanan güvenlik önlemleri hemen hiç taviz verilmeksizin sürdürülüyor. Bu nedenle özellikle İstanbul Atatürk Havalimanı'nda bu kuyrukların gecikmeye yol açacak boyutta olmaması için yolcuların, iç hat seferlerinde uçuş saatinden 2 saat, dış hat seferlerinde de 3 saat önce kontuara gelmiş olması gerekiyor. 
     Buna ne kadar iyi uyulursa, kuyruklar ve gecikme de o derecede az oluyor. Özellikle kış önlemlerinin alındığı bu günlerde kontuarlar ve işlemler, iç hat seferlerinde uçuştan 30 dakika önce, dış hat seferlerinde de 55 dakika önce kapanıyor. Buna uymayanlar uçağa alınmıyor. 
     ABD, İngiltere ve İsrail'e yapılan uçuşlarda ise özel güvenlik önlemleri uygulanıyor. Bu seferler için özel kontuarlar kullanılıyor ve özel güvenlik önlemleri uygulamaya geçiyor. Bu nedenle ABD, İngiltere ve İsrail yolcularının uçuştan 3.5 saat önce kontuara gelmesinde büyük yarar görülüyor.'' 
     
</TEXT>
</DOC>
