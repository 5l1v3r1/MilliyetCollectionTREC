<DOC>
<DOCNO> 272679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy12.html </URL>
<DATE> 2004/09/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ANAP "CHP aldatılan koca gibi.." 
</HEADLINE>
<TEXT>

     ANAP Genel Başkanı Nesrin Nas, Türk Ceza Kanunu TCK Tasarısı'nın yürütme ve yürürlülük maddelerinin TBMM Genel Kurulu'ndan Adalet Komisyonu'na çekilmesiyle ilgili olarak, ''CHP aldatılan koca gibi'' dedi. 
     Nesrin Nas, yaptığı yazılı açıklamada, dün ''TBMM'de bir komedi yaşandığını'' ifade ederek, 78 yıldan bu yana yürürlükte olan TCK'nın tümden değişeceği görüşmelerin, AK Parti iktidarının ''zina maddesini'' ekleyememesi yüzünden beklemeye alındığını ileri sürdü. 
     Adalet Bakanı Cemil Çiçek'in, CHP Genel Başkanı Baykal ile yaptığı görüşmede, ''Mutabakata vardık, önergeler birlikte verilecek ve kanun çıkacak'' sözlerini anımsatan Nas, açıklamasında şu görüşlere yer verdi 
     ''AKP yine sözünü tutmadı ve kendine göre kurmazlık yaparak yasayı beklemeye aldı. Bu sonuca göre sokaktaki vatandaş CHP'yi 'aldatılan koca' gibi görmeye başladı. Halk arasında, 'CHP, AKP'ye neden bu kadar güvendi', 'aldatılması yetmedi mi' gibi sözler dolaşıyor artık. Ancak bir gerçek var ki, bu da AKP iktidarının sadece CHP'yi değil, bugüne kadar milletimizi de defalarca aldattığıdır.'' Nesrin Nas, ''AKP'liler, çarıklı kurnazlığıyla yasayı beklemeye alıp, AB raporunun açıklanacağı 6 Ekim tarihinden sonraya bırakmalarını, daha doğrusu AB'yi de aldatmaya çalışmalarını AB üyeleri fark etmeyecek mi zannediyorlar acaba...'' dedi. 
     AK Parti'lilerin sadece kendilerini kurnaz, başkalarını saf görüyorlarsa çok yanılacaklarını ifade eden Nas, bunun da Türkiye'ye pahalıya malolacağını ifade etti. 
     
</TEXT>
</DOC>
