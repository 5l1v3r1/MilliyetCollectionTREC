<DOC>
<DOCNO> 251845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun01.html </URL>
<DATE> 2004/06/30/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Olimpiyatları izleyecek Amerikalı gazetecilere güvenlik eğitimi 
</HEADLINE>
<TEXT>

     Burak Coşkun bildiriyor 

NATO, Olimpiyat Oyunları'na güvenlik desteği sağlamak üzere Yunanistan'a AWACS erken uyarı uçakları, savaş gemileri ve özel eğitimli bir tabur asker gönderecek. 
     Amerikalı yetkililer, İstanbul'daki NATO zirvesinde, Fransa'nın yeni oluşturulan Tepki Gücü'nün NATO Response Force-NRF seçimlerde güvenliği sağlamak üzere Afganistan'a gönderilmesini engellemesine karşın, ittifakın olimpiyatlarda güvenlik desteği vermesi konusunda anlaşmaya varıldığını belirttiler. 
     Varılan anlaşma uyarınca NATO'nun Yunanistan'a 3 AWACS erken uyarı uçağı, denizde denetim için savaş gemileri ve İttifak'ın Çek Cumhuriyeti'ndeki kimyasal, biyolojik, radyolojik ve nükleer savunma taburunu göndereceği kaydedildi. 
     Yunanistan'a savaş gemileri, Akdeniz'de El Kaide ve diğer terör faaliyetlerini önlemek için devriye gezen NATO'nun Operation Active Endeavour gücü çerçevesinde gönderilecek. 
     NATO'nun ayrıca, Yunanistan'a istihbarat desteği de sağlaması kararlaştırıldı. 
     ABD'nin, İstanbul'daki zirve sırasında yeni oluşturulan Tepki Gücü'nün olimpiyatlarda görev yapması konusunda da İttifak üyelerine baskı yaptığı belirtiliyor. 
     
     SPOR MUHABİRLERİ GÜVENLİK EĞİTİMİ ALIYOR 
     Öte yandan, Yunanistan'daki Olimpiyat Oyunları'nı izleyecek yüzlerce Amerikalı gazeteci güvenlik eğitimi almaya başladı. 
     Olimpiyatlarda güvenlik konusunda büyük endişeleri bulunduğunu belirten Amerikalı gazetecilerin bir bölümü de kendi başlarının çaresine bakmaya çalışıyor. 
     New York'un Newsday, New York Post, Daily News, Melville gibi gazeteleri, muhabirlerini özel güvenlik eğitiminden geçirirken, The Tribune gazetesi de Centurion adlı özel güvenlik şirketiyle muhabirlerine güvenlik eğitimi vermesi için anlaşma yaptı. 
     Washington Post, San Francisco Chronicle gibi gazeteler de Irak savaşını ve dünyanın diğer tehlikeli yerlerindeki görevleri izleyen deneyimli dış haberler muhabirlerinden yarar umuyor. 
     Post ve Chronicle'ın yanı sıra San Francisco bölgesindeki birçok gazetenin savaş muhabirleri Yunanistan'a gidecek spor muhabirleriyle toplantılar yaparak, danışmanlık veriyorlar. 
     Amerikalı spor editörleri, Yunanistan'ın spor tesislerinin inşaatını da zamanında tamamlayabileceğinden emin olmadıklarını vurguluyorlar. Martta Yunanistan'a giden Los Angeles Times gazetesinin spor muhabiri Bill Dwyre, ''Martta her yer bir felaketti. Hiçbir şey bitecek gibi görünmüyordu. İnşaat cüruflarını da perdelerle kapatırlarsa hiç şaşmam'' diye konuştu. 
     Philadelphia Inquirer'ın deneyimli spor muhabiri Jim Jenkins de, Yunanistan'ın inşaatları tamamlayamaması durumunda Uluslararası Olimpiyat Komitesi'nin IOC oyunların başlamasına izin vermeyeceği inancında olduğunu söyledi. 
     
</TEXT>
</DOC>
