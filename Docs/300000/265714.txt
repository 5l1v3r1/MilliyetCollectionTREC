<DOC>
<DOCNO> 265714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko42.html </URL>
<DATE> 2004/08/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Almanya büyüme hedefine sadık... 
</HEADLINE>
<TEXT>

     Almanya'nın, yüksek petrol fiyatlarına rağmen 2004 için yüzde 1.5-2 olarak belirlenen büyüme hedefini üst bant sınırında gerçekleştireceği bildirildi. 
     Almanya Ekonomi Bakanı Wolfgang Clement gazetecilere yaptığı açıklamada, mevcut petrol fiyatlarının ''problem ve açık bir tehdit'' oluşturmasına rağmen global ekonomik büyümenin gücü karşısında fazla etkili olamadığını söyledi. 
     Hükümetin daha önce yüzde 1.5-2 olarak belirlediği büyüme hedefinin üst banda yakın noktada tutturulacağını anlatan Clement, ''Gittikçe beklentilerimizin üst seviyelerine yaklaşıyoruz'' dedi. 
     Petrol fiyatlarındaki oynaklık ve spekülasyonun önlenmesi gerektiğini kaydeden Almanya Ekonomi Bakanı Clement, bunun için üretici ve tüketici ülkeler arasında güven oluşturulması gerektiğini belirterek, ''Almanya'nın petrole olan bağımlılığını düşürmek de gerekiyor'' diye konuştu. 
     Mevcut euro-dolar paritesinin ihracatçılar için katlanılabilir olduğunu ifade eden Alman Ekonomi Bakanı, ithal fiyatları biraz daha geriletmek için paritenin güçlenmesinden yana olmadıklarını da sözlerine ekledi. 
     
</TEXT>
</DOC>
