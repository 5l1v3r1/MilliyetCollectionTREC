<DOC>
<DOCNO> 259835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun07.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuşma zorluğu çekenlerin ilacı GENÇLİĞE HİTABE 
</HEADLINE>
<TEXT>


Konuşma zorluğu çeken hastalara masallar ve "Atatürk'ün Gençliğe Hitabesi" okutuluyor 

AHU COŞKUN İstanbul 

Konuşma zorluğu çeken ve kekeleyen hastalar için ilaç kullanmadan bilgisayar desteğiyle tedavi yöntemleri geliştirildi. Bu yöntemde, hastalara bilgisayar üzerinden "Atatürk'ün Gençliğe Hitabesi" okutuluyor. 
SİM 2000 Konuşma Bozuklukları Eğitim Merkezi'nde, uygulanan bilgisayar destekli bir program sayesinde kekemeler tedavi ediliyor. 

30 günlük tedavi 
30 gün süren ilaçsız tedavinin 15 günlük ilk aşamasını, Konuşma Bozuklukları Uzmanı İsmet Kahraman şöyle anlattı "İlk 15 gün, hastalara bilgisayardan masallar ve Atatürk'ün Gençliğe Hitabesi'ni okutuyoruz. Hitabe'de çok vurgu yapılan kelimeler de var. Bu yüzden hastalarda kekemeliğin düzeltilmesinde büyük başarı sağlıyor. Tedavinin ikinci aşamasında ise hastalara grup içerisinde okuduklarını anlatıyor, hastaların konuşurken takıldığı harfleri vurguluyoruz." 
1400 hastayı başarıyla tedavi ettiklerini belirten Kahraman, hastaların sonuca ulaşabilmesi için 30 gün süren programı düzenli takip etmeleri gerektiğini söyledi. 


</TEXT>
</DOC>
