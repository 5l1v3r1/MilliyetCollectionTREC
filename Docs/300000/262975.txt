<DOC>
<DOCNO> 262975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun02.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozinoğlu neyin peşindeydi 
</HEADLINE>
<TEXT>


MİT'çi Kaşif Kozinoğlu, savcıya, Çakıcı'nın bir siyasiye yönelik suikast planından bahsetti. Yargıtay Başkanı'na ise davanın geciktirilmesi gerektiğini söyledi 

ANKARA Milliyet 

MİT Dış Operasyonlar Daire Başkanı Kaşif Kozinoğlu'nun, İstanbul Başsavcılığı'na verdiği ifadesinde Alaattin Çakıcı'yla bir siyasiye yönelik suikast planını engellemek için görüştüğünü anlattıktan sonra, Yargıtay Başkanı Eraslan Özkaya'ya da, Çakıcı'daki bazı önemli bilgileri alabilmek için Yargıtay'daki dosyasının geciktirilmesi gerektiğini söylemesi, akıllara, "Kozinoğlu neyin peşindeydi " sorusunu getirdi. 
Bir süre önce İstanbul Başsavcılığı, Çakıcı'nın Avusturya'ya kaçmadan önceki eylemlerine ilişkin yürüttüğü soruşturma kapsamında, Kozinoğlu'nu savcılığa davet etti. Hakkında soruşturma açılması için Başbakanlığın izni gerektiğini belirterek bu davete uymayan Kozinoğlu, yeniden ve ısrarlı biçimde çağrılması üzerine ifade verdi. Kozinoğlu, Çakıcı ile görüştüğünü kabul ederek, görüşmenin MİT'in bilgisiyle bir siyasiye yönelik suikast planını engellemek için yapıldığını anlattı. 

Çelişkili açıklama 
Kozinoğlu'nun Çakıcı'nın Yargıtay'daki davasının geciktirilmesi için kulis yaptığı da önceki gün ortaya çıktı. Özkaya'nın anlatımına göre, Kozinoğlu bu amaçla görüştüğü Yargıtay Başkanı'na, Çakıcı'nın Fransız makamlarına bile vermediği Türkiye ile ilgili çok önemli bilgilere sahip olduğunu, bunları alabilmek için bir iki aya ihtiyaç duyduklarını, Yargıtay'daki dosyasının geciktirilmemesi halinde Çakıcı'nın yurtdışına kaçabileceği ve bu bilgilere ulaşılamayacağını anlattı. 
Kozinoğlu'nun savcılıktaki beyanlarıyla Özkaya'ya Çakıcı konusunda farklı anlatımlarda bulunması, "MİT neyi amaçladı " sorusuna neden oldu. Bir süre önce Mesut Yılmaz'a yönelik suikast planı yaptığı iddia edilen Çakıcı'nın planını engellemek istediğini söyleyen Kozinoğlu'nun yine Çakıcı'nın Türkiye'den ayrılmamasını istemesi merak uyandırdı. 


</TEXT>
</DOC>
