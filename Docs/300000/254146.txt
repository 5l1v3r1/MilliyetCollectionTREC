<DOC>
<DOCNO> 254146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy10.html </URL>
<DATE> 2004/07/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sarıgül Benim CHP başkan adayı olmam önemli değil 
</HEADLINE>
<TEXT>

     Şişli Belediye Başkanı Mustafa Sarıgül, ''Benim aday olmam önemli değil, önemli olan, hiçbir siyasi parti farkı gözetmeden ulusal birlikten yana olan bütün vatandaşların takdirini kazanmak'' dedi. 
     Yurt gezileri kapsamında yarın geleceği Sivas'ta, programı hakkında Sivas Büyük Otel'de düzenlenen basın toplantısına telefon aracılığıyla katılan Sarıgül, Sivas'a, ulusal birlik, çağdaş demokrasi, örfleri, töreleri gelenekleri korumak, Sivas'ın tarihten gelen yerini birkez daha bütün dünyaya haykırmak için geleceğini söyledi. 
     Tarihini kaybedenin kim olursa olsun, kimliğini kaybedeceğini ifade eden Sarıgül, şunları belirtti 
     ''Bizim tarihten gelen gücümüz herşeyin üzerindedir. Bizim mücadelemiz haklı bir mücadeledir. Nasıl Ulu Önder Atatürk 85 yıl önce Sivas'ta milli mücadelenin temellerini attıysa, ben de inanıyorum ki Sivas güçlendikçe, Türkiye Cumhuriyeti şahlanacaktır. Sivas'ın birliğine, Sivaslı hemşehrilerimin örflerine, törelerine, geleneklerine, inançlarına bağlılığına sonuna kadar inanıyorum.'' Yarın Mevlana Meydanı'nda düzenleyeceği mitingde Sivaslıların kendisini ve arkadaşlarını mahcup etmeyeceğine inandığını belirten Sarıgül, sözlerini şöyle sürdürdü 
     ''Ben de hiçbir siyasi parti farkı gözetmeksizin, bütün Sivaslı hemşehrilerimle kucaklaşmak istiyorum, onlara görüş ve düşüncelerimi anlatmak istiyorum. Hak doğrunun yanındadır. Allah bizi hiçbir zaman doğru yapacağımız işlerden ayırmasın. Ulusumuzun ortak değerlerini öne çıkarmak Sivas'tan başlayacak. Gücünü halktan, haktan alan mutlaka kazanacak ve aydınlığa çıkan yolda yarın biz adımlarımızı sıklaştıracağız.'' 
     
     ADAYLIĞINI AÇIKLAYACAK MI 
     Daha sonra basın mensuplarının sorularını cevaplandıran Sarıgül, yarın ki mitingde CHP başkanlığına adaylığınızı açıklayacak mısınız şeklindeki soruyu, ''Benim aday olmam önemli değil, önemli olan hiçbir siyasi parti farkı gözetmeden ulusal birlikten yana olan bütün vatandaşların takdirini kazanmak. Çünkü güç yurttaşlarımızın gücüdür. Bizim şu andaki düşüncemiz Şişli'de aldığımız bir başarı var, bu başarı Türkiye'nin her tarafında nasıl yakalanır. Ben en azından yurttaşlık görevimi yerine getirmenin bilinci içinde koşuyorum. Daha çok gideceğimiz yerler var'' diye cevapladı. 
     
</TEXT>
</DOC>
