<DOC>
<DOCNO> 277587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/dunya/dun01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara - Brüksel hattında acil gece diplomasisi 
</HEADLINE>
<TEXT>


UTKU ÇAKIRÖZER Ankara 


AB Komisyonu'nun bugün açıklayacağı İlerleme Raporu'yla Türkiye'yle tam üyelik müzakerelerinin açılması yönünde tavsiyede bulunması kesinleşirken, Türkiye karşıtlarını tatmin etmek için "tam üyelik garantisi olmayan müzakere" önerileceği bilgisi, Ankara ile Brüksel arasında tansiyonu artırdı. 
Raporun "tavsiye" bölümüne ilişkin taslak dün Ankara'ya ulaştı. Dışişleri Bakanı Abdullah Gül, programlarını iptal ederek Bakanlık'ta kurmaylarıyla metni değerlendirdi. Türkiye'nin siyasi kriterleri tamamlama yönünde attığı adımların yeterli bulunarak, müzakerelere başlanması için AB Konseyi'ne tavsiyede bulunan taslakta, uzun bir süreç olacağı vurgulanan müzakerelerin "açık uçlu" olduğunun vurgulanması, Ankara'da "müzakereler sonunda Türkiye'nin AB üyesi yapılmasının garanti olmadığı" şeklinde algılandı. 
Taslaktaki, Türkiye'nin demokratikleşme ve insan hakları alanında kalıcı ihlallerde bulunması durumunda müzakerelerin askıya alınabileceği ifadesi de rahatsızlık yarattı. 

Gül'ün baskı istemi 
Gül, taslağı inceledikten sonra AB Komiseri Günter Verheugen ile Türkiye'ye destek veren Almanya, İngiltere, Hollanda ve İspanya dışişleri bakanlarıyla görüşerek, bu 2 koşulun kaldırılması ya da ifadelerin "Türkiye'ye özel şart olarak algılanmayacak biçimde değiştirilmesi" talebinde bulundu. Askıya alma koşulunun diğer aday ülke olan Hırvatistan'ın yeni raporuna da konulduğu yanıtını alan Ankara'nın, bu konudaki itirazı yumuşattı. Ancak Gül, müzakerelerin tam üyelikle sonuçlanmayacağı anlamına gelen "açık uçlu süreç" ifadesinin değiştirilmesi için yabancı meslektaşlarından Komisyon üzerinde baskı kurmalarını istedi. İki koşulun raporda yer almaması için büyük çaba harcayan Ankara'nın, metin değişmese bile rapora "olumlu" tepki vermeye hazırlandığı öğrenildi. 


</TEXT>
</DOC>
