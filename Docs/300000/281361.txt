<DOC>
<DOCNO> 281361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas16.html </URL>
<DATE> 2004/10/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kitap kurdu Türk çocuklar... 9 yaşındaki Melik bu yaz 237 kitap okudu 
</HEADLINE>
<TEXT>

     ABD'nin Pennsylvania eyaletinde İngilizce'yi geçen yıl öğrenen 9 yaşındaki bir Türk çocuğu, yaz tatilinde tam 237 kitap okuyarak rekor kırdı. 
     İstanbul'dan geçen yıl ABD'nin Pittsbourgh kentine gelen Sancak ve Fatma Yüksel ailesinin çocukları 9 yaşındaki Melik, 8 yaşındaki Selcen ve 6 yaşındaki Yağmur, yaz tatilinde toplam 516 kitap okuyarak Amerikalı eğitimcileri şaşkına çevirdiler. 
     Yaz tatilinde 237 kitap okuyarak rekor kıran Melik'in yanı sıra Selcen'in 189, en küçük Yağmur'un da 90 kitap okuduğu belirtildi. 
     Yerel gazetelerin geniş yer verdiği Yüksel ailesinin çocuklarının kitaplarını kütüphaneye bavulla taşıdıkları belirtilirken, eyaletin okuma ödülünü kazanan ilkokul 4. sınıf öğrencisi Melik'e ödül olarak bir sepet dolusu kitap hediye edildi. 
     Çocuklarıyla gurur duyduklarını ve çok çalışmalarının ödülünü aldıklarını söyleyen Yüksel çifti, ''Kütüphaneye bavulla giderken utanırdık, ama şimdi utanmıyoruz. Artık kütüphaneciler bizi tanıyor'' diye konuştu. 
     Yüksel çifti, çocuklarının eskiden kelimelerin İngilizce söylenişini ve anlamını sorduklarını, ancak artık kendilerinin çocuklarına İngilizce kelimeleri sorup öğrendiklerini belirttiler. 
     Yerel gazeteler, babası Pittsburgh Üniversitesi Tıp Merkezi'nde ziyaretçi öğretim üyesi olan Melik ise başarısını fazla önemsemeyen ve ''Okuyorum işte... Bu çok da büyük bir iş değil'' sözlerine yer verdiler. 
     
</TEXT>
</DOC>
