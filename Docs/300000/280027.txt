<DOC>
<DOCNO> 280027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko09.html </URL>
<DATE> 2004/10/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Enflasyon beklentileri azalış yönünde... 
</HEADLINE>
<TEXT>

     Merkez Bankası, gelecek üç aylık dönemdeki TEFE enflasyonu azalış beklentilerinin, mevsimsellikten arındırıldığında, azalış yönündeki seyrini güçlenerek sürdürdüğünü bildirdi. 
     Merkez Bankası, sanayi sektöründe faaliyet gösteren 420 özel firma yöneticisinin katıldığı, Eylül ayı İktisadi Yönelim Anketi'nin sonuçlarını açıkladı. 
     Açıklamada, Ağustos ayına kıyasla yıl sonu TEFE enflasyonu beklentilerinin, 0.7 puan gerileyerek yüzde 11.9, gelecek 12 aylık dönemdeki TEFE enflasyonu beklentilerinin ise 1 puan gerileyerek yüzde 11 olarak belirtildiğinin görüldüğü ifade edildi. 
     Açıklamaya göre, iç talebe ilişkin sorulara, mevsimsel etkiler arındırıldıktan sonra bakıldığında, iç piyasadan alınan yeni sipariş miktarının son üç ay eğilimi gerilerken, iç pazara satılmış olan mal hacmi son üç ay eğilimi geçen aya kıyasla bir miktar yükseldi. 
     Son üç aydır yatay bir seyir izleyen iç piyasadan alınan yeni sipariş miktarının gelecek üç ay artış beklentileri ise Eylül ayında güçlenerek geçen yılın aynı dönemindeki seviyesinin üstünde bulunmaya devam etti. 
     Dış talebe ilişkin olarak ihracat piyasasından alınan yeni sipariş miktarına mevsimsel etkiler gözönüne alınarak bakıldığında, hem son üç ay eğilimi hem de gelecek üç ay beklentileri, geçen aya kıyasla bir miktar yükseldi. 
     Diğer taraftan gelecek on iki aydaki yatırım harcaması beklentileri, dört aydan sonra yeniden ''daha fazla'' diyenlerin lehine döndü. 

     
</TEXT>
</DOC>
