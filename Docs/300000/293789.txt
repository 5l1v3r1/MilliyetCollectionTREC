<DOC>
<DOCNO> 293789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko24.html </URL>
<DATE> 2004/12/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Katılım Öncesi Programdan... Dalgalı kur rejimi devam edecek... 
</HEADLINE>
<TEXT>

     Katılım Öncesi Mali İzleme Süreci kapsamında, Türkiye'nin 2005-2007 dönemine ilişkin tahmin ve öngörülerini de içeren, dün AB Komisyonu'na sunulan 2004 yılı Katılım Öncesi Ekonomik Program KEP , açıklandı. 
     KEP, Devlet Planlama Teşkilatı DPT Müsteşarlığı koordinasyonunda, ilgili bakanlıklar, Hazine, Dış Ticaret, Gümrük müsteşarlıkları, Merkez Bankası, SPK, DİE, Özelleştirme İdaresi, Rekabet Kurumu, BDDK, EPDK, YÖK, Telekomünikasyon Kurumu başkanlıkları, TMSF, AB Genel Sekreterliği'nin katkılarıyla hazırlandı. 
     2004 yılı KEP, uygulanmakta olan ekonomi politikalarını ve yapısal dönüşüm sürecini, Kopenhag ekonomik kriterleri bağlamında ve AB'ye üyelik hedefi perspektifinde sunuyor. 
     Programda önerilen ekonomi politikaları, sürdürülebilir yüksek büyüme performansına ulaşılmasını, enflasyon oranının tek haneli seviyelere kalıcı şekilde düşürülmesini, kamu açıklarının ve kamu borç stokunun GSYİH oranlarının AB ortalamalarına yaklaştırılmasını, Türkiye'deki bölgeler arası kalkınma farklılıklarının AB seviyelerine getirilmesini ve böylece Türkiye'de kişi başına milli gelirin AB ortalamalarına yakınlaştırılmasını hedefliyor. 
     Kopenhag ekonomik kriterleri ve Maastricht kriterleri çerçevesinde belirlenen bu hedefler, Türkiye'nin AB'ye üyelik sürecinde ekonomi politikalarının belirlenmesinde temel perspektifi oluşturuyor. 
     KEP'e göre, para politikası, öncelikle enflasyonun hedeflenen seviyelere düşürülmesini, orta vadede ise fiyat istikrarının sağlanmasını ve korunmasını hedefliyor. Döviz kurlarının piyasada oluşan arz ve talebe göre belirlendiği dalgalı döviz kuru rejimine devam edilecek. 
     Gelir politikasının önceliği, kısa dönemde uygulanan makroekonomik programda hedeflenen dezenflasyon politikalarıyla uyumlu olacak. Orta vadede ise gelirler politikası, fiyat istikrarı, verimlilik ve karlılık kriterleri dikkate alınarak belirlenecek. 
     
     ENFLASYON TEK HANEYE DÜŞÜRÜLECEK 

     2005-2007 dönemini kapsayan programda öngörülen ekonomik politikaların uygulanmasıyla, yıllık ortalama GSYİH artış oranı yüzde 5 civarında olması, enflasyonun tek haneli rakamlara düşmesi bekleniyor. 
     Yapısal reformların, AB yakınsama sürecinin başarılı bir şekilde devamı açısından önem taşıdığı vurgulanan KEP'de kamu sektöründe, verimliliğin, hukukun üstünlüğünün, insan haklarına saygının, şeffaflığın ve katılımcılığın geliştirilmesini amaçlayan yeniden yapılanma hedeflendiğine dikkat çekildi. 
     KEP'e göre, kamu hizmetleri, yerelleşme kapsamında yerel idareler tarafından sağlanacak ve böylece ekonomide etkinlik ve verimlilik sağlanacak. Kamu sektörünün üretim içindeki rolü azaltılırken, düzenleyici ve denetleyici rolü geliştirilecek. 
     Bankacılık sektöründeki yapısal reform devam edecek, düzenleyici kuruluşların rolü güçlendirilecek, yatırımlar için uygun ortam hazırlanarak özel sektörün ekonomideki ağırlığı artırılacak, tarım sektörünün rekabet gücü artırılacak. 
     2004 yılı KEP, 4 bölümden oluşuyor. İlk bölümde Türkiye ekonomisinde son yıllarda yaşanan ekonomik gelişmeler özetleniyor. İkinci bölümde, program döneminin temel makroekonomik hedefleri ve bu hedeflere ulaşmak için uygulanması öngörülen ekonomi politikaları ortaya konuyor, sunulan baz senaryo çerçevesinde başlıca makroekonomik öngörü ve tahminler veriliyor. Bu bölümde, baz senaryonun gerçekleşmesinde karşılaşılabilecek risklerin temel makroekonomik göstergelere olası etkilerine de yer veriliyor. 
     Üçüncü bölümde, sürdürülebilir mali yapının oluşturulması amacı doğrultusunda öngörülen politikalar ile program dönemi bütçe ve borç yönetimi ile ilgili hedef ve tahminler yer alıyor. 
     Son bölümde ise sürdürülebilir bir büyüme ortamının oluşturulması, ekonominin rekabet gücünün artırılması ve serbest piyasa ekonomisinin güçlendirilmesi doğrultusunda gerçekleştirilmesi öngörülen yapısal reformlar ayrıntılı bir şekilde anlatılıyor. 
     
     İSTİHDAM YILDA 2.5 ARTACAK 

     Türkiye'nin AB Komisyonu'na sunduğu 2004 yılı Katılım Öncesi Ekonomik Program'a KEP göre, 2005-2007 döneminde istihdam yılda ortalama yüzde 2.5 artacak. 
     2003 yılında 5.8 olan, bu yıl yüzde 9.8 olması beklenen GSYİH büyüme oranının, 2005'te yüzde 4.8, 2006 ve 2007'de yüzde 5.1 olması öngörülüyor. 
     Program döneminde, özel kesimin tüketim harcamalarının büyümeye etkisi düşecek. Tarım kesiminin katma değerinde gelecek yıl yüzde 1.7 düşme, 2006 yılında yüzde 2.4, 2007'de yüzde 2 artış bekleniyor. Sanayi sektörünün katma değerinde gelecek 3 yılda yüzde 6.5-5.8, inşaat sektöründe yüzde 4.2-5.1, hizmetler sektöründe yüzde 5.2-5.3 artış planlanıyor. 
     KEP'e göre, Türkiye'nin ithalatı, 2006 yılında ilk kez 100 milyar doların üzerine çıkacak ve 107 milyar dolar düzeyinde gerçekleşecek. 
     Cari işlemler hesabı, 2005'te 11.1 milyar dolar, 2006'da 10.8 milyar dolar, 2007'de 10.5 milyar dolar açık verecek. 
     Bu yıl 2 milyar dolar olması beklenen doğrudan yabancı yatırım miktarı, 2007'de 3.9 milyar dolara çıkacak. Bu yıl 154.8 milyar dolar düzeyinde öngörülen dış borç toplamı, 2007'de 173 milyar dolara yükselirken, bu yıl 68.5 milyar dolar olan kamu dış borç stoku da 2007'de 66 milyar dolara inecek. Bu yıl yüzde 78.4 olan kamunun toplam borç stokunun GSYİH'ye oranının, 2007'de yüzde 68.3'e gerilemesi de öngörülüyor. 
     
     YAPILANDIRMA PROGRAMI 

     Katılım Öncesi Ekonomik Program'da KEP , Bankacılık Sektörünü Yeniden Yapılandırma Programı'nın maliyetinin 47 milyar dolara ulaştığı bildirdi. 
     Bugün açıklanan KEP'de, 2000 yılından beri sürdürülmekte olan yapısal reformlar ile Türkiye ekonomisinde sürdürülebilir bir büyüme ortamının tesis edilmesi, piyasa kurallarına dayalı ve rekabet gücü yüksek bir ekonomik yapı oluşturulması yönünde önemli bir mesafe alındığı kaydedildi. 
     Programda, 2004 KEP döneminde uygulanacak yapısal reformlarla bu ekonomik yapının daha da geliştirilmesinin temel hedef olduğu belirtilerek, bu kapsamda, piyasa mekanizmasının güçlendirilmesi ve ekonomide özel sektörün rolünün daha da arttırılmasının hedeflendiği kaydedildi. 
     Reel sektörün kaynak ihtiyacını etkin bir şekilde karşılayacak bir mali sektörün geliştirilmesi ve işgücü arzının niteliklerinin yükseltilmesi yönünde çalışmaların sürdürdürüldüğü ve bunların yanı sıra kamu hizmetlerinin daha etkin yapılması, kaynak israfının önlenmesi ve kamunun bazı alanlarda üretimden çekilerek, piyasadaki düzenleyici ve denetleyici rolünü güçlendirmesi amacıyla idari alanda reformlara devam edildiği belirtildi. Tarım sektöründe verimliliği ve rekabet gücünü arttırmaya ve etkin kaynak kullanımını sağlamaya yönelik yapısal reformların sürdürüldüğü ifade edilen programda, kamu finansmanında sağlanacak iyileşme çerçevesinde eğitim, sağlık, ar-ge ve sosyal nitelikli harcamaların payının arttırılarak, toplumun yaşam kalitesinin yükseltilmesi, beşeri sermayenin niteliklerinin geliştirilmesi, gelir dağılımının iyileştirilmesi, yoksullukla mücadele ve bölgesel gelişmişlik farkının azaltılması öngörüldü. 
     
     MALİ SEKTÖR 

     Programda, bankacılık sektöründe, Bankacılık Sektörü Yeniden Yapılandırma Programı'nın uygulamaya konulduğu hatırlatılarak, Bankacılık Sektörünü Yeniden Yapılandırma Programı'nın maliyetinin 44 milyar doları bulduğu, bankalara yapılan sermaye desteğiyle beraber bu maliyetin 47 milyar dolara ulaştığı belirtildi. 
     Bankacılık sektöründe uygulamaya konulan program sonrası, gerek TMSF bünyesinde, gerekse özel sektörün kendi içinde yaşanan konsolidasyonun 2004 yılında da devam ettiği kaydedildi. 
     2002 yılında 54 olan banka sayısının, 2004 Haziran ayı itibariyle 49'a gerilediği, 2002 yılı sonunda 130.1 milyar dolar olan sektörün aktif toplamının, 2004 yılı Haziran ayı itibariyle 184.9 milyar dolara yükseldiği bildirildi. 
     Bankacılık sektörünün, 2003 yılında özellikle nominal faiz oranlarındaki gerilemenin etkisiyle 4 milyar dolar ve 2004 yılının ilk 6 ayında da 1.6 milyar dolar kar elde ettiği kaydedildi. 
     Sermaye yeterliliği oranında da önemli bir iyileşme sağlanırken, bu oran 2001 yılındaki yüzde 20.8 düzeyinden, 2004 yılı Haziran ayında yüzde 25.4 seviyesine yükseldi. Aynı şekilde, 2002 yılı itibarıyla yüzde 17 ile tarihi düşük seviyede bulunan mevduat bankaları kredilerinin aktifler içindeki payı, 2004 yılı Ağustos ayı itibariyle yüzde 28 seviyesine ulaştı. 
     Ekonomik aktivitedeki canlanma ve İstanbul Yaklaşımı'nın sonuçlarının alınmaya başlamasıyla birlikte, takipteki alacakların brüt kredilere oranı ise 2001 yılında yüzde 29.3 seviyeden 2004 yılı Haziran ayında yüzde 6.3'e geriledi. 
     Yüksek reel faizler nedeniyle önemli bir bölümünü kamu borçlanma kağıtlarının oluşturduğu Menkul Değerler Cüzdanı'nın MDC toplam aktifler içindeki payı son dönemde artarken, 2000 ve 2001 yılı krizlerinin ardından artmaya başladı ve 2004 yılı Haziran ayı itibariyle yüzde 42 seviyesine ulaştı. 
     
     KAMU BANKALARI 

     Kamu bankalarında da 2000 yılı Aralık ayı itibariyle, 2 bin 494 olan şube sayısı 2004 yılı Haziran ayı itibariyle bin 662'ye, personel sayısı da aynı dönemler itibariyle, 61 bin 601'den, 29 bin 977'ye geriledi. Kamu bankaları, 2003 yıl sonu itibariyle, 1.1 milyar dolar ve 2004 yılı Haziran ayı itibariyle de 0.6 milyar dolar kar elde etti. 
     
     TMSF BÜNYESİNDEKİ BANKALAR 

     Programda, İmar Bankası'nın yönetim ve denetiminin TMSF'ye intikal ettiği hatırlatılarak, İmar Bankası'nda yapılan incelemeler sonucunda, gerçek mevduat tutarının resmi mevduat rakamlarından 10 kat daha büyük olduğunun tespit edildiği ifade edildi. Söz konusu bankanın eski ortaklarının Adabank'taki temettü hariç ortaklık haklarının TMSF'ye geçtiği kaydedildi. 
     TMSF bünyesindeki bankaların çözümlenmesi sürecinde gerek kamu gerekse özel sektörün önemli maliyetler yüklendiği belirtilerek, İmar Bankası'nın da maliyeti ilave edildiğinde, TMSF'ye devredilen bankalara aktarılan kaynak miktarının 27.8 milyar dolara ulaştığı bildirildi. 
     Söz konusu maliyeti azaltmak amacıyla, Aralık 2003 tarihinde 5020 sayılı kanunla, faaliyet izni kaldırılan bankalar ile yönetim ve denetimi TMSF'ye devredilen bankalardan kaynaklanan alacakların tahsilinin hızlandırılması amacıyla çeşitli düzenlemeler getirildiği, düzenlemelerin bir yansıması olarak, TMSF'nin tahsilatlarında artış yaşandığı kaydedildi. 
     Bankaların devir tarihleri ile 2004 yılı Temmuz ayı arasındaki dönemde TMSF tarafından takipteki alacaklardan, geri ödeme planına bağlanan alacaklardan ve banka iştirak ve gayrimenkul satışlarından 2004 yılına endekslenmiş değerlerle toplam 2.2 milyar dolar tahsilat gerçekleştirildi. TMSF'ye devredilen bankaların aktiflerinin çözümlenmesinden ise 6.2 milyar dolar gelir elde edilmesi bekleniyor. 
     İstanbul Yaklaşımı'nda da önemli ilerlemeler kaydedildiği belirtilen programda, 2004 eylül ayı itibariyle İstanbul Yaklaşımı kapsamına alınan 327 firmanın, 295'i ile anlaşma sağlanırken, 5.7 milyar dolarlık borç yeniden yapılandırılarak bu firmaların ekonomik faaliyetlerine devam etmeleri sağlandı. 
     
     ÖZELLEŞTİRME 

     Programda özelleştirme uygulamaları hakkında bilgi verilirken, 19 tanesi özelleştirme kapsamında olmak üzere, toplam 39 adet KİT bulunduğu belirtildi. 
     Devletin, Eylül 2004 tarihi itibariyle hayvan yemi, süt ürünleri, hava alanı yer hizmetleri, petrol dağıtımı, alkollü içkiler ve çimento sanayii gibi alanlardan çekildiği, tekstil, turizm ve et balık ürünleri ile deniz taşımacılığı, orman ürünleri, kağıt ve selüloz sanayi, gübre ve madencilik alanlarında ise piyasadaki belirleyici konumunu özel sektöre devrettiği ifade edildi. 
     Devletin kısmen çekildiği alanlar ise demir-çelik, doğal gaz dağıtımı ve liman-marina işletmeciliği sektörleri olarak sıralanırken, kamu bankalarının özelleştirilmesi çalışmalarının başlatıldığı ve mali sektörde kamunun etkisinin azaltılması yönünde önemli adımlar atıldığı ifade edildi. 
     Programda, bu çerçevede 2004 temmuz ayında kamu bankalarının özelleştirilmesine ilişkin Kamu Bankaları Yeniden Yapılanma ve Özelleştirme Stratejisi'nin açıklandığı ve bu strateji doğrultusunda Ziraat Bankası ve Halkbank'ın halka arz yöntemiyle özelleştirilmesinin planlandığı belirtildi. 
     Programda 1985-2004 döneminde özelleştirme gelirleri ve kullanımlarına ilişkin bilgi verilirken, 8.9 milyar dolar özelleştirme geliri, 3.9 milyar dolar temettü ve diğer gelirler olmak üzere toplam 12.8 milyar dolar gelir elde edildiği ve 12 milyar dolarının kullanıldığı kaydedildi. 
     Rekabetin Korunması Hakkında Kanun uygulamasında etkinliği arttırmak için değişiklikler yapıldığı belirtilen programda, yatırım ortamının iyileştirilmesi içinde çeşitli yasal düzenlemeler yapıldığı ifade edildi. 
     
     İSTİHDAM 1.7 MİLYON ARTACAK 

     Katılım Öncesi Ekonomik Program'da KEP , öngörülen büyüme ve yatırım artışlarına bağlı olarak, 2004-2007 döneminde, istihdamın 1.7 milyon kişi artması bekleniyor. 
     KEP'de, işsizlik oranı, 2005'te yüzde 9.8, 2006 yılında yüzde 9.6, 2007 yılında da yüzde 9.3 olarak tahmin edildi. 
     Çalışanların reel gelirlerinde önemli bir artışın öngörülmemesi ve tüketimi sınırlayıcı faktörler nedeniyle, 2005-2007 döneminde, tüketimin büyümeye katkısının azalmasının beklendiği belirtildi. 
     Toplam yatırımların artacağı öngörüsüyle, 2005 yılında, GSYİH'nin yüzde 24.8'i, 2006 yılında yüzde 24.7'si, 2007 yılında da yüzde 25'i oranında toplam yatırım tahmin edildi. 
     KEP'de, 2005-2007 döneminde, tarımın GSYİH içindeki payının azalmaya devam edeceği ve tarımın katma değerinin, bu dönemde yıllık ortalama yüzde 1 civarında büyüyerek, GSYİH içindeki payının 2007 yılında yüzde 10.3 seviyesine gerilemesi bekleniyor. 
     2005 yılında ortalama petrol fiyatının 40 dolar olarak öngörüldüğü KEP'de, 2006 ve 2007 yıllarında, petrol fiyatlarının gerilemesinin beklendiği bildirildi. 
     Programda, kamu gelirleri politikasında, gelir idaresinin yeniden yapılandırılması, vergi sisteminin daha etkin hale getirilmesi hedefleniyor. Halen yüzde 33 olan kurumlar vergisi oranı, 2005-2007 döneminde yüzde 30 olarak öngörülüyor. 
     
     ÖZELLEŞTİRME HEDEFİ 6 MİLYAR DOLAR 

     2004-2007 döneminde 6 milyar dolar özelleştirme geliri hedefleniyor. 
     Genel devlet toplam gelirlerinin, 2007 yılında GSYİH'nin yüzde 43.7'si oranında gerçekleşmesi, halen GSYİH'nin yüzde 49.7'si olan genel devlet harcamalarının, 2007 yılında yüzde 44.2'ye gerilemesi öngörülüyor. Halen GSYİH'nin yüzde 35.6'sı düzeyinde olan faiz dışı harcamaların, 2007 yılında yüzde 36.7'ye çıkması bekleniyor. GSYİH'nin yüzde 10.1'i düzeyinde olan genel devlet borçlanma gereğinin, 2007 yılında yüzde 0.5'e gerilemesi bekleniyor. GSYİH'nin yüzde 7.8'i düzeyinde bulunan genel devlet faiz dışı fazlasının, 2007 yılında yüzde 7'ye ineceği tahmin ediliyor. 
     Genel devlet brüt borç stokunun, GSYİH'ye oranının 2007 yılında yüzde 68.3 gerilemesi bekleniyor. 
     2004-2007 döneminde, mali disiplini sağlama ve korumaya yönelik, başta sürdürülebilir borç yükü hedefine uygun faiz dışı fazla verilmesi olmak üzere, sıkı maliye politikalarının uygulanmaya devam edeceği kaydedildi. 
     Vergi gelirlerinin arttırılması amacıyla, vergi tabanının genişletilmesi ve kayıt dışı ekonominin azaltılması çalışmalarına devam edileceğinin belirtildiği KEP'de, kamu harcamalarının, kamu harcama reformu kapsamında , tasarruf ve etkinlik önceliklerine göre belirleneceği ifade ediliyor. 
     
     PARA VE KUR POLİTİKASI... 

     Merkez Bankası'nın temel görevinin, fiyat istikrarının sağlanması olduğunun belirtildiği KEP'de, bu çerçevede, para politikası, kısa dönemde enflasyonu hedeflenen seviyelere çekme, orta vadede ise fiyat istikrarını sağlamaya ve korumaya yönelik olarak sürdürülmesi olarak tanımlandı. 
     KEP'de, enflasyonun, AB ortalamasına yaklaşmasının hedeflendiği belirtilirken, bu çerçevede, Merkez Bankası'nın, açık enflasyon hedeflemesi politikasına geçeceği kaydedildi. 
     Önümüzdeki dönemde de dalgalı kur rejiminin uygulanmasına devam edileceğinin vurgulandığı KEP'de, döviz kurunun, piyasada arz ve talebe göre belirleneceği,ancak Merkez Bankası'nın döviz kurunun uzun dönemli seviyesini etkilemeden, sadece aşırı dalgalanmalara yönelik müdahalede bulunabileceği ifade edildi. 
     
</TEXT>
</DOC>
