<DOC>
<DOCNO> 293476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo07.html </URL>
<DATE> 2004/11/30/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Fenerbahçe'de kale arkaları da kombine oluyor... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Şükrü Saracoğlu Stadı kale arkalarının kombine biletleriyle ilgili 2 yöneticiye yetki verildiğini bildirdi. 
     Fenerbahçe Kulübü Yönetim Kurulu, haftalık olağan toplantısını Fenerbahçe Burnu'ndaki kulüp binasında gerçekleştirdi. 
     Yaklaşık 4 saat süren toplantının ardından açıklama yapan Nihat Özdemir, toplantıda Beşiktaş-Çaykur Rizespor maçında yaşanan talihsiz olayın neticelerini ve Diyarbakırspor maçında tribünlerin dolmamasının sebeplerini görüştüklerini söyledi. 
     Özdemir, Diyarbakırspor maçında yer yer boşluklar bulunan kale arkası tribünleriyle ilgili kombine kart uygulamasını konuştuklarını ifade ederek, ''Kale arkaları kombine biletleriyle ilgili olarak 2 yöneticimize yetki verdik. Kendileri önümüzdeki günlerde taraftar temsilcileriyle görüş alışverişinde bulunacaklar. Daha sonra kale arkası kombine biletlerini satıp satmayacağımız konusunda bir karara varacağız'' diye konuştu. 
     Taraftarları Fenerbahçe Şükrü Saracoğlu Stadı'nda yapacakları maçlarda takıma destek vermeye davet eden Özdemir, şunları kaydetti 
     ''Birinci Süper Lig'de 5 puan farkla lider durumdayız. Bu hafta sonunda oynayacağımız Ankaragücü maçı ile birlikte ilk devre sonuna kadar tüm lig maçlarımızı ve Avrupa Şampiyonlar Ligi'nde de Manchester United ile oynayacağımız karşılaşmayı kazanmak istiyoruz. Bu nedenle, bu maçlarda taraftarlarımızdan stadımızı doldurarak, bize destek vermelerini bekliyoruz.'' Bu arada, Fenerbahçe Kulübü, resmi internet sitesinde, bugün 36 yaşına giren Hollandalı yıldız Pierre Van Hooijdonk'un doğum gününü kutladı. 
     
</TEXT>
</DOC>
