<DOC>
<DOCNO> 266028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo03.html </URL>
<DATE> 2004/08/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Elvan, bu akşam yapılacak 1500 metre yarışına katılıyor 
</HEADLINE>
<TEXT>

     5 bin metrede yaşadığı büyük şokun ardından Elvan Abeylegesse, bu akşam yapılacak 1500 metre elemelerine önce katılmama kararı verdi ancak saat 15 50'de kararını değiştirip 'yarışacağım' dedi. 
     Olimpiyatlarda altın umudumuz Elvan Abeylegesse, 12. olup hayal kırıklığı yarattığı yarış sonrası dün gece sabaha kadar uyuyamadı ve yemek yemedi. 
     Elvan, olimpiyatlara hazırlanırken aylar önce 1500 metrede de koşacağını ve altın beklediğini açıklamıştı. Ancak dün gece yaşanan şokun ardından bu akşam yapılacak 1500 metre elemelerine katılmak konusunda kararsız kaldı. 
     Sabah saatlerinde odasına giden antrenörü ile Atletizm Federasyonu Başkanı Mehmet Yurdadön, Elvan'ın moralini düzeltmek için çaba gösterdi. 1500 metredeki altın umudumuz Süreyya Ayhan'ın doping kontrolu sonrası olimpiyat dışında kalması ile bu kez gözler Elvan'a çevrilmişti. Ancak Elvan'ın morali bozuk olduğu için yeni bir yarışa girmeye sıcak bakmadı. 
     Yorgunluk ve uykusuzluk nedeniyle adalelerinde gerilme olan Elvan'a sabah saatlerinde masaj yapıldı. 
     Elvan, yarış sonrası yaptığı açıklamada, ''Ben de Olimpiyat Şampiyonu olmak isterdim ama gidemedim'' demişti. Öğlene doğru kararını veren Elvan 1500 metre elemelerine katılmayıp İstanbul'a dönmeyi tercih etti. 
     Ancak federasyon yetkilileri, 'bu bir milli görev, önemli olan şampiyonluk değil burada yarışmandır' diyerek ikna etmeye çalıştılar. 
     Ve Elvan saat 15 50'de yarışlara katılma kararı aldı. 
     
     YARIŞACAĞI KESİNLEŞTİ.. 

     28. Yaz Olimpiyat Oyunları'nda, atletizmde 1500 metre elemelerine katılmayacağını açıklayan Elvan Abeylegesse'nin, 1500 metre elemelerinde yarışacağı kesinleşti. 
     Türkiye Milli Olimpiyat Komitesi Genel Sekreteri Neşe Gündoğan'ın, Elvan Abeylegesse'nin 1500 metre elemelerine katılımıyla ilgili konfirme belgesini organizasyon komitesine acil olarak ilettiği ve milli sporcunun bu yarışta yer alacağı kaydedildi. 
     ENKA Holding Yönetim Kurulu Başkanı Sinan Tara, 5 bin metre yarışında 12. olarak dereceye giremeyen, bu nedenle dün akşamdan beri uyumayan ve yemek yemeyen Elvan Abeylegesse ile yaptığı görüşme sonrasında durumun bir kez daha değerlendirildiğini ve Abeylegesse'nin yeniden yarışma kararı aldığını bildirdi. 
     Öğle saatlerinde genç atletin yarışmayacağına dair yazılan yazıdan sonra bu görüşmeyle birlikte organizasyon komitesine yeni bir yazı gönderilerek, milli atletin TSİ 20.30'da başlayacak bayanlar 1500 metre elemelerinde yarışacağı ifade edildi. 
     
     ELVAN'A SİNAN TARA MOTİVESİ 

     Sporcunun kulübü olan ENKA'nın Yönetim Kurulu Başkanı Sinan Tara, Gençlik ve Spor Genel Müdürü Mehmet Atalay, Atletizm Federasyonu Başkanı Mehmet Yurdadön ve Abeylegesse'nin antrenörü Ertan Hatipoğlu, bugün son kez milli atletle bir görüşma yaptılar. 
     Bu toplantıdan sonra konuşan Sinan Tara, kendisinden yalnızca Türkiye'yi temsil etmesini beklediklerini, önemli olanının derece veya madalya almak değil, oyunlarda 1500 metrede yer alması olduğu konusunda telkin bulunduklarını bildirdi. 
     Elvan Abeylegesse'nin, konuşma sonrasında kendisinin yarışma kararını antrenörü Ertan Hatipoğlu'na bıraktığı, Hatipoğlu'nın da bu kararı onaylarak, milli atletin 1500 metre elemelerine katılmasını uygun gördüğü kaydedildi. 
     
     FEDERASYON BAŞKANI 'KATILMAYACAK' DEMİŞTİ 

     Atletizm Federasyonu Başkanı Mehmet Yurdadön, konuyla ilgili yaptığı açıklamada, genç atletin bu geceyi uykusuz ve aç geçirdiğine dikkati çekerek, ''Elvan'ın bu performansıyla başarılı olması zor. Morali çok bozuk. O nedenle de yarışamayacak'' dedi. 
     Yurdadön, sözlerini şöyle sürdürdü 
     ''Elvan, dün talihsiz bir gece yaşadı ve 5 bin metre finalinde aldığı başarısız sonuç nedeniyle geceyi uykusuz geçirdi. Şu ana kadar da hiç yemek yemedi. Morali çok bozuk. Bu nedenle yaptığım görüşmede, 'bu moralle yarışamayacağını' bana söyledi. Elvan bizim çok değerli bir sporcumuz. En kısa zamanda bu moral bozukluğunu çözerek, 10 ay sonra sonra yapılacak Dünya Şampiyonası'nda yine bize madalya getirecektir.'' 

     
</TEXT>
</DOC>
