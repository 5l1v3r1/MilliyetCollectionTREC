<DOC>
<DOCNO> 299558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo23.html </URL>
<DATE> 2004/12/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İstanbulspor, Bursa'ya as oyuncularından yoksun gidiyor... 
</HEADLINE>
<TEXT>

     Türkiye Kupası ikinci kademisinde yarın deplasmanda İkinci Lig A Kategorisi takımlarından Bursaspor ile karşılaşacak İstanbulspor, Bursa'ya bazı as oyuncularından yoksun gidecek. 
     Sarı-siyahlı kulübün genel müdürü Ergün Yücel, kendilerine transfer teklifleri gelen kaleci Oğuz, Musa Büyük ve Faruk'u Bursa'ya götürmeyeceklerini, gözden çıkarılan Moses, Haim ve Deniz Uygar ile sakatlığı bulunan Ahmet Dursun'un da Bursa kafilesinde yer almayacağını söyledi. 
     Yücel, teknik direktör Erol Tok'un, ciddi transfer teklifleri alan bu oyunculara, takımdan ayrılmaları durumunda alternatiflerini görmek için kupa maçında görev vermeyeceğini söyledi. 
     İstanbulspor'un içinde bulunduğu şartlar itibariyle Türkiye Kupası'nın çok büyük önem taşımadığını, ancak sadece 4 maç kazanmaları durumunda da kupada final oynayacaklarının bilincinde olduklarını anlatan Yücel, ''Bu nedenle takımda banko oynayan bazı oyuncuları Bursa'ya götürmüyoruz. Ama bu kesinlikle kaybedeceğiz anlamına gelmesin, çünkü Trabzon'a da birçok eksikle gidip, puanla dönmeyi başarmıştık'' dedi. 
     Bu arada, sakatlığına teşhis konulamayan Ahmet Dursun'un Almanya'daki tetkiklerinin sürdüğü bildirildi. 
     İstanbulspor, öğleden sonra Bursa'ya gidecek. 
     
</TEXT>
</DOC>
