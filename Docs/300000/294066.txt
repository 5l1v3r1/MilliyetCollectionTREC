<DOC>
<DOCNO> 294066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun07.html </URL>
<DATE> 2004/12/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bağdat'ta patlama sesleri yükseliyor... 
</HEADLINE>
<TEXT>

     Bağdat'ın orta kesiminde, Irak geçici yönetiminin ve birçok yabancı temsilciliklerin bulunduğu Yeşil Bölge'de patlamalar olduğu bildirildi. 
     Associated Press ajansının haberine göre, patlamalardan ikisi Yeşil Bölge'de, diğerleri bu bölgenin dışında meydana geldi. 
     Bağdat'taki bu bölgede, geçen hafta düzenlenen havan topu saldırısında bir İngiliz güvenlik firmasının 4 elemanı ölmüş, en az 12 kişi de yaralanmıştı. 
     
     CEP TELEFONU FİRMASI HEDEFTE 

     Bağdat'ın orta kesiminde, Iraqna adlı bir cep telefonu firmasının dışında bomba yüklü bir aracın havaya uçtuğu bildirildi. 
     Görgü tanıklarının verdiği bilgiye göre, bu patlamayı, çok sayıda havan topu patlaması izledi. 
     Saldırıda ölen ya da yaralanan olup olmadığı konusunda bilgi verilmedi. 
     Irak'ın kuzeyindeki Musul kentinde ise Irak güvenlik güçleriyle direnişçiler arasında çıkan çatışmada 10 direnişçinin öldüğü bildirildi. 
     Bir Iraklı askeri yetkili, dün gece bir baskın sırasında çıkan çatışmada 2 direnişçinin yakalandığını, 2 Iraklı güvenlik gücünün yaralandığını belirtti. 
     
</TEXT>
</DOC>
