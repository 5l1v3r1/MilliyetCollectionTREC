<DOC>
<DOCNO> 279651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/altan.html </URL>
<DATE> 2004/10/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Zaman dışı"nda yüzen mermer yelkenli 
</HEADLINE>
<TEXT>


ÇİZMELİ hamaset edebiyatının gitgide şaka konusu olmaya başlaması paralelinde, organize suç örgütlerinin "kaçmalı - yakalanmalı" serüvenleriyle birlikte, Batman'daki zehirli gaz sızıntılarından, Van Gölü'nün de can çekişmeye başladığının ortaya çıkmasına kadar Türkiye'nin gerçek yüzünü ekranlara getiren genel bir saydamlaşmaya baktıkça, aklıma sık sık Bernard Shaw'un bir sözü geliyor. 
Aşırı dekolte giyinmiş sıskanın sıskası bir kadına söylediği söz 
- Açıldıkça daha az görünüyorsunuz... 

21. yüzyıl, yeniden yazadursun Türkiye'nin alın yazısını... 
Kendi ömür yolculuklarımızın yeryüzündeki bitiminde, meçhule giden gemilerin sessizce kalkışı limanlardan... 
Haluk Kurdoğlu, İsmet Ay, derken Müşerref Hekimoğlu... 
Müşerref'in 30 yaşları, İsmet'in de öyle, Haluk'un 23 - 25'i... 

İniyor kayık... 
Çıkıyor kayık... 
Ankara dönemlerinin geride kalmasından sonra, Müşerref'le de karşılaşmayalı kimbilir kaç yıl olmuştu. 
Laciverte çalan gözleri, konuşurken el jestleriyle yapıştırma olmayan bir ılımanlığın insanıydı... 
Severdi Ankara rüzgarlarını yazıya çevirmesini... 
Meçhule giden gemi limandan kalktığında, bir mendil bile sallayamasanız da biliyorsunuz ki, demir almaya hazırlanan bir başka gemi daha var oralarda... 

Pazar günü Avrasya maratonunun, bir kalburdan tek tek dökülen buğday taneleri gibi, Fındıklı'dan Dolmabahçe'ye doğru uzun aralıklarla geçip giden yorgun koşucuları... 
Birden Solmaz'ın gözüne çarptı koşuculardan birinin iki kolu da yoktu... 
Sonra Meclis - i Mebusan Caddesi'nden aşağı inip, rıhtıma doğru yürüdük eski Güzel Sanatlar Akademisi'nin, yeni Mimar Sinan Fakültesi'nin rıhtımları ve sıralanmış heykeller... 
Prof. Ferit Özşen'in, bebeğini kucağında tutarak oturmuş görkemli genç anne heykeli genç annenin yukarıdan aşağı, yahut aşağıdan yukarı doğru mermerde canlanan ayaklarıyla bacakları... 

Ve bir heykel daha, mermerden bir tekne Prof. Meriç Hızal'ın... 
Ferit Özşen çalışma tulumuyla geldi yanımıza, Meriç Hızal da günlük giysileriyle... Vaktiyle Şadi Çalık'ın atölyesinden yetişmişler... 
Mermer teknenin baş tarafında mermerden bir sayfa... Mermer sayfanın üstünde, kendilerini meçhule götürmeye kalkan gemiye inat, eski heykelcilerin adları... Yaşamlarını anıtlara dönüştürdükleri yerde, "zaman dışı" mermer bir yelkenlide adları... 

Aralarındaki dostların adlarına takıldı gözlerim Zühtü Müridoğlu, Şadi Çalık, İlhan Koman... 
Meriç Hızal ve Ferit Özşen'le, kıyıda çay içerek o dünyalardan konuştuk azıcık. Politikacı şişkinliğinin tam tersi, gerçek sanatçılarda rastlanan bir sadelikteydiler. 

Ferit Özşen, Fındıklı Parkı'nın, polenleri nedeniyle kesilen ve kesildikten sonra güçlü kökleriyle yeniden canlanmaya çalışınca bir kez daha kesilen, yüz yaşını aşkın kavak ağacının yerine, anıtsal bir kavak yapmayı düşündüğünü söyledi. 
Keşke Türkiye'nin alın yazısını 21. yüzyıl bir kez daha yazmak zorunda kalacağına, heykelciler yazsaydı... İnsanlığın ortak bahçelerinde bilim ve sanatla yazılan alın yazıları genç kuşakların... 

Bir gün önce de, uzun bir süreden sonra Komet'le buluşmuştuk o da 62'sine gelmiş... 
Paris'te Seine'in sol kıyısında birlikte yürüdüğümüz bir gün, kendisine sormuştum 
- Kaç yaşındasın Komet 
- 32... 
- 47'ye gelince ne yapacaksın 
- Ben o kadar yaşamam ki... 

Şu ressamlar da hiç mi hiç benzemezler birbirlerine kadehlerde bıraktıkları parmak izlerindeki eşitlik hariç... 
Yan yana dizsek Şevket Dağ'ı, İbrahim Çallı'yı, Edip Hakkı'yı, Nuri İyem'i, Elif Naci'yi, Bedri Rahmi'yi, Selim Turan'ı, Ömer Uluc'u... 
Şevket Dağ'la uzaktan, ama ötekilerle ne kadar yakın dostluklarımız olmuştu... 
Ve dördüncü boyutların yerçekimsizliğini hala sürdüren Komet... 
Ve derken efendim, nasıl olduysa oldu, unutuverdik hangi takvimde yaşadığımızı kaybolup gittik eski zaman tayfunlarının kaybolmuş rüzgarları içinde... 
İniyor kayık... 
Çıkıyor kayık... 

Buralardan da iz bırakarak geçen insanlar yetişti ama, o izleri gören gözlerin sayıları o kadar az ki... 
Keşke "zaman dışı"nda yüzen mermer yelkenliye bakarken, Müşerref Hekimoğlu da yanımızda olsaydı... 



</TEXT>
</DOC>
