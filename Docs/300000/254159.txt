<DOC>
<DOCNO> 254159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo08.html </URL>
<DATE> 2004/07/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ersun Yanal, takımların kamplarını büyüteç altına alıyor 
</HEADLINE>
<TEXT>

     A Milli Takım Teknik Direktörü Ersun Yanal, Birinci Süper Lig takımlarının kamplarını yerinde takip edeceklerini söyledi. 
     Yanal, AA muhabirine yaptığı açıklamada, teknik heyetteki yardımcı antrenörlerin hazırlanan program çerçevesinde Birinci Süper Lig takımlarının yurtiçi ve yurtdışındaki kamplarına gideceklerini ifade etti. 
     Yanal, A Milli Futbol Takımı'nın 18 Ağustos'ta Belarus ile özel bir maç yapacağını hatırlatarak, ''Milli futbolcuların performanslarını yakından tespit edeceğiz'' dedi. 
     Öte yandan, milli takım teknik heyetinin özellikle Gençlerbirliği'nin Avusturya kampında Yunanistan Birinci Ligi takımlarından Panathinaikos ekibiyle 26 Temmuz'da yapacağı hazırlık maçının birkaç antrenör ile takip edeceği ifade edildi. Panathinaikos takımında, Türkiye'nin Dünya Kupası Eleme Grubu'ndaki rakiplerinden Yunanistan Milli Takımı'nın 5 as oyuncusunun yer aldığı belirtildi. 
     
</TEXT>
</DOC>
