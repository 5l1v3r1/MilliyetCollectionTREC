<DOC>
<DOCNO> 262507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur17.html </URL>
<DATE> 2004/08/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kız kardeşini TBMM'ye şikayet etti 
</HEADLINE>
<TEXT>

     Babasından kalan yetim aylığına ortak olabilmek için kocasından boşandığını iddia ettiği kız kardeşini TBMM'ye şikayet etti. 
     Adana'nın Seyhan ilçesinde oturan bir kadın, TBMM Dilekçe Komisyonu'na başvuruda bulundu. Başvuru dilekçesinde, kendisine babasının vefat etmesinden sonra yetim aylığı bağlandığını ve geçimini bu para ile sağladığını bildiren kadın, kız kardeşinin bu aylıktan pay alabilmek için eşinden boşandığını anlattı. Boşandıktan sonra kız kardeşinin aylıktan yararlanmaya başladığını bildiren kadın, bunun haksız bir uygulama olduğunu savunarak, ''mağduriyetini giderecek'' yasal düzenleme istedi. 
     Dilekçe Komisyonu tarafından başvurusu sahibine verilen cevapta, Meclis komisyonlarının kanun teklifi veremeyeceklerini belirtilerek, dilekçe hakkında bir işlem yapılamayacağı ifade edildi. 
     
     ''KARDEŞİM DÜKKANIMDAN HIRSIZLIK YAPIYOR'' 
     Giresun'dan Dilekçe Komisyonu'na başvuran bir kişi de dükkanından kardeşinin birçok defa hırsızlık yaptığını bildirerek, suç duyurusunda bulunmasına karşın bir yanıt alamadığından yakınarak gereğinin yerine getirilmesini istedi. 
     Dilekçe Komisyonu'nun konuyu iletiği Adalet Bakanlığı, benzeri daha önce Bakanlığa sunulan dilekçe konusunun incelendiği, Giresun Cumhuriyet Başsavclığı'nca yürütülen hazırlık soruşturmasında soyut iddia dışında delil elde edilememesi üzerine takipsizlik kararı verildiği ifade edildi. Şikayetçinin yurt dışında bulunması nedeniyle takipsizlik kararının tebliğ edilemediği de bildirildi. 
     TBMM Dilekçe Komisyonu, konunun yargının görev alanına girdiğine ve söz konusu istemin yargıda sonuçlandırıldığına işaret ederek dilekçe hakkında başka bir işlem yapmadı. 
     
</TEXT>
</DOC>
