<DOC>
<DOCNO> 285520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur18.html </URL>
<DATE> 2004/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yol ortasında düello 1 ölü, 2 yaralı 
</HEADLINE>
<TEXT>

     Ramazan ÇETİN DENİZLİ, DHA 

DENİZLİ'nin Kale İlçesi Gölbaşı Beldesi'nde çıkan kavgada, 1 kişi öldü, 2 kişi yaralandı. 
     Olay önceki gün Gölbaşı Beldesi yakınlarında meydana geldi. Aydın'ın Karacasu İlçesi'nde oturan 20 yaşındaki Adem Niçin, 09 H 0797 plakalı otomobiliyle Kale'nin Gölbaşı Beldesi'nden Karacasu yönüne giderken, daha önceden kavgalı olduğu 45 yaşındaki Durmuş Ali Gökyay ve kardeşi, 37 yaşındaki Aslan Gökyay ile karşılaştı. 
     İddiaya göre, Gökyay kardeşler üzerinde bulundukları traktörü Adem Niçin'in kullandığı otomobilin üzerine sürdü. Şarampole yuvarlanan otomobilden yaralı olarak çıkan Adem Niçin, belinden çıkardığı tabancayla Durmuş Ali Gökyay'ı kasığından vurdu. Ağabeyinin yaralandığını gören Aslan Gökyay, Niçin'e saldırdı. Boğuşma sırasında Adem Niçin, Aslan Gökyay'ı kafasını yere vurarak, öldürdü. Yaralı Durmuş Ali Gökyay ile Adem Niçin, Aydın Devlet Hastanesi'ne kaldırılırken, jandarma olayla ilgili soruşturma başlattı. 
     
</TEXT>
</DOC>
