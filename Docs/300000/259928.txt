<DOC>
<DOCNO> 259928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun36.html </URL>
<DATE> 2004/08/02/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Kilise saldırılarını "Irak İzleme ve planlama komitesi" üslendi 
</HEADLINE>
<TEXT>

     Irak'ın Bağdat ve Musul kentlerinde 5 kiliseye düzenlenen saldırıları, daha önce adı duyulmayan bir grubun üstlendiği bildirildi. 
     Kendilerini ''Irak izleme ve planlama komitesi'' olarak adlandıran bir grubun, dün bir internet sitesinde yayınlanan bildirisinde, ''Mücahid kardeşleriniz haçlıların kötü, kokuşmuş, bozuk ve Hıristiyanlaşmış yuvaları olan kiliselere bomba yüklü araçlarla saldırı düzenledi'' ifadeleri kullanıldı. 
     Gerçek olup olmadığı doğrulanamayan bildiride, ''Irak ve Afganistan'daki savaş, hiç şüphesiz İslam'ı ve Müslümanları hedef alan bir haçlı seferidir. ABD ve ajanları Papa'nın da onayıyla, bir gün bile tereddüt etmeden İslama karşı savaşmaktan vazgeçmemiştir'' denildi. 
     Bildiride ayrıca, ''ABD, Müslüman ülkeleri işgal etmekle yetinmemiş, Müslümanları dinlerinden etmek için yüzlerce Hıristiyan kuruluş ile değiştirilmiş dini kitapların basıldığı yerler kurmuştur'' denildi. 
     Bu arada, Irak Başbakanı İyad Allavi, Bağdat ve Musul'daki kiliseleri hedef alan saldırıları kınadı. 
     Allavi, ''Bu saldırıların, Irak ve Irak halkına karşı sürekli işlenen suçların bir parçası'' olduğunu belirtti. 
     Bunun sadece Irak'a değil tüm insanlığa karşı işlenen kötü bir suç olduğunu da kaydeden Allavi, ''Bu suçu şiddetle kınıyoruz. Suçlular, hak ettikleri cezaya çarptırılmak için Irak adaletine teslim edilecek'' diye konuştu. 
     Öte yandan, Arap Birliği ve İslam Konferansı Örgütü de saldırıları kınadı. 
     Bağdat ile Musul'da dün 5 kiliseye düzenlenen saldırılarda en az 11 kişi ölmüştü. 
     
</TEXT>
</DOC>
