<DOC>
<DOCNO> 268932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/aspo.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAHTAR ÖLÜ TOPLAR 
</HEADLINE>
<TEXT>


Gürcistan kalabalık bir savunma yapacağı için göbekten yüklenmek rakibin işine gelir. Duran toplar rakip defansın kilidini açacaktır. Ersun Yanal'ın oyuncu seçimini buna göre değerlendirmesi gerekir 

RIDVAN DİLMEN 


- Milli Takım'da kilit isimler kimler olur 
"Öncelikle defans oyuncuları. Çünkü büyük olasılıkla kapanacak olan Gürcistan kontrataklarla etkili olmaya çalışacak. Savunmanın konsantrasyonunu hiç kaybetmemesi lazım. Ayrıca orta saha oyuncularına da büyük iş düşecek. Topu sürekli kanatlara çıkarmaları lazım. Çünkü göbekten yüklenmek rakibin işine gelir." 

- Gürcistan karşısındaki oyun planı nasıl olmalı 
"Bu tür maçlarda oyun planı hiçbir zaman antenörün istediği gibi şekillenmez. Çünkü rakip muhtemelen orta sahayı kalabalık tutacak ve sizi kendi sahasında bekleyecektir. Ve sizin hata yapmanızı kollayacaktır. Bu yüzden daha çok duran toplarla etkili olacağımızı düşündüğüm için Teknik Direktör Ersun Yanal'ın oyuncu tercihlerini yaparken, topu iyi kullanan isimleri tercih etmesi gerekir. Bu maçı teknik kapasitesi yüksek isimler çözecektir." 

- Kadro seçiminde gençlerin ikinci planda kalması, yine eski tüfeklerin ağırlıklı takımı oluşturmasını nasıl değerlendiriyorsunuz 
"Ersun Yanal daha resmi müsabaka oynamadan eleştirilen bir antrenör durumuna geldi. Dolayısıyla gençleştirme ile uğraşacak durumda değil. En hazır oyuncu bilse 50 yaşında yine oynatacak. Öncelikle sonuca gitmek isteyecek. O yüzden yaş tercihi olmaması çok normal. Verin beş yıllık garanti, gençleştirmenin kralını yapsın. Örneğin Hakan Şükür'e bir türlü alternatif üretilmedi deniyor. Başka bir oyuncuyu alma şansınız şu an yok ki Hakan Şükür lisanslı olduğu sürece her antrenörün tercihi olacak. Yani arkadan gelen var mı, yok mu tartışmaları doğru değil. Ersun hoca Fatih'i Hakan'a yakın kullanacaktır diye düşünüyorum. Gerçi milli maç sayısı 10 tane bile değildir. Yaşı da ilerledi. Ama ona rağmen forma şansı bulursa o da Hakan Şükür gibi büyük hizmetler verir." 

- Ersun Yanal yüksek tempolu oyun anlayışıyla başarılı olur mu 
"Bu tür tartışmaları komik buluyorum. Sebebi de her antrenör yüksek tempo ile oynamak ister. Amatör kümede bile bu böyledir. Ancak kulüp takımı ile milli takım bir değildir. Ersun Yanal yüksek tempolu takımlar yarattı. Ancak geçmişe baktığımızda görev aldığı takımlar ilk haftalarda hep sıkıntı yaşadılar. Sisteme daha sonra uyum sağladılar. Milli Takım'da Ersun hocanın bu şansı yok. O yüzden bu durum milli takım için geçerli değil." 

- Servet'in sakatlığı, uzun süredir oynamayan Bülent Korkmaz'ın ilk onbirde sahaya çıkacak olması defans dengesini bozar mı 
"Bülent Korkmaz'ın uzun süredir oynamaması, sakatlıktan çıkması kafalarda soru işareti. Bülent profesyonel bir oyuncu ama hazır bir Servet'in olmaması özellikle kontratak yapan Gürcistan'a karşı bizim için handikap. Servet ani hücumlarda ağır denmesine rağmen rakibini yakalayan ender defans adamlarından biri. Bir de ofansif yönü var. Duran toplarda ona çok ihtiyaçları olacaktı." 

Sorumluluğumuz çok ağır 

Ersun Yanal, futbolcularına dün son uyarılarını sıraladı, "Rakibi küçümsemeyin. Dikkatli olun. Bütün gözler üzerimizde" diye konuştu 

'Fırsatı kaçırmayın' 
TEKNİK Direktör Ersun Yanal dün futbolcularıyla özel bir toplantı yaptı. Yanal, eleme maçlarına iyi bir başlangıç yapmanın şart olduğuna işaret etti, "Gürcistan sınavı bu açıdan bizim için büyük fırsat. Galibiyet zorlu eleme grubunda bize moral motivasyonu yapacaktır. Türkiye'de gözler bizim üzerimizde. Sorumluluğumuz ağır. Bu sorumluluğun altından hep birlikte kalkmak zorundayız" diye konuştu. 

Taraftara çağrı 
GÜRCİSTAN'IN küçümsenmemesi gerektiğini belirten A Milli Takımımız'ın çalıştırıcısı, "Doksan dakika dikkatli olmak zorundayız. Rakibimiz fizik gücüne dayalı bir oyun ortaya koyuyor. İyi mücadele ediyorlar. Oyun disiplininden uzaklaşmayın" dedi. Yanal Trabzon halkına da çağrıda bulundu, "Bayrağını kapan maça gelsin. Tribünlerin desteğine çok ihtiyacımız olacak. Bizi yalnız bırakmasınlar" ifadelerini kullandı. 

DÜNYA'YA İLK MERHABA 

Milli Takımımız, Dünya Kupası eleme grubunda ilk sınavını bu akşam Gürcistan önünde verecek. Avni Aker Stadı'ndaki karşılaşma saat 20.00'de başlayacak 

DÜNYA Kupası Grup Elemeleri'nde 2 Grup'ta yer alan Türkiye ilk maçını bu gece Gürcistan ile oynayacak. Avni Aker Stadı'nda İspanyol hakem Luis Medina'nın yöneteceği karşılaşma saat 20.00'de başlayacak. Kanal D naklen yayınlayacak. Grupta ayrıca Arnavutluk son Avrupa Şampiyonu Yunanistan'ı, Danimarka ise Ukrayna'yı ağırlayacak. 

Evdeki yabancı 
TÜRKİYE yaklaşık bir yıldır kendi evinde maç kazanamıyor. Son galibiyetini 20 Ağustos 2003'te Ankara'daki özel maçta Moldova karşısında alan Milli Takım, daha sonra İngiltere ile 0-0, Letonya ile 2-2 berabere kaldı, Danimarka'ya 1-0, Belarus'a ise 2-1 yenildi. 

402. randevu 
MİLLİ Takımımız, Gürcistan önünde tarihindeki 402. sınavını verecek. Türkiye geride kalan 401 maçta 135 galibiyet, 90 beraberlik ve 176 yenilgi aldı. 81 yıllık tarihinde Ay - Yıldızlı ekip, Dünya Kupası elemelerinde de 84 maçta 27 galibiyet, 45 yenilgi elde etti. 

İlk resmi sınav 
ŞENOL Güneş'ten sonra göreve gelen Teknik Direktör Ersun Yanal bugün ilk resmi maçına çıkacak. Yanal, Ay - Yıldızlı ekibin başında oynadığı altı özel karşılaşmada 4 galibiyet, 2 yenilgi aldı. Bu maçlarda Türkiye 10 gol attı, kalesinde 7 gol gördü. 

Gürcüler'le 2. kez 
AY - Yıldızlı ekibimiz Gürcistan ile tarihinde ikinci kez karşı karşıya gelecek. Türkiye rakibiyle ilk kez özel maçta yine Trabzon'da karşılaşmıştı. 21 Ağustos 2002'te oynanan karşılaşmayı Milli Takım, Arif Erdem, Cihan ve Nihat'ın golleriyle 3-0 kazanmıştı. 

Komşu'ya mesaj 

Yanal, Yunanistan Futbol Federasyonu'nun internet sitesinde yayınlanan demecinde, "Avrupa Şampiyonası'na katılamamak bizim için dezavantaj oldu. Mücadele yönümüzü kaybettik. Ancak bunlar geride kaldı. Yunanistan'ı yenmeye geleceğiz" dedi. 

Kanatlar çalışacak 

GÜRCİSTAN maçının son provasını dün akşam Haluk Ulusoy Tesisleri'nde medyaya kapalı olarak gerçekleştiren Ay - Yıldızlı ekibimiz, ofansif ağırlıklı bir taktikle sahaya çıkacak. Oyunu kanatlara yıkacak olan Milli Takım, buradan sert ortalarla forvetlere gol yolları açacak. 
ANTRENMAN öncesi futbolcularına Gürcistan'ın maç kasetlerini de izlettiren Teknik Direktör Yanal, son oynanan Belarus karşılaşmasının da bir analizini yaptı. Yanal, nerede en çok ve kimlerin top kaybettiğini, hangi alanlarda etkili olduğumuzu en ince detayına kadar anlattı. 

MİLLİ TAKIM GÜNLÜĞÜ 
Sakatlar kalıyor 
GÜRCİSTAN maçı öncesinde sakatlanan Ergün ile Servet'in tedavileri sürüyor. Doktor Cengiz Dinç tarafından kontrol altında tutulan iki oyuncunun Yunanistan'a götürülmeyeceği açıklandı. Ergün ve Servet yarın kadrodan çıkarılacak. 

Namaza gittiler 
MİLLİ Takım oyuncuları dün cuma namazına gittiler. Hakan Şükür, Nihat Kahveci, Bülent Korkmaz, Gökdeniz, Hüseyin, Fatih Tekke, Emre, Okan, İbrahim Toraman, Kürşat, Tuncay, Servet ve Ergün, Kalkınma Mahallesi'ndeki 2 Numaralı Bostancı Camii'ne giderken, halktan büyük ilgi gördüler. 

Arnavutluk'ta tarihi prim 

KAAN BORA 

ARNAVUTLUK Başbakan'ı Fatos Nano, Yunanistan'ı yenmeleri halinde futbolculara toplam 500 bin dolar prim verileceğini söyledi. Arnavutluk Milli Takımı'nın kampını ziyaret eden Nano, bu karşılaşmanın ülkeleri için büyük önem taşıdığını belirtti, "Beraberliğe de 250 bin dolar ödenecek" dedi. 
BU rakamların Arnavutluk tarihinde bir spor müsabakasına ödenecek en yüksek prim olduğu bildirilirken, karşılaşmanın biletleri tamamen tükendi. Yunanistan Teknik Direktörü Otto Rehhagel'in ise son çalışmada bir hayli gergin olduğu gözlenirken, özellikle Türkiye maçından çok çekindiği kaydedildi. 

Avrupa'da bugün 
1. Grup 
17.00 Finlandiya - Andorra 
20.30 Romanya - Makedonya 
3. Grup 
18.00 Rusya - Slovakya 
20.15 Letonya - Portekiz 
18.00 Estonya - Lüksemburg 
4. Grup 
17.00 İrlanda Cum. - Kıbrıs Rum K. 
21.45 Fransa - İsrail 
18.30 İsviçre - Faroe Adaları 
5. Grup 
21.45 İtalya - Norveç 
21.15 Slovenya - Moldova 
6. Grup 
17.00 Kuzey İrlanda - Polonya 
19.00 Azerbaycan - Galler 
21.30 Avusturya - İngiltere 
7. Grup 
21.15 Belçika - Litvanya 
21.30 San Marino - Sırbistan Karadağ 
8. Grup 
18.00 İzlanda - Bulgaristan 
21.30 Hırvatistan - Macaristan 
21.45 Malta - İsveç 


</TEXT>
</DOC>
