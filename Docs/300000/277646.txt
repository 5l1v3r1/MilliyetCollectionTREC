<DOC>
<DOCNO> 277646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/ygokce.html </URL>
<DATE> 2004/10/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Keskin kılıç-kör kılıç 
</HEADLINE>
<TEXT>


Beşiktaş maçlarının bu yıl ortaya koyduğu, göz önüne getirdiği bir gerçek var Güçsüzsen, formsuzsan, kaybediyorsan hakemlerden şamarı yersin 
Beşiktaş'ta böyle bir durum söz konusu. 
Bu gerçek geçen yıl İnönü'de oynanan Samsunspor - Beşiktaş maçında yaşanan olaylarla ortaya çıktı. Altını çizerek tekrarlıyorum. O maçta Cem Papila'nın verdiği kırmızı kart kararlarının hepsi doğru. Papila'nın bazı Beşiktaş sözcülerine göre Samsun'a da aynı duyarlılıkla bakıp, kart göstermesi gerekirdi. Bu tartışmalar artık geride kaldı. Ama o günden sonra baktığımızda görüyoruz ki hangi takım güçsüz, formsuz, kırılgan ve uyumsuzsa hakemlerden otoritenin en sertini, kartların en kızılını görüyor. 
Bu dramatik gerçek sadece Beşiktaş'ın derdi olmamalı. Geçmişte de zayıf ve güçsüz dönemlerinde hem Fenerbahçe, hem Galatasaray, hem de Trabzonspor böyle hakem darbeleriyle nakavt oldular. 
Dört büyükler dışındakileri buraya hiç yazmıyorum bile. Onlar hakemlerin gözünde zaten hep güçsüz, yalnız ve biçare oldukları için hiç de hak etmedikleri bedeller ödeyerek yollarına devam ediyorlar. 
Sabri Çelik ve MHK'daki yönetici arkadaşlarının öncelikle çözmeleri gereken bir sorun bu. Türk hakeminin kılıcı, güçsüz ve formsuzlara karşı çok keskin. Güçlü ve formda takımlar karşısında da sadece kılıç değil, adalet de kör kalıyor. 
En başta medya yani bizler hakemleri öylesine baskı altına alıp, saha içinde kişilik erezyonuna uğrattık ki, aşk olsun Şimdi oluşan trajediye bakıp gözyaşı döküyoruz. Zayıf hakem kimliği, zayıf kişilikli düdükler punduna getirdi mi zayıf takımların canına okuyor. Sonra 90 dakikalık maçların bir hafta süren polemiklerine dalarak futbol dışı komplo teorileri ile uğraşıyoruz, futboldan uzaklaşıyoruz. 
Beşiktaş bu derdi atlatabilir. Yeniden güçlü ve başarılı günlerine dönebilir. Hakemlerimiz de yeni bir kurban arayışına girerler. 
Hayır, sıkıntı Beşiktaş'a gösterilen adaletsizlik değil. Sıkıntı adaletsiz ve kör kişilikli hakem uygulamalarında. Sabri Çelik açıklasın bakalım. Neden ligin en başarısız hakem notları hep Beşiktaş maçlarından çıkıyor 
Ben kendisine yardımcı olmak istedim. Bu yazıyı yeniden okuyup, önlemlerini alabilir. 

Yanal'ın yavesi 

Milli Takım Teknik Direktörü Ersun Yanal, önemli Kazakistan ve Danimarka maçları öncesi beklediğimiz kararı alarak ilk defa Hakan Şükür'süz bir kadro açıkladı. 
Elbette sadece bizim değil, yabancıların da yadırgadığı bir karar bu. 
Geçmişte kulüpsüz, formsuz, sakat olduğu dönemlerde dahi milli takımın "olmazsa olmaz" futbolcusuydu Hakan Şükür. Futbolumuzun en büyük gol markasını dışarıda bırakırken, Ersun Yanal gerekçelerini hep yeşil çimenin üzerindeki kavramlarla açıklıyor. Taktik anlayışına, yeni oyun konseptine uymuyormuş. 
Uymuyorsa kulübede yanında oturtursun. Yanında oturmaya da uymuyorsa gönderirsin, gider... Bu açıklamaları yeşil çimenin üzerine bina etmek bizi de, futbolseverleri de ikna etmeye yetmiyor. Çünkü sebep dışarıda. Hakan'ı milli takımın dışına iten gerekçeler kamplarda, arkadaş ilişkilerinde, hoca - antrenör diyalogunda yatıyor. Ersun Yanal bu gerekçeleri bizlerle paylaşmadığı zaman da komplo teorileri devreye giriyor. 
Bir futbolsever dün bana "Fenerbahçeli hocamız Şükrü Saraçoğlu Stadı'nda Galatasaraylı golcüyü oynatmak istemediği için mi bu kararı aldı " diye sordu. 
Tüylerim ürperdi. Bakın açıklaması yapılamayan bir karar bizi nerelere taşıyor. Tribünlerdeki ulusal bütünlüğümüz dahi sorgulanır hale geldi. Yazık değil mi Ersun hocam 
Yaveyi bırak, gerçek gerekçeleri açıkla, üzerine düşeni yap. 

Yave Saçma, saçmasapan söz 

Pancu nerede 

Hafta içinde Beşiktaş'ın Rumen futbolcusu Pancu, bir açıklama yaparak Lucescu'yu özlediğini söyledi. Del Bosque tarafından yedekte bırakıldığı için bu duygularını amatörce dışa vurdu, olabilir... 
Hafta sonunda baktık ki Pancu, sakatlığı gerekçesiyle Trabzon kadrosunda yok. 
Beşiktaş'tan bir dostumun kuşkularını burada dile getirmeliyim "Ben Pancu'nun sakatlığına inanmak istiyorum. İnşallah öyledir, çabucak iyileşip takıma döner". 
Bu kuşku çok önemli. Şayet Del Bosque demecinden dolayı Pancu'yu dışlamışsa, bunu yapmaya hiç hakkı yok Beşiktaş'ın bütün zamanlarda olduğundan daha fazla en çok bugünlerde Pancu'ya ihtiyacı var. Öte yandan garip ama, bana anlatıldığına göre Beşiktaş'ta takım aidiyeti duygusunu en çok taşıyan oyuncu da Pancu. 
Umarım Del Bosque'nin böyle bir gazabı yoktur. Pancu'yu dışlamayı İspanyol hocaya hiç yakıştırmam. Ama bu kuşku da bir an önce dağılmalı. 



</TEXT>
</DOC>
