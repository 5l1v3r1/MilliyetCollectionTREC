<DOC>
<DOCNO> 298228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy07.html </URL>
<DATE> 2004/12/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Prof. Dr. Ece ''Mesut Yılmaz maalesef hayatını kaybedebilirdi'' 
</HEADLINE>
<TEXT>

     Florence Nightingale Hastanesi akciğer hastalıkları uzmanı Prof. Dr. Turhan Ece, ''Sayın Mesut Yılmaz, acil müdahale yapılmasaydı ve sağlık kuruluşlarına uzak bir noktada olsaydı maalesef hayatını kaybedebilirdi'' dedi. 
     Prof. Dr. Ece, hastanede düzenlenen basın toplantısında, dün ''anaflaktik şok'' geçirerek hastaneye kaldırılan ve tedavisinin ardından iyileşmesi üzerine bu sabah taburcu olan eski Başbakan Mesut Yılmaz'ın rahatsızlığına ilişkin bilgi verdi. 
     ''Anaflaktik şok''un genelde bir ilaç veya böcek sokması ya da bazı gıdaların alınmasından sonra ortaya çıkan, ani ve hızlı gelişen, damarlarda genişleme, vücutta ödem oluşturan, solunum güçlüğü ve tansiyon düşüklüğüyle seyreden bir tablo yarattığını belirten Prof. Dr. Ece, 30-120 dakika arasında ortaya çıkan belirtilerin de boğazda kaşınma, dudak çevresinde uyuşma, nefes darlığı olduğunu anlattı. 
     Prof. Dr. Ece, ''müdahalenin gecikmesi durumunda ise hastanın ölümüne neden olabileceğini'' vurguladı. 
     ''Anaflaktik şok''un toplumda yüzde 1 oranında görüldüğünü ve milyonda 1-4 oranında ölümle sonuçlandığını ifade eden Prof. Dr. Ece, risk altındaki kişilerin dikkatli olması gerektiğini söyledi. 
     Prof. Dr. Turhan Ece, riskli işlerde çalışan ve daha önce ''anaflaktik şok'' geçiren kişiler için, cilt altına adrenalin verebilen kalem gibi cepte taşınan ilaçlar bulunduğunu bildirdi. 
     
     DİŞ HEKİMLERİNE UYARI 

     ''Anaflaktik şok''un önceden bir olay yaşanmaması halinde kimlerde görülebileceğinin bilinmediğini kaydeden Prof. Dr. Ece, diş hekimlerinin lokal anestezi uygulayacakları hastaların alerjik duyarlılıklarını sorgulamaları gerektiğini belirtti. 
     Prof. Dr. Ece, ''Sayın Mesut Yılmaz, acil müdahale yapılmasaydı ve sağlık kuruluşlarına uzak bir noktada olsaydı maalesef hayatını kaybedebilirdi'' dedi. 
     Prof. Dr. Turhan Ece, Yılmaz'ın bundan sonra geçireceği müdahaleler öncesi mutlak suretle böyle bir olay yaşadığını hekimine bildirmesi gerektiğini sözlerine ekledi. 
     Eski Başbakan Yılmaz'a ilk müdahaleyi yapan hastanenin Acil Servis Sorumlusu Volkan Firuzan da, Yılmaz'ın kendilerine tansiyonu düşük bir şekilde geldiğini ve hemen tıbbi müdahale yaptıklarını söyledi. 
     Firuzan, ''hastanın gelmekte 5-10 dakika daha gecikmesi durumunda hayati tehlikenin söz konusu olabileceğini'' de bildirdi. 
     ''Kişide 'gizli alerjik aşırı duyarlılığın' ne zaman ortaya çıkacağının bazen belirlenemediğini'' anlatan Firuzan, ''Mesut Yılmaz'ın anaflaktik reaksiyona neden olan ilacı daha önce de kullandığının öğrenildiğini, ancak böyle bir reaksiyonla karşılaşılmadığının bildirildiğini'' kaydetti. 
     Firuzan, ''Yılmaz'ın hastaneye ilk geldiğinde tansiyonunun 8'e 2 gibi şok bir değerde seyrettiğini'' de sözlerine ekledi. 
     

     
</TEXT>
</DOC>
