<DOC>
<DOCNO> 280231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/aspo.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar biliyor 
</HEADLINE>
<TEXT>


Danimarka'nın hocası Olsen, Türkiye'de büyük eleştiriler alan Milli Takım'a övgüler yağdırdı, "Teknikleri bizden çok üstün. Uzun zamandır ne kadar güçlü ve büyük bir futbol ülkesi olduklarını anlatmaya çalışıyorum" dedi 

İRFAN KURTULMUŞ 


Yere göğe sığdıramadı 
DANİMARKA Teknik Direktörü Morten Olsen, B.T. gazetesine verdiği röportajda, "Artık Türkiye'nin favori olduğunu itiraf etme zamanı geldi" yorumunu yaptı. Türkiye'de, Ersun Yanal ve futbolculara eleştiriler yağarken, Milli Takımımız'ı yere göğe sığdıramayan ünlü hoca, "Uzun zamandan beri herkese Türkiye'nin güçlü ve büyük bir futbol ülkesi olduğunu anlatmaya çalışıyordum" diye konuştu. 

İlginç benzetme 
OLSEN, "Türk Milli Takım'ı sokakta, mahallede top oynamış büyük yeteneklerden oluşuyor. Bizde bu tip oyuncular yok. Onların tekniği bizden kat kat üstün. Kopenhag'da seyrettiğimiz Türkiye'ye bir de dışarıda bekleyen başta Yıldıray Baştürk olmak üzere birçok yetenek girecek. Bizim kadromuz ise kısıtlı" dedi. Danimarka'nın eski yıldızlarından Michael Laudrup ise Türkiye'nin futbolundan büyülendiğini söyledi. 

'2002'den daha iyi' 
LAUDRUP, Milli Takım'ın tek eksiğinin etkili bir forvet elemanı olduğunu da kaydetti. Danimarka'nın hocası Olsen, karşılaşma sonrası Parken Stadı'nın koridorlarında Türk federasyon yetkilileri ile yaptığı sohbette de ilginç bir tespitte bulundu. Ünlü çalıştırıcı, "Bu takım Dünya Kupası'nda üçüncü olan ekipten çok daha iyi. Üst düzeyde bir takım görüntüsü çiziyorsunuz" ifadelerini kullandı. 

Yunanistan uyarısı 
TÜRKİYE'NİN kadroda yaptığı köklü değişikliklere de değinen Olsen, "Bizde de altı tecrübeli oyuncu yoktu. Ancak onların yerine giren gençler sayesinde daha fazla koşuyor, daha fazla mücadele ediyoruz. Sizdeki revizyon ise gerçekten farklı. Düşündüğümüzün çok üstünde futbol oynadınız. Yenseydik avantaj sağlardık. Ama olmadı" dedi. Tecrübeli hoca, Yunanistan'ın henüz devre dışı olmadığına da dikkat çekti. 

Necati direkten döndü 

KARŞILAŞMA sırasında saha kenarında ısınırken, Necati'nin sürekli orta hakem ile yardımcısına itirazlarda bulunması az daha pahalıya patlayacaktı. Golcü oyuncunun girdiği sert diyaloglar nedeniyle 4. hakem tarafından ciddi bir şekilde uyarıldığı ve kırmızı kart görmekten son anda kurtulduğu öğrenildi. Menajer Can Çobanoğlu'nun araya girerek ortamı sakinleştirdiği, Ersun Yanal'ın da Necati'yi hemen oyuna alarak durumu soğuttuğu belirtildi. 

Dalgınlığın böylesi 

Kısa kolluyla gittiler 
SERKAN ARMAN 

DANİMARKA'DAKİ kötü hava şartlarını dikkatinden kaçıran Milli Takım yetkililerinin Kopenhag'da sıkıntılı anlar yaşadığı ortaya çıktı. Danimarka'ya indikleri gün beklediklerinden çok daha soğuk bir havayla karşılaşan futbolcular üşüyünce, Türkiye'den acil olarak kalın giysiler istendi. 

DHL açıkladı 
AYNI gün içinde uzun kollu formalar da dahil, futbolcuları sıcak tutacak giysiler DHL'nin özel kargo uçağı ile gönderildi. DHL Türkiye Genel Müdürü Michel Akavi, şirketin kara taşımacılığına da başlaması nedeniyle düzenlediği basın toplantısında malzemelerin zamanında gittiğini söyledi. 


</TEXT>
</DOC>
