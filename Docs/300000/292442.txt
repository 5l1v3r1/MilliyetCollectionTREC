<DOC>
<DOCNO> 292442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur19.html </URL>
<DATE> 2004/11/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Polatlı'da kalorifer kazanı patladı, 150 metre uzaktaki kişiyi öldürdü 
</HEADLINE>
<TEXT>

     Ankara'nın Polatlı İlçesi'nde 3 katlı binanın bahçesindeki kalorifer kazanı patladı. Patlamada, kazanın parçalarının yaklaşık 150 metre uzaklıktaki isabet ettiği kişi öldü. 
     AA muhabirinin aldığı bilgiye göre, Polatlı Şehitlik Mahallesi Karacabey Caddesi üzerinde 3 katlı binanın bahçesinde bulunan kalorifer kazanının suyunun azalması sonucu patlama meydana geldi. Patlamada, kazanın parçaları yaklaşık 200 metre uzaklığa kadar dağıldı. 
     Patlamanın yaşandığı binanın yaklaşık 150 metre uzaklığında otobüs durağında bekleyen Mustafa Dönmez'e 35 , kazanın parçaları isabet etti. Ağır yaralanan Dönmez, vatandaşların müdahalesiyle Polatlı Duatepe Devlet Hastanesi'ne kaldırıldı. İlk müdahalesinin ardından Ankara Numune Hastanesi'ne sevk edilmek istenen Dönmez, yolda yaşamını yitirdi. 
     Büyük hasarın meydana geldiği binada, olay esnada kimsenin olmaması can kaybını önledi. 
     Yangın ihtimaline karşı itfaiye ekipleri tarafından çevrede geniş güvenlik önlemleri alındı. Kazanın çevreye yayılan parçaları itfaiye ekipleri tarafından toplanırken, olayla ilgili soruşturma başlatıldı. 
     
</TEXT>
</DOC>
