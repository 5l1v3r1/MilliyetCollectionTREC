<DOC>
<DOCNO> 253246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun19.html </URL>
<DATE> 2004/07/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Iraklı intihar eylemcisi görüntülerini Time'a yolladı 
</HEADLINE>
<TEXT>

     ABD'de yayımlanan Time dergisine gönderilen bir video kaset, El Kaide örgütünün Irak'ta direnişi organize bir biçimde yürüttüğünü ortaya koydu. 
     Derginin Bağdat'taki bürosuna gönderilen kasette, El Kaide liderinden Ebu Musab El Zerkavi'yle bağlantılı bir grubun saldırılar öncesinde yaptığı hazırlıklar ve saldırı görüntüleri yer alıyor. 
     Görüntülerde intihar eylemcilerinin, ölümden hemen önce kameraya bakarak sakin bir şekilde, 'Sizin herşeyiniz var. Ancak ölümden korkuyorsunuz. Biz sizden güçlüyüz çünkü ölümden korkmuyoruz' diye konuşmaları dikkat çekiyor. 
     Daha sonra bomba yüklü araçlara binen intihar eylemcilerinin, hedefe doğru yolalışları kameraya takılıyor. Ardından uzaktan yapılan çekimde, bomba yüklü araçların büyük bir gürültü ve ışık saçarak patlayışı görüntüleniyor. 
     Iraklı direnişçilerin hedefinde hem Amerikalılar hem de işgal güçleriyle işbirliği yaptığını belirttikleri Iraklılar var. 
     
     Kasette, İzzettin Salim'e yönelik suikasta ait görüntüler de var 

     Grup, kayıttaki görüntülerden birinin de Irak Geçici Yönetim Konseyi Başkanı İzzettin Salim'e yönelik suikasta ait olduğunu iddia ediyor. 
     Kayıtta, tarihleri ve yerleri tam olarak belirtilmeyen diğer saldırıların yanısıra intihar eylemcilerinin de görüntüleri yer alıyor. 
     
     Time dergisinin Bağdat bürosu şefi videodaki görüntüleri değerlendirdi 

     Kasedi Zerkavi'ye yakın bir şebekeden aldığını söyleyen Time dergisinin Bağdat büro şefi Michael Ware, örgüttekilerin sözlerinden birkaçını anlattı. 
     Ware, örgüt üyelerinin, "bizim size göre büyük bir avantajımız var. Sizin teknolojiniz var, istediğiniz herşey var. Ama siz ölümden korkuyorsunuz. Biz korkmuyoruz" dediklerini söyledi. 

     
</TEXT>
</DOC>
