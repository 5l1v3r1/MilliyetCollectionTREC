<DOC>
<DOCNO> 268827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur21.html </URL>
<DATE> 2004/09/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Zorla senet imzalatan 2'si polis 3 kişi tutuklandı 
</HEADLINE>
<TEXT>

     Denizli'de, yurtdışında işçi olarak çalışan bir kişiye zorla senet imzalattıkları iddiasıyla, 2'si polis, 3 kişi tutuklanırken, 1 polis memuru hakkında da gıyabi tutuklama kararı verildi. 
     Alınan bilgiye göre, Denizli Emniyet Müdürlüğü Önleyici Hizmetler Şubesi'nde görevli Bülent Sarıkaya, Evrak Arşiv Bölümü'nde görevli Mehmet Görgülü ve bir süre önce Denizli'den Van'a tayini çıkan Turan Özkal ile lunapark işletmecisi Abdullah Şahin Yılmaz, Ahmet Korkmaz isimli kişiye tehdit yoluyla 20 milyar liralık senet imzalattılar. 
     Yapılan şikayet üzerine, Denizli Emniyet Müdürü İhsan Ünal'ın talimatıyla harekete geçen Kaçakçılık ve Organize Suçlarla Mücadele Şubesi ekipleri, soruşturma sonunda Sarıkaya, Görgülü ve Yılmaz'ı gözaltına aldı. 
     Yapılan sorgulamalarının ardından adliyeye sevk edilen bu kişiler, çıkarıldıkları nöbetçi mahkemede tutuklanarak cezaevine gönderildi. 
     Mahkeme, aynı olaya adı karışan ve henüz yakalanamayan Özkal hakkında gıyabi tutuklama kararı verdi. 
     
     EMNİYET MÜDÜRÜ ÜNAL'IN AÇIKLAMASI 
     Olayla ilgili olarak AA muhabirinin görüştüğü Denizli Emniyet Müdürü İhsan Ünal, olayın aydınlatılması için 1 haftadır çalışma yapıldığını söyledi. Ünal, şöyle devam etti 
     ''2'si müdürlüğümüzde görevli, 1'i Denizli'den Van'a tayin edilen 3 polis memuru ile bir lunapark işletmecisinin yeğeni olan 4 kişinin, bir kişiye tehdit ve santaj yoluyla zorla senet imzalattığı bilgisi üzerine soruşturma yapıldı. Titiz bir çalışma sonucu, suçlanan 3 kişi yakalanarak tutuklandı. Hakkında gıyabi tutuklama kararı olan polis memuru da her yerde aranıyor.'' 
     
</TEXT>
</DOC>
