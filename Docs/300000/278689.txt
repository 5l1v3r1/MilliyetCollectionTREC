<DOC>
<DOCNO> 278689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko12.html </URL>
<DATE> 2004/10/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Güler Sabancı Büyümede biz de yerimizi alacağız... 
</HEADLINE>
<TEXT>

     Hacı Ömer Sabancı Holding Yönetim Kurulu Başkanı Güler Sabancı, Türkiye'nin yeni bir büyüme trendine girdiğini belirterek, kendilerinin de bu büyümede yerlerini alacaklarını söyledi. 
     Sabancı, AA muhabirine yaptığı açıklamada, hükümetin ekonomi politikalarını başarılı bulduklarını ve bundan sonra yeni yatırımlar yapacaklarını kaydetti. 
     Kayseri'deki ÇİMSA Çimento Sanayi ve Ticaret A.Ş'nin yapacağı yatırımların 2007 sonuna kadar 100 milyon doları aşacağını ifade eden Sabancı, şöyle devam etti 
     ''Burada 1992-1994 yılları arasında 25 milyon dolar yatırım yapılmış. Şimdi 30-35 milyon dolarlık daha yatırım yapıyoruz. 2007'de 45 milyon dolarlık daha yatırım yaparak burada yapacağımız yatırım 100 milyon doları aşacak. Şimdi temelini atacağımız tesiste 120 kişi istihdam edeceğiz. Sürekli yeni yatırımlarımız olacak. Türkiye yeni bir büyüme trendine girdi. Biz de bu büyümede yerimizi alacağız'' AB İlerleme Raporu'nu da ''müspet'' olarak değerlendirdiğini kaydeden Sabancı, Türkiye için siyasi ve ekonomik istikrarın devam ettirilmesinin önemli olduğunu belirtti. 
     Hükümetin IMF ile yapılan anlaşmaya ve mali disipline sadık kalarak ekonomide başarıyı yakaladığını söyleyen Sabancı, ''AB konusundaki gelişmeleri çok müspet buluyorum. AB ile müzakerelerin Türkiye'de yakalanan ekonomik ve siyasi istikrar ile birlikte sürdürülmesi gerekir. AB konusundaki gelişmelerin ekonomik ve siyasi istikrarın devam etmesine katkısı da olacaktır'' diye konuştu. 
     Kayseri'ye en son 20 yıl önce geldiğini belirten Sabancı, kentin çok hızlı geliştiğini söyledi. 
     
</TEXT>
</DOC>
