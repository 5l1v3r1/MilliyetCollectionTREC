<DOC>
<DOCNO> 262035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko11.html </URL>
<DATE> 2004/08/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Maliye, sigarada vergi kaybına uğramayacak 
</HEADLINE>
<TEXT>

     Sigara fiyatları üzerinden alınan yüzde 55.3 oranındaki nisbi özel tüketim vergisi ÖTV yarıya indirilirken, paket başına uygulanan maktu vergi ortalama 12 kat artırıldı. 
     Sigara üreticilerinin fiyatlarını düşürmesiyle gündeme gelen vergi kaybı, bir süredir maliye ile firmaları karşı karşıya getirmişti. Maliye, yıl sonu vergi gelirlerinin düşeceği endişesiyle, vergilerde yeni bir düzenlemeye gideceğinin sinyalini önceki haftalarda vermişti. 
     
     Vergi sitemi değişti, maliye kendini sağlama aldı 
     Sigara üzerindeki vergilerde yeni düzenleme bugünkü Resmi Gazete'de yayımlanarak yürürlüğe girdi. Buna göre Maliye, fiyat üzerinden alınan ÖTV oranını yarıya indirdi, ancak paket başına uygulanan maktu vergiyi kullanılan şark tipi tütünün oranına göre ortalama 12 kat artırdı. Maliye böylece sigara firmalarının daha sonra yapabileceğüi indirimlere karşı da vergi gelirlerini sağlama almış oldu. 
     Yeni vergi sistemine göre sigarada yüzde 55.3 olarak uygulanan nispi özel tüketim vergisi ÖTV oranı yüzde 28'e düşürüldü. Şubat ayından bu yana paket başına 25 bin-80 bin TL arasında uygulanan maktu vergi de 350 bin TL-1 milyon TL aralığına yükseltildi. 
     
     Tütüne göre vergilendirme 
     Sigaralarda daha önce fiyatına göre alınan maktu vergiler bu kez içerdiği tütüne göre belirlendi. Buna göre sigaralardan, içerdiği tütünün içindeki şark tipi tütün oranı yüzde 0 ila yüzde 24 arasında olanlardan paket başına 1 milyon TL, yüzde 25 ile yüzde 49 arasında olanlardan 600 bin TL, yüzde 50 ile yüzde 74 arasında olanlardan 450 bin TL, yüzde 75 ile yüzde 100 arasında olanlardan ise 350bin TL maktu vergi alınacak. 
     Tamamen şark tipi tütünden üretilen sigaralar içinde TEKEL'in Maltepe, Samsun ve Bahar gibi ürünleriyle Philip Morris'in Türkü marka sigarası bulunuyor. 
     
</TEXT>
</DOC>
