<DOC>
<DOCNO> 267167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo08.html </URL>
<DATE> 2004/08/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Serbest güreşte 120 kiloda Aydın Polatçı, altın madalya şansını yitirdi 
</HEADLINE>
<TEXT>

     28. Yaz Olimpiyat Oyunları'nda serbest güreşte 120 kiloda Aydın Polatçı, altın madalya şansını yitirdi. 
     Ano Liossia Spor Salonu'ndaki serbest güreş müsabakalarının 3. gün gündüz seansında Türk sporcuları, yaptıkları 4 müsabakanın 3'ünü kaybettiler. 
     120 kiloda yarı final mücadelesine çıkan Aydın Polatçı, Özbek rakibi Artur Taymazov ile yaptığı müsabakanın normal süresini 2-0 yenik tamamladı. Müsabakanın uzatma bölümünde salto bağlamada kendi oyunuyla rakibine 1 puan veren Polatçı, minderden 3-0 sayıyla yenik ayrılarak altın madalya şansını yitirdi. Polatçı, akşam seansında Kazak rakibi Marid Mutalimov ile bronz madalya mücadalesi yapacak. 
     Bugün mücadelesine başlayan 60 kiloda Tevfik Odabaşı, grubundaki ilk müsabakasında, Rus rakibi Mourad Oumakhanov'a 5-2 sayıyla yenilmekten kurtulamadı. Gruptan çıkma şansı kalmayan Odabaşı, grubundaki 2. ve son müsabakasını akşam seansında Kanadalı Guivi Sissaouri ile yapacak. 
     96 kiloda Fatih Çakıroğlu'nun Moğol Enkhtuya Tuvshintur ile yaptığı ilk müsabakanın ilk devresi puansız geçildi. 2. devreye başlarken yapılan salto bağlamasında yaptığı oyunla rakibini tuşla yenen Çakıroğlu, 2. müsabakasında Belaruslu rakibi Alexandr Shemarov karşısında normal süreyi 1-0 önde kapamasına karşın, uzatma bölümünde rakibine verdiği puanlarla rakibine 3-1 yenildi. Çakıroğlu böylece oyunlara veda etti. 
     
</TEXT>
</DOC>
