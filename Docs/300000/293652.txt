<DOC>
<DOCNO> 293652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/magazin/axmag02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artist imam 
</HEADLINE>
<TEXT>


İmam Murat Aydın, 'Dizilerde din adamlarının imajı düzeltilsin' diyen Diyanet'ten hızlı çıkıp, 'düzgün görüntüsü' ile rol kaptı 

Birsen Altuntaş 

İstanbul'da imam Murat Aydın, Diyanet'in dizi ve film yapımcılarına düzgün imam imajına yönelik çağrısından çok önce, dizilerde rol almaya başladı. 
Henüz 25 yaşındaki genç imam Aydın, Hafız'ı Kuran ve Mevlithanlar Cemiyeti'ne girdikten sonra, başkan Halil Akıncı'yla yabancı dizi ve filmlerdeki din adamlarını konuşup ardından da harekete geçti. Yabancı film ve dizilerde papazlar giyim kuşamına dikkat eden, yakışıklı, iyiliksever insanlar olarak lanse edildiği halde, yerli yapımlardaki imamların saçı sakalı birbirine karışmış, göbekli, bakımsız adamlar olarak gösterilmesine karşı çıkan Aydın, bu amaçla yapımcılara ulaştı. 

Cem Özer'i defnetti 
Avrupa Birliği'nin eşiğindeki bir Türkiye'de din adamlarının da doğru biçimde yansıtılması gerektiğini savunan Aydın, 'ekrana' geçişini şöyle anlattı 
"Gerekirse dini merasim sahnelerinde gerçek din adamları oynamalı düşüncesiyle Osman Yağmurdereli'ye ulaştım ve konuyu anlattım. Talebimi çok yerinde buldu. İlk olarak 'Melekler Adası' dizisinde tren kazasında yaşamını yitiren Cem Özer'i defnettim." 
Yerli dizileri, magazin programlarını izlediğini ifade eden imam Aydın, "Hocalık sadece dua okumak ve vaaz vermek değil. Dini temsil eden ve toplumsal iş yapan biri olarak sosyolojiyi, psikolojiyi, toplumun her kademesiyle ilgili bilgiyi öğrenmeli" dedi. 

'Saygın din adamı' yapımcıları böldü 

Diyanet'in film ve dizi-lerde din adamlarına saygın bir imaj kazandırma çağrısına karşı yapımcı ve yönetmenlerin görüşleri ise şöyle 
Faruk Aksoy Yönetmen "Diyanet İşlerimiz, demek ki bütün Hollywood filmlerini izlememiş. Din adamını sapık gösteren Hollywood filmi de çok. Din adamı da sonuçta insan. Çektiğin filmde o din adamı nasılsa öyle anlatırsın, özellikle saygın yapmazsın." 
Mustafa Altıoklar Yapımcı - Yönetmen "Diyanet İşleri kendi işine baksın, sinema ne yapacağını bilir. Sanata müdahale etmeye kalkmasınlar. Sinemacı istediği tematiğe göre karakteri dilediğince yönlendirir, özgürdür." 
Ezel Akay Yapımcı, yönetmen "Bu talep din propagandası içeren bir film için geçerlidir. Sanat filmiyle birbirinden ayırmak gerekir. Bu istek yerinde değildir. Bir sanatçı film yaparken bu tavsiyelere göre hareket edemez." 
Osman Yağmurdereli Yapımcı "Diyanet'in bu hassasiyeti yerinde. Dizi ve filmlerde çok yanlış dualar, yanlış işler yapılıyor. Düzgün mesajlar verilmesinden yanayım." 
Osman Sınav Yapımcı, yönetmen "Bu açıklamanın yasalaşmadıkça bir yaptırımı yok, tavsiye niteliğindedir ve gayet normal bir istektir. İlerici, aydınlık din adamı tiplerinin çizilmesi gerektiğini savunuyorum." 


</TEXT>
</DOC>
