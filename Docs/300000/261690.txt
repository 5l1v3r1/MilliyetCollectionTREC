<DOC>
<DOCNO> 261690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yasam/axyas02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşportacıların yaşama sevinci 
</HEADLINE>
<TEXT>


Sokak AHMET TULGAR 

Eminönü Belediyesi'nin ilçede yaptığı işportacı kıyımı gazetelerde coşkuyla kutlanıyor. Bu neredeyse bir etnik temizlik gibi yürütülen belediye operasyonları orta sınıftaki yaygın 'yoksul düşmanlığı'na denk düşmüş olmalı. Bu 'kaygan zemin ekonomisi'nde, herkesin kayabileceği bir durumu gözden ırak kılarak bertaraf etmiş hissine kapılmaya duyulan bir ihtiyacı karşılamalı işportacılardan kurtulma histerisi, psikozu. 
Oysa onlar işportacılar, işportacılarımız her şeye, bütün ağır şartlara rağmen coşkulu çığırtkanlıkları, yoldan geçenlerle kurdukları yarenlikleriyle nasıl bir enerji katarlar meydanlara, sokaklara. 
Onlar bu ülkede, her durumda, her şeye rağmen korunması gereken bir 'hayatta kalma kararlılığı' ve direncini sergilerler hepimize. Onlara bakarak sınarız, sağlamasını yaparız biz de kendi bağlılığımızın hayata. 
Yaratıcılıklarına bakıp kıvanç duyarız yine de toplumumuzla, halkımızla. 
Dokunmayın işportacılarımıza, sokaklardaki yaşama sevincine. 

Bisikletçilerin suçluluk duygusu 

Kabataş'tan Dolmabahçe'ye doğru içinde seyrettiği taksinin yanında belirdiler. Üç, ülke dışından gelme genç bisikletli. Trafik orta yoğunluktaydı. Taksi yavaşlamak, arada bir de durmak zorunda kaldığında genç bisikletçiler öne geçiyor, sonra taksi yakalayıp geçiyordu yine onları. 
"Hangi ülkedensiniz " diye bağırdı İngilizce. "Çek Cumhuriyeti" diye cevapladı içlerinden biri. İlk önce bir sempati gösterisi gibi "Viva Marx, Viva Lenin" diye karşılık verdi taksideki coşkuyla. Gençlerden biri zafer işareti yaptı. Bunun üzerine taksideki işi ileriye götürüp "Niye sosyalizme ihanet ettiniz " diye bağırdı. 
İşte o zaman değişti tavrı gençlerin, sanki utandılar, sanki çekindiler. Birinin yüzünde iyice gördü taksideki, bir suçlu hüznünü. 
Bir şey söyleyemediler, hızlanıp, kaçar gibi uzaklaştılar. Ya bu sorudan ya da güzel bir anıdan. 
Elbette bu gençler daha çocuktu o yıllarda. 90'ların başında. 
Ama bu utanç, bu suçluluk duygusu, ortak bilincinde yer etmiş olmalı eski sosyalist blok toplumlarının. 

Kaldırımda başlayıp bitti melodram 

Yırtık kotu, kirli tırnakları ve acı ve yorgunluğun izini taşıyan yüzü uzun saçları ve küpeleriyle birleştiğinde geç kalmış, geçmişten kalmış bir hippi izlenimi veriyordu. 
Oturduğumuz masaya yaklaştı ve kibarca ve yalvarırcasına "İçinizde İngilizce bilen var mı " diye sordu. 
"Evet" cevabını alınca da üzerine bir gazete ya da dergiden kesilmiş kocaman bir çiçek resmi yapıştırılmış, önlü arkalı kısmen yazılı bir kağıdı uzatıp "Rica etsem, bu mektubu benim için İngilizceye çevirir misiniz " dedi. "Şilili sevgilim güzel Valerie'ye" diye ekledi sonra da kitabi bir üslupla. 
Ben mektubu tercüme eder, sırasıyla Valerie'den altı yıldır haber alamadığını, geçen zaman içinde annesini babasını bir trafik kazasında kaybettiğini öğrenir, "Senden ayrı kalmak beni çok üzüyor, çok üzülüyorum" gibi cümlelerde saygıyla duraklarken, o da k ğıda kaydolan her İngilizce cümleye bakıp umutlanıyor gibiydi. Gelecekten, olabileceklerden. 
Çiçek resminden bir ok çıkarılmıştı, ucunda "Bu çiçek senin" diyordu. 
"Seni ne zamandır öpemiyorum, canım yanıyor" diyordu başka bir yerde. 
Biz masadakiler, şehrin sokaklarında bir film sahnesi, bir kent melodramından bir fragman seyreder gibiydik hatta oynar gibiydik de, kendimizi de seyrediyorduk bu geçkin hippi ve Şili'deki Valerie'nin yüzü suyu hürmetine bu melodramda. 
Mektup bitti, çay ikram ettik ve biraz fazla acıyla, handiyse acıyarak mı baktık ona nedir, aniden, "Ben çok gezdim. Fransa'da, İngiltere'de, Rusya'da, birçok ülkede sevgililerim beni bekliyor ama en güzeli bu Valerie" dedi. 
"Ah" dedik, "ah," biz de o zaman, "yıktın perdeyi, eyledin viran. Mahvettin bizde kalacak güzel anını." 
Başladı ve hemen bitti sıcak akşam üzeri bir kent melodramı. Sıraselviler Caddesi'nin kaldırımında. 


</TEXT>
</DOC>
