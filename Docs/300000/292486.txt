<DOC>
<DOCNO> 292486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas10.html </URL>
<DATE> 2004/11/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bu koyun "köpek gibi" sadık... 
</HEADLINE>
<TEXT>

     Konya'nın Karapınar İlçesi'nde sahibinin peşinden bir an olsun ayrılmayan koyun, görenleri şaşırtıyor. Sahibi Ali Selçuk ile ayrılmaz bir ikili oluşturan koyun, berbere, alışverişe ve kahvehaneye de sahibiyle birlikte gidiyor. 
     Yaklaşık 1 ay önce pazardan 2 koyun aldığını ve bunlardan birini kestiğini belirten Selçuk, sıcakkanlı olan ikinci koyunu kendine yakın hissettiği için kesmekten vazgeçtiğini söyledi. 
     Selçuk, ilçede artık sürekli koyunuyla dolaştığını belirterek, ''Kahvehanedekiler de önce şaşırdıkları bu duruma şimdi alıştılar. Ben çayımı içiyorum, ona da elimle bisküvi ve pasta yediriyorum'' dedi. 
     Yanından hiç ayrılmayan koyunun bu durumunu görenlerin şaşırdıklarını kaydeden Selçuk, şunları söyledi 
     ''Birbirimize çok alıştık. Onu kesmeyi düşünmüyorum. Gezintiden sonra ağılına girmek istemiyor. Zorla kapattığımda da ön ayaklarıyla kapıya vurarak çıkmak için çaba harcıyor. Ben de onu her gün düzenli olarak gezintiye çıkarıyorum. Koyun ailemizin bir üyesi gibi oldu. Sadık bir köpek gibi yanımdan hiç ayrılmayan bu koyuna ben de garip bir şekilde alıştım.'' 
     
</TEXT>
</DOC>
