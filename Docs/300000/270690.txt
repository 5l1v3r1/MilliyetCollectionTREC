<DOC>
<DOCNO> 270690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy01.html </URL>
<DATE> 2004/09/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
AKP'li başkana zimmet suçundan 5 yıl hapis 
</HEADLINE>
<TEXT>

     Ali Ekber ŞEN DHA 
MERSİN'in Erdemli İlçesi Kızkalesi Beldesi Belediye Başkanı AKP'li Necati Kale'ye zimmet suçundan 5 yıl 10 ay hapis ve 82 milyar 187 milyon lira ağır para cezası verildi. 
     Kızkalesi Belediye Başkanı Necati Kale, memur Hüseyin Uyguç ve Mustafa Kutlu hakkında 1999 yılında sahte belgeler kullanarak, zimmet suçu işledikleri iddiasıyla Mersin 1'inci Ağır Ceza Mahkemesi'nce dava açıldı. 5 yıldan bu yana süren davanın karar duruşmasına tutuksuz yargılanan zanlılar katılmadı. 
     Mahkeme heyeti, deniz sahilde sahte bilet bastırıp sattıkları öne sürülen 2 memur hakkında beraat kararı verirken Başkan Kale'yi 5 yıl 10 ay hapis, 82 milyar 187 milyon lira para cezasına çarptırdı. Mahkeme ayrıca, Başkan Kale hakkında ömür boyu devlet memurluğundan men cezası verdi. Başkan, Kale, kararı temyiz etti. 
     AKP'li Başkan Necati Kale hakkında hapis ve memurluktan yasaklama cezası verilmesi üzerine açıklama yapan CHP Mersin İl Genel Meclis üyesi Ali Erginç, Başkan Kale'nin derhal görevden alınması gerektiğini savundu. 
     
</TEXT>
</DOC>
