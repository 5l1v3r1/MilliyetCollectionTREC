<DOC>
<DOCNO> 277538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur30.html </URL>
<DATE> 2004/10/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Turkcell'den kullanıcılara "kazı- konuş" uyarısı... 
</HEADLINE>
<TEXT>

     Gaziantep'te, sahte olduğu gerekçesiyle 11 bin 620 adet kazı konuş kartına el konuldu. Olayla ilgili 1 kişi gözaltına alındı. 
     İl Jandarma Komutanlığı'ndan yapılan açıklamaya göre, Şehitkamil İlçesi'ne bağlı Sam Köyü'nde, Turgut H'nin kullandığı 27 PP 561 plakalı otomobilde yapılan aramada, 100 kontörlük 8 bin 4 ve 250 kontörlük 3 bin 167 adet Turkcell kazı konuş kartı bulundu. 
     Kazı konuş kartlarını incelemeye alan jandarma görevlileri, şifreleri girildiği halde kontör yüklemeyen bu kartların sahte olduğuna karar vererek, Turgut H'yi gözaltına aldı. İfadesinde kartların sahte olduğunu kabul ettiği öğrenilen Turgut H'nin, sahtecilik ve dolandırıcılık suçu işlediği iddiasıyla adliyeye sevk edileceği bildirildi. 
     
     TURKCELL'DEN KULLANICILARA UYARI 
     Turkcell yetkilileri, AA muhabirine yaptıkları açıklamada, kazı konuş kartlarının sahtesinin yapılmasının olanaksız olduğunu, kontör yüklemesi yapmayan kartların sahte değil, blokeli kartlar olduğunu belirtti. 
     Dağıtım ve pazarlama sırasında çalınan kazı konuş kartlarının, kullanılmasının önlenmesi amacıyla Turkcell tarafından bloke edildiğini ifade eden yetkililer, şunları kaydetti 
     ''Bu kartlardan piyasada bol miktarda var. Kullanıcılar, bu kartlar nedeniyle ekonomik zarara uğramamak için dikkatli olmalı. Kazı konuş kartlarını tanıdıkları yerden almalı ve kontör yükleme işlemini hemen orada yapmalı. Belirlenen fiyattan çok daha ucuza satılan kartlara ilgi göstermemeli.'' 
     
</TEXT>
</DOC>
