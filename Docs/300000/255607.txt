<DOC>
<DOCNO> 255607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun31.html </URL>
<DATE> 2004/07/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fransa'da iktidar savaşı büyüyor, Chirac ve Sarkozy birbirine girdi 
</HEADLINE>
<TEXT>

     Fransız basını, Cumhurbaşkanı Jacques Chirac'ın, 14 Temmuz Ulusal Gün dolayısıyla dün yaptığı açıklamaların ardından, Maliye ve Ekonomi Bakanı Nicolas Sarkozy ile aralarındaki güç çekişmesinin giderek arttığını yazdı. 
     Chirac'ın, ''Sarkozy'nin Maliye ve Ekonomi Bakanlığı görevini sürdürürken, aynı zamanda iktidar partisinin başına geçemeyeceği'' yolundaki uyarısını ön plana çıkartan gazeteler, ''iki siyaset adamı arasındaki çekişmenin artık iyice su yüzünü çıktığı'' yorumunu yaptı. 
     Sağ eğilimli Le Figaro gazetesi, ''Chirac'ın Sarkozy'yi hükümetle uyum içinde çalışması konusunda uyardığını'' yazdı. 
     ''Chirac'ın cumhurbaşkanlığı süresi dolana kadar daha üç yıl daha yönetimin kendi sorumluluğunda olduğu mesajını verdiği'' belirtilen sol eğilimli Liberation gazetesindeyse ''Cumhurbaşkanı'nın, iktidar partisi içinde kendisine karşı bayrak açan Sarkozy'yi sert bir biçimde uyardığı'' bildirildi. 
     Sarkozy, Chirac'ın değerlendirmelerine ilişkin bugün yaptığı açıklamada, ''polemiklerin kendisini ilgilendirmediğini'' belirtti ve ''Benim şu andaki en önemli hedefim işsizlik sorunu çözmek ve halkın alım gücünü artırmak'' dedi. 
     Fransa'daki kamuoyu araştırmalarına göre, Sarkozy, 2007 yılında yapılacak Cumhurbaşkanlığı seçimleri için Chirac'a oranla daha şanslı gösteriliyor. 
     Sarkozy'nin gelecek ay, Alain Juppe'den boşalacak iktidardaki Halk Hareketi Birliği UMP başkanlığına aday olması bekleniyor. 
     
</TEXT>
</DOC>
