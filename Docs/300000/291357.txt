<DOC>
<DOCNO> 291357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun07.html </URL>
<DATE> 2004/11/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bush'a iç destek arttı .. 
</HEADLINE>
<TEXT>

     ABD'de 2 Kasım başkanlık seçimlerinden sonra yapılan ilk kamuoyu yoklamalarına göre, Amerikan halkının yüzde 55'i ABD Başkanı George Bush'un meseleleri ele alış tarzını beğenirken, Irak politikalarını tasvip oranınınsa daha düşük olduğu ortaya çıktı. 
     CNN-USA Today-Gallup'un anketine göre, halkın yüzde 42'si Bush'un işini iyi yapmadığına inanırken, yüzde 58'i başkan hakkında olumlu görüşlere sahip. 
     Anket sorularının çoğunun, başta ABD'nin Irak'taki performansı olmak üzere, dış politikayla ilgili olduğu belirtilirken, Bush'u tasvip oranının ''askeri başarılar''ın tasvibi anlamına gelmeyeceğine dikkat çekiliyor. 
     Ankete katılanların yüzde 51'i Irak'ta bir seçimin yapılacağına inanırken, yüzde 42'si bu fikri paylaşmıyor. Katılımcıların yüzde 49'u ABD'nin Irak'ı demokratik bir hükümet çizgisinde tutacağından şüpheliyken, yüzde 46'sının bu konuda güveninin tam olduğu belirtiliyor. 
     ABD'nin Irak'a asker göndermekle hata edip etmediğine dair bir soruya katılımcıların yüzde 47'si ''evet'' derken, yüzde 51'inin hata yapılmadığı kanaatinde olduğu ifade ediliyor. 
     Irak'taki savaşı direnişçilerin mi yoksa ABD ve müttefiklerinin mi kazanmakta olduğuna dair bir soruyaysa katılımcıların yüzde 46'sının ''hiçbiri'', yüzde 44'ününse ''ABD ve destekçileri'' cevabı verdiği kaydediliyor. 
     Ankete katılanların dörtte üçü Irak'taki gelişmeler konusunda endişe duyduğunu ifade ederken, bunlardan yüzde 35'inin ''çok endişeli'', yüzde 39'ununsa ''oldukça endişeli'' olduklarını ifade ettikleri belirtiliyor. 
     Amerikan halkının yüzde 58'inin İran'ın, yüzde 60'ınınsa Kuzey Kore'nin hemen olmasa da uzun vadede ABD'ye bir tehdit oluşturacağına inandıkları belirtilirken, katılımcıların üçte ikisinin Araplarla İsrail'in aralarındaki çatışmayı asla çözemeyeceğine, yüzde 37'sininse çözümün mümkün olduğuna inandığı ifade ediliyor. 
     Öte yandan, istifasını açıklayan ABD Dışişleri Bakanı Colin Powell'ın popülaritesinin yüzde 87, yerini alacak Milli Güvenlik Danışmanı Condoleezza Rice'ın popülaritesininse yüzde 63 oranında olduğunu ortaya koyan anket, Başkan Yardımcısı Dick Cheney için bu oranın yüzde , Savunma Bakanı Donald Rumsfeld için de yüzde 51 olduğunu meydana çıkardı. 
     
</TEXT>
</DOC>
