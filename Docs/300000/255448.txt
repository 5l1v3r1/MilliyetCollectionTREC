<DOC>
<DOCNO> 255448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur07.html </URL>
<DATE> 2004/07/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çocuk yaşta evlendi, aldattı diye ''eşini'' öldürdü, 5 yıl hapis yatacak 
</HEADLINE>
<TEXT>

     Kayseri'de, 14 yaşındayken imam nikahı yapıldığı aynı yaştaki kızı ''kendisini aldattığı'' iddiasıyla bıçaklayarak öldüren sanığa, 5 yıl 10 ay hapis cezası verildi. 
     Kayseri 2. Ağır Ceza Mahkemesi'nde yapılan duruşmada, tutuklu sanık V.Y. 15 ile avukatı Seracettin Eren hazır bulundu. Eren, müvekkili V.Y'nin öldürme kastıyla hareket etmediğini belirterek, şunları söyledi 
     ''Olaydan bir süre önce müvekkilimin imam nikahlı eşi A.O, evin temizliğiyle ilgili meseleden dolayı çıkan tartışma sonucu evden kaçmış. Birkaç gün sonra A'yı, Karacaoğlu Mahallesi Doğuş Caddesi'nde, başka bir erkekle sarmaş dolaş gören V.Y, eşine, Ben onu seviyorum. Seni artık sevmiyorum. Hem sen erkek misin diyerek tahrik etmiş. Müvekkilim bir anda kendini kaybederek, cebindeki bıçakla korkutmak amacıyla A'yı yaralamıştır. A.O. daha sonra hastanede ölmüştür. Müvekkilim lehine ağır tahrik hükmü uygulanmasını talep ediyorum.'' V.Y. de öldürme kastıyla hareket etmediğini belirterek, pişman olduğunu söyledi. 
     Mahkeme heyeti, ''kasten adam öldürmek'' suçundan 24 yıl hapse mahkum ettiği V.Y'nin cezasını, suç tarihinde 15 yaşından küçük olmasını, olayı hafif tahrik altında işlediğini, samimi itirafta bulunmasını ve duruşmalardaki iyi halini gözönünde bulundurarak 5 yıl 10 aya indirdi. 

     
</TEXT>
</DOC>
