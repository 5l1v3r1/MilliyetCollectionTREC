<DOC>
<DOCNO> 258785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy17.html </URL>
<DATE> 2004/07/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kızılay Genel Başkanı "Beklediğimiz bir karardı" 
</HEADLINE>
<TEXT>

     Danıştay'ın, Bakanlar Kurulu'nun, ''Türkiye Kızılay Derneği yönetiminin görevden alınarak yerine geçici kurullar oluşturulmasına'' ilişkin kararının yürütmesini durdurmasıyla ilgili olarak, Kızılay Genel Başkanı Talat Yılmaz, ''Beklediğimiz bir karardı, olağanüstü kongreye gidiyoruz'' dedi. 
     Kızılay'ın bölge toplantısı nedeniyle Bolu'da bulunan Kızılay Genel Başkanı Talat Yılmaz, AA muhabirinin sorusu üzerine, bu kararı beklediklerini ve kendilerine ''görevi bırakın'' çağrısı gelmediğini belirterek, şunları söyledi 
     ''Bu beklenen bir karar. Danıştay, yasal dayanaktan yoksun diye bu kararda bulunmuş. Bundan sonra 2 yol var. Bu kararın uygulanmasıyla, ilgili 30 günlük bir süre var. Bir diğer yol, Başbakan veya Hükümet'in bu kararı, bir üst merci olan Danıştay Dava Daireleri Genel Kurulu'na götürmesi. Şimdi hükümet yol olarak bunlardan hangisi izleyecek bilmiyoruz. Bunun da ötesinde zaten böyle bir karar çıkacağını bekleyen Kızılay delegeleri, bir yönetim kaosu olmasın diye olağanüstü kongreye gidiyorlar.'' Bu olağanüstü kongreden, ''Kızılay için hayırlı olan bir yönetim çıkması gerektiğini'' ifade eden Yılmaz, ''7 Ağustos'ta kongre yapılacak. Biz geçici olduğumuz için, ta ki görevi bırakın deyinceye kadar görevimiz devam edecektir. Henüz bize kimse bırakın demedi. Biz görevimize devam ediyoruz. Bu çok değerli bir görev. Bu görev için eğer delegeler bizi düşünürlerse, biz de düşünürüz'' şeklinde konuştu. 
     Bakanlar Kurulu kararıyla, 9 Ocak 2004'de Kızılay'ın eski Genel Başkanı Ertan Gönen başta olmak üzere yöneticileri görevden alınmış, yerine geçici kurullar oluşturulmuştu. 
     Kızılay'ın eski yöneticileri de Bakanlar Kurulu kararının iptali ve yürütmenin durdurulması istemiyle dava açmıştı. 
     Danıştay Nöbetçi Dairesi de bugün davanın ilk aşamasını sonuçlandırarak, Bakanlar Kurulu kararının yürütmesini durdurmuştu. 
     
</TEXT>
</DOC>
