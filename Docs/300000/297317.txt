<DOC>
<DOCNO> 297317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo26.html </URL>
<DATE> 2004/12/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Formula 1 biletleri 15 Aralık'ta satışta... 
</HEADLINE>
<TEXT>

     Motor Sporları ve Organizasyon A.Ş. MSO ve Biletix, 2005 Formula 1 Türkiye Grand Prix biletlerini 15 Aralık Çarşamba günü satışa sunacak. 
     Büyük bir merakla beklenen Türkiye Grand Prix yarışlarının biletleri, Türkiye'de 15 Aralık Çarşamba günü saat 11.00'de tüm Biletix kanallarından satışa sunulacak. 
     İstanbul'da ilk kez gerçekleşecek Formula 1 Türkiye Grand Prix'sinin belirli sayıdaki bileti, kasım ayında İstanbul'da düzenlenen Auto Show'da satıldı. MSO yetkilileri, Auto Show'da Formula 1 biletlerine ciddi bir taleple karşılaştıklarını söyledi. Formula 1 Türkiye Grand Prix'si 19-21 Ağustos 2005 tarihleri arasında, İstanbul Ticaret Odası'nın Tepeören'de bulunan ''İstanbul Otodrom'' yarış pistinde gerçekleşecek. 
     Biletix'in 5 yıllık tarihinde en fazla ön talep gören etkinliğin Formula 1 olduğunu belirten Biletix Genel Müdürü ve Yönetim Kurulu Üyesi Ali A.Abhary, ''Formula 1'in, 2005 yılı içinde Türkiye'de en fazla bileti satılan etkinlik olacağını tahmin ediyoruz. Dünya çapındaki bu organizasyonun bir parçası olmaktan dolayı gurur duyuyoruz'' dedi. 
     Öte yandan MSO yetkilileri, Auto Show'daki yoğun talep ve grup alımlarıyla ilgilenen şirketlerin sayısının yüksek olması nedeniyle, Türkiye F1'ini izlemek isteyenlerin en iyi yerlere sahip olmaları için, biletlerini mümkün olduğunca erken almaları tavsiyesinde bulundu. 
     Biletix Genel Müdürü Ali A.Abhary ise kombine bilet alımlarının izleyiciler için daha karlı olacağını vurgulayarak, ''Formula 1 hayranlarına, dünya çapındaki bu yarışı 3 gün süresince izleyerek harika bir hafta sonu geçirmelerini öneriyoruz'' diye konuştu. 
     Yarışlar için biletlerini 31 Aralık'tan önce satın alanlara yüzde 10 indirim uygulanacak. İndirimli bilet fiyatları 18-315 Euro arasında değişecek. 
     
</TEXT>
</DOC>
