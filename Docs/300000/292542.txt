<DOC>
<DOCNO> 292542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/axspo02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK için 'atama' kararı 
</HEADLINE>
<TEXT>


Devlet Bakanı M.Ali Şahin dün kulüp temsilcileri ile toplandı, MHK'nin atama yoluyla göreve gelmesi konusunda uzlaşıldı. Maddi sorunlar ve tribün olayları da masaya yatırıldı 

NECMİ KEPÇETUTAN 


Gelişmeler tartışıldı 
KULÜPLER stat anarşisine karşı birleşirken, Merkez Hakem Kurulu'nun atamayla göreve gelmesi yolunda görüş birliğine varıldı. Kulüpler Birliği Vakfı Başkanı İlhan Cavcav'ın talebi üzerine dün Ankara'da bir araya gelen Başbakan Yardımcısı ve Devlet Bakanı Mehmet Ali Şahin, Futbol Federasyonu Başkanvekili Hasan Doğan ve kulüp temsilcileri maddi sorunları, tribün olaylarını ve MHK'de yaşanan gelişmeleri tartıştı. 

Bedava bilet sıkıntısı 
CAVCAV, MHK seçimlerinin iptali yolundaki kararın kaosa neden olacağını belirterek konuya çözüm bulunması gerektiğini söyledi. Kulüplerin ortak görüşünün MHK'nin atamayla göreve gelmesi olduğunu kaydetti. Özellikle bedava bilet dağıtımı, fazla bilet basımı, statlara giriş çıkışlarda kontrolün sıkı tutulması gibi konularda kulüplerin üzerlerine düşen görevleri eksiksiz yerine getirmesi kararlaştırıldı. 

Yüzde 50 artırım isteği 
BAKAN Şahin, kulüplerin ve federasyonun istemesi halinde MHK konusunda yeniden atamaya dönebileceklerini söyledi. Kulüpler, İddaa oyunundan sonra ortaya çıkan tabloda paylarının ilk etapta yüzde 50 oranında artırılmasını da talep etti. Federasyon başkanvekili Hasan Doğan sıkıntıda olan kulüplerin SSK ve vergi borçları nedeniyle gelirlerine konan temliklerin yüzde 50 oranında azaltılarak tahsil edilebileceğini ifade etti. 

Rezerv Lig başlıyor 

İLHAN GÜLER 

FUTBOLDA yeni sezondan itibaren Rezerv Lig uygulaması başlatılacak. 1. Süper Lig Kulüpler Birliği ile Futbol Federasyonu'nun ortaklaşa başlattığı projeye göre Rezerv Lig karşılaşmalarında performansları nedeniyle kulüplerinde forma giyemeyen oyuncular, sakatlık sonrası hazırlık dönemi geçiren yerli-yabancı tüm oyuncular, nüfus cüzdanları ya da pasaportlarını ibraz etmek koşuluyla oynayabilecek. 
HALEN uygulanan PAF Ligi'nin ise bölgesel duruma getirilmesi düşünülüyor. Kulüpler Birliği Başkanı İlhan Cavcav, "Eğitim dairesi konuyla ilgili ön çalışmaları yaptıktan sonra lig statüsü hazırlayıp bize sunacak. Biz de bu raporu değerlendireceğiz. Türk futbolunun geleceği için bu çok önemli" dedi. Milli Takım Teknik Direktörü Ersun Yanal da projenin büyük katkı sağlayacağını söyledi. 


</TEXT>
</DOC>
