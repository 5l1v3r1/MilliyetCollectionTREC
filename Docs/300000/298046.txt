<DOC>
<DOCNO> 298046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas04.html </URL>
<DATE> 2004/12/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mumcu "Oliver Stone'un pişman olduğunu söylemesi önemli" 
</HEADLINE>
<TEXT>

     Kültür ve Turizm Bakanı Erkan Mumcu, ''Oliver Stone'un bugün yanıldığını ve pişman olduğunu ifade etmesi bence önemlidir'' dedi. 
     Mumcu, ünlü yönetmen Stone ile Ceylan Intercontinental Oteli'ndeki görüşmesinin ardından otelin lobisine inerek, basın mensuplarına ''yaşanan tatsızlıktan dolayı'' üzüntüsünü belirtti. Görüşme talebinin Stone'u Türkiye'ye davet eden ve ''Büyük İskender'' filminin Türkiye dağıtımını yapan şirketten geldiğini belirten Bakan Mumcu, yönetmenin görüşmelerinde yıllar önce senaristliğini yaptığı ''Geceyarısı Ekspresi'' filminin etkilerinden duyduğu üzüntüyü dile getirdiğini söyledi. 
     Stone'un bugün basına dağıtılan yazılı açıklamasının da zaten yeterince üzüntüsünü, pişmanlığını anlatan bir açıklama olduğunu vurgulayan Mumcu, yönetmenin o dönemde çok genç olduğunu, hiçbir zaman bir ulusu ya da bir ülkeyi hedef almadığını, filmi de bir mahkumun anılarına dayanarak senaryolaştırdığını belirttiğini anlattı. 
     Bakan Mumcu, ''Benim için olay şudur bir dönem Türkiye, dünyanın pek çok yerinde pek çok entelektüel, sanatçı tarafından çok ağır bir dille eleştirildi. Ve bu, Türkiye'nin imajı hakkında çok olumsuz sonuçlar yarattı. Ama bunun böyle devam etmesinde değil, bunun değiştirilmesinde Türkiye'nin yararı var'' diye konuştu. 
     Daha önce Türkiye aleyhtarı olan Daniel John Bendit, Claudia Roth, Joschka Fischer gibi isimlerin, bugün Türkiye'nin, AB üyeliği sürecinde, en iyi dostları haline geldiklerini hatırlatan Mumcu, Oliver Stone için de aynı şeyin geçerli olabileceğini dile getirdi. 
     Mumcu, şöyle devam etti 
     ''Bir şeyi anlamamız gerekiyor ki her eleştiri doğrudan doğruya bir ulusun kendisini hedef almıyor ya da ırkçı bir temelden yola çıkmıyor. Bazı politik kararları, tutumları ya da durumları eleştiren bir şey olabiliyor. Tabii bunun ırkçılığa dönüştüğü durumlar da var. Geceyarısı Ekspresi, bunların en çarpıcı olanlarından biri. Ama Türkiye'nin çıkarı geçmişe değil, geleceğe dönmekte. Türkiye dünyayla istediği gibi bir iletişim kurmak istiyorsa, bu iletişimin mesaj taşıyıcılarıyla ilişkilerini doğru kurgulamalı, nasıl Fischer, Bendit, Roth'u kazandıysak, Oliver Stone'u da kazanmalıyız. Hatta bu kazanım daha özel bir anlam da ifade ediyor. Oliver Stone'un bugün yanıldığını ve pişman olduğunu ifade etmesi bence önemlidir. Tabii geçmişte yaşananları tamir etmek için yetmez, kırılan kalpleri onarmak için de belki yetmez. Ama her şeyin olduğu gibi kalmasındansa her şeyin daha iyiye, daha olumluya gitmesi için çaba sarf etmeliyiz.'' Bakan Mumcu, randevuyu bu perspektiften yola çıkarak verdiğini ve Stone'a Türkiye'de film yapmak isterse bunun kendileri için memnuniyet verici olacağını söylediğini anlattı. 
     Mumcu, Stone'un kendisine ''Büyük İskender'' filmini Türkiye'de çekmek istediğini, ama 3 yıl önce bu konuda gerçekleştirdiği girişimlerden sonuç alamadığını da vurguladığını ifade etti. 
     
</TEXT>
</DOC>
