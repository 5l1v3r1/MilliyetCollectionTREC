<DOC>
<DOCNO> 273729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur34.html </URL>
<DATE> 2004/09/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sayısal talihlisi ortaya çıkmıyor... 
</HEADLINE>
<TEXT>

     Sayısal Loto'dan 567 milyar 777 milyon lira kazanan Bolulu talihli 4 gündür ikramiyesini almadı. 
     Bolu'da Sayısal Loto Bayiliği yapan Metin Kazak, Sayısal Loto'nun tarihinin en yüksek ikramiyesini verdiğini belirterek, '' İki haftadır devreden ve yaklaşık 8 trilyona ulaşan büyük ikramiyeyi 14 kişi bildi ve her biri 567 milyar 777 milyon 450'şer bin lira ikramiye kazandı. Bizim kayıtlarımıza göre, kazanan 14 kişiden biri Sayısal Loto kuponlarını Bolu'dan oynadı'' dedi. 
     Sayısal Loto'dan büyük ikramiyeyi kazandığını iddia eden İ.M adındaki şahsın kendilerine teşekkür amacıyla telefon açtığını ifade eden Kazak, ''Şahıs Mafya'dan korktuğu için kimliğinin açıklanmasını istemiyor. Bu kadar para kime çıksa aynı korkuyu yaşardı. Biz yıllardır şans dağıtıyoruz. Bu bizi mutlu ediyor. Sayısal'dan büyük ikramiyenin Bolu'ya çıktığını dükkanımızın önüne astığımız pankartlarla duyurduk'' diye konuştu. 
     
</TEXT>
</DOC>
