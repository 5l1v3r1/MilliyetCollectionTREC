<DOC>
<DOCNO> 268219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur06.html </URL>
<DATE> 2004/09/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tecavüzcünün başına taşla vurarak kurtuldu 
</HEADLINE>
<TEXT>

     Ahmet ERTAN EDREMİT Balıkesir , DHA 
BALISEKİR'in Edremit İlçesi'nde evli ve iki çocuk annesi 22 yaşındaki S.N.'yi önceki akşam sokak ortasında bıçakla tehdit edip okul bahçesine sürükleyen sapık tecavüze kalkıştı. Saldırganın başına taşla vurup elinden kurtulmayı başaran S.N. polise sığındı. 
     İbrahimce Mahallesi'ndeki yakınlarına misafirliğe giden ev hanımı S.N., saat 22.30 sıralarında yürüyerek kendi evine dönerken, Gazi İlköğretim Okulu önünde bıçaklı bir kişinin saldırısına uğradı. Saldırgan bıçak tehdidiyle genç kadını okulun bahçesine götürdü. Burada tecavüze yeltenen kimliği belirsiz kişi, direnen genç kadını dövdü, elbiselerini parçaladı. S.N. bu sırada yerden aldığı bir taşı saldırganın kafasına vurdu. Başına aldığı darbeyle sendeleyen saldırgan, genç kadının bağırması üzerine panikleyerek kaçtı. 
     Elbiseleri parçalanmış, altı çıplak halde, feryatlar içinde Yılmaz Akpınar Caddesi'ne çıkan S.N.'ye caddedeki bir kafeteryadan masa örtüsü verildi. Örtüyü vücuduna saran genç kadın vatandaşların yardımıyla Edremit Emniyet Müdürlüğü'ne götürüldü. S.N. olayı şöyle anlattı 
     "İbrahimce Mahallesi'ne misafirliğe gitmiştim. Misafirliğe gittiğim akrabam yolun bir bölümüne kadar bana refakat etti. Edremit Devlet Hastanesi'ni geçince, ortalığın artık ışıklı, aydınlık olduğunu söyleyip yalnız gidebileceğimi söyledi ve beni bıraktı. 10- 15 adım atmıştım ki, eli bıçaklı bir adam yolumu kesti. Ağzı alkol kokuyordu. Adının Cüneyt olduğunu, kendisinin katil olduğunu söyledi. Benimle sohbet etmek istediğini belirterek, okulun bahçesine sürükledi. Benimle seks yapmak istediğini, direnirsem, öldüreceğini söyledi. Eteğimi çıkardı. Direnirken, beni dövdü, bıçakla tehdit etti. Elime geçirdiğim taşla kafasına vurdum. Sonra kaçtı. Bunu yapan cezasız kalmamalı.'' Genç kadın, saldırganın 30 yaşlarında, esmer, 180 boylarında, bıyıklı olduğunu söyledi. Polis yetkilileri, olayla ilgili soruşturmanın sürdüğünü belirtti. 
     
</TEXT>
</DOC>
