<DOC>
<DOCNO> 287847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur33.html </URL>
<DATE> 2004/11/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hırsızlık yaptığı işyerine yeniden gelince... 
</HEADLINE>
<TEXT>

     Eskişehir'de sabah saatlerinde cep telefonu çaldığı işyerine yanlışlıkla aynı gün tekrar gelen kişi, bu sırada işyerindeki güvenlik kamerasından şüpheliyi tespit etmeye çalışan polisler tarafından yakalandı. 
     AA muhabirinin aldığı bilgiye göre, Bursa'dan gelen Polat Ş. 31 , Cengiz Topel Caddesi'nde faaliyet gösteren işyerine girerek, cep telefonlarının fiyatlarını öğrenmek istedi. Tezgahtarların başka müşterilerle ilgilendiği sırada bir cep telefonunu çalan Polat Ş, daha sonra dükkandan ayrıldı. 
     Polat Ş, öğleden sonra da aynı işyerine, bu kez aynı yola cephesi bulunan arka kapıdan girdi. Tezgahtarların, sabahki hırsızlığı polise ihbar etmeleri üzerine, dükkanda bulunan güvenlik kamerasından şüpheliyi teşhis eden polisler, bu sırada Polat Ş'nin yine aynı işyerine geldiğini fark etti. Cep telefonlarına bakarken yakalanan Polat Ş, gözaltına alındı. 
     Üzerinde 2 yeni cep telefonu bulunan Polat Ş'nin, emniyetteki ifadesinde, hırsızlık için Bursa'dan Eskişehir'e geldiğini, kente yabancı olduğu için hırsızlık yaptığı işyerine yanlışlıkla ikinci kez girdiğini söylediği bildirildi. 
     Polat Ş'nin, İsmet İnönü Caddesi'ndeki bir mağazadan da cep telefonu çaldığı belirlendi. 
     
</TEXT>
</DOC>
