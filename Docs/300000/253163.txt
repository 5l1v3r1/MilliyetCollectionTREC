<DOC>
<DOCNO> 253163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/ekonomi/eko09.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Yasası değiştiriliyor, ihale süreleri kısalıyor 
</HEADLINE>
<TEXT>


ANKARA Milliyet 

İhale sürelerinin uzun olması nedeniyle kamu yatırımlarının gecikmesinden yakınan hükümet, Kamu İhale Yasası'nda değişiklik yaparak, süreci kısaltmaya hazırlanıyor. Başbakan Tayyip Erdoğan başkanlığında toplanan Bakanlar Kurulu sonrasında bir açıklama yapan Başbakan Yardımcısı Mehmet Ali Şahin, yasanın, özellikle kamu yatırımlarının çok geç gerçekleşmesine yol açtığını ve yatırımları geciktirdiğini tespit ettiklerini söyledi. 
Şahin, Erdoğan'ın, Hazine'den sorumlu Devlet Bakanı, Maliye Bakanı ve Bayındırlık ve İskan Bakanı'na üçlü çalışma yaparak şeffaflık ilkesinden asla taviz vermeden Kamu İhale Kanun Tasarısı'nın yeniden gözden geçirilmesi talimatını verdiğini bildirdi. Yapılacak çalışmanın daha sonra sonra TBMM'ye sevkedileceğini belirten Şahin, İhale Kanunu'nda yapılacak değişiklikten sonra yeni İhale Kanunu ile 2005 yılında yatırımları daha da hızlandırmayı hedeflediklerini söyledi. 


</TEXT>
</DOC>
