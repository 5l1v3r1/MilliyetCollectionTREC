<DOC>
<DOCNO> 289465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun14.html </URL>
<DATE> 2004/11/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Irak güne yine bombalarla başladı... 
</HEADLINE>
<TEXT>

     Irak'ın başkenti Bağdat'ta, bomba yüklü bir araçla saldırı düzenlendiği bildirildi. 
     Polis, havaalanı yolunda düzenlenen saldırıda sivil araçlardan oluşan bir konvoyun hedef alındığını söyledi. 
     Araçların alev aldığını belirten polis yetkilisi Hüseyin Ali, ölen veya yaralanan olup olmadığına dair bilgi vermedi. 
     Öte yandan, Bağdat'ın 55 kilometre kuzeydoğusundaki Bakuba'da bir polis karakoluna saldırı düzenlendiği bildirildi. 
     Polis kaynakları, direnişçilerin, Diyala bölgesindeki karakola havan topuyla saldırdığını ve güvenlik kuvvetleriyle silahlı çatışmaya girdiklerini söylediler. 
     Saldırıda can kaybı olup olmadığına dair bilgi verilmedi. 
     
     YOL KENARINA YERLEŞTİRİLEN BOMBA PATLADI 
     Irak'ta, başkent Bağdat'ın güneyindeki İskenderiye'de yol kenarına yerleştirilen bombanın patlamasıyla 2 kişi öldü. 
     İskenderiye hastanesi yetkililerinin verdiği bilgiye göre, Irak Ulusal Muhafızları'nın konvoyu geçtiği sırada bombanın patlatılmasıyla 2 muhafız öldü, 3'ü yaralandı. 
     
</TEXT>
</DOC>
