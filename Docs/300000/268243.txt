<DOC>
<DOCNO> 268243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur30.html </URL>
<DATE> 2004/09/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Alibeyköy'deki mağdurlara yardım... 
</HEADLINE>
<TEXT>

     İstanbul Büyükşehir Belediyesi, Alibeyköy'de su baskınından zarar gören 293 aileye 1'er milyar lira ile çeşitli gıda maddelerinden oluşan yardım paketleri dağıttı. 
     İlk yardım çekini Karadolap Mahallesi'nde oturan Mert Rıdvanlar isimli vatandaşa veren İstanbul Büyükşehir Belediyesi Genel Sekreter Yardımcısı Muammer Erol, bu yardımın dışında ayrıca zarar gören 200 aileye de 40 çekyat ile temizlik malzemesi dağıtıldığını söyledi. 
     Valilik tarafından da Eyüp Kaymakamlığı'nın emrine gönderilecek olan 1 trilyon lira civarındaki nakdi yardımın önümüzdeki hafta içinde dağıtılacağını anlatan Erol, valilik, büyükşehir ve ilçe belediyesinin vatandaşların mağduriyetini gidermek için bütün imkanlarını seferber ettiğini vurguladı. 
     Erol, vatandaşlardan ''dere yatağındaki evlerin kamulaştırılması'' konusunda kendilerine yardımcı olmalarını beklediklerini de belirterek, şunları kaydetti 
     ''Vatandaşların, spekülatif söylentilere kapılmadan, anlaşarak, mahkemeye gitmeden, cebri tedbirler uygulanmadan, kamulaştırmaya önayak olmalarını istiyoruz. Bu konudaki destek ve katkılarını bekliyoruz. Başka hiçbir sorun yok. Para ve ekip sorunu yok. Eğer vatandaşlarımız, evlerinin karşılığını rayiç bedel, hatta mağduriyetlerini giderecek enkaz bedelleri de verilerek anlaşırlarsa, dere yatağını bir ayda temizleriz. Anlaşamazsak kanuni prosedürü izlemek zorunda kalacağız. Korkarım ki o süreç içerisinde, tekrar bir daha yağmur yağmasın diye dua etmek zorunda kalacaklar olabilir.'' 
     
     ''RESMİ SÜRECİ BAŞLATMADIK'' 
     Muammer Erol, şimdiye kadar başvuru yapan 11 kişiden 6'sının evinin dere yatağında olduğunu, bunlardan da 3'ünün anlaşmak için resmi başvuruda bulunduğunu ifade ederek, ''Maalesef vatandaşlarımız, yanlış yönlendirildiği ve olay speküle edildiği için rayiç bedellerin oldukça üzerinde rakamlara ulaşan taleplerle bize geldiler. Bu konuda vatandaşlarımızın bizim önümüzü açmasını istiyoruz'' diye konuştu. 
     İstimlakta resmi süreci başlatmadıklarını, o nedenle de tebligat da gönderilmediğini kaydeden Erol, ''Resmi süreç başladığında tebligat sorunu olacağını zannetmiyorum'' dedi. 
     Erol, ''vatandaşlara 'Burası Büyükşehir Belediyesi tarafından imar edilecek, park bahçelerle donatılacak ve buradaki gayrimenkuller ummadığınız kadar değer kazanacak' gibi rant beklentisi pompalandığını ve bu nedenle de insanların kararsız kaldıklarını'' belirterek, ''ortada dolaşan spekülasyonlara vatandaşların kulak vermemesini'' istedi. 
     Daha sonra 293 mağdur aile adına hazırlanan çekler ile gıda maddelerinden oluşan yardımlar dağıtıldı. 
     Bu arada yardımı alanlar, ''bunun tüm zararlarını karşılamaya yetmediğini, ancak yine de acil ihtiyaçlarını gidermede kullanacaklarını'' söylediler. 
     
</TEXT>
</DOC>
