<DOC>
<DOCNO> 277782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy19.html </URL>
<DATE> 2004/10/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakanlar AB Komisyonunun kararını böyle yorumladı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, AB İlerleme Raporu ile ilgili olarak, ''Bu ilk virajdı. 17 Aralık'ta bizi daha keskin bir viraj bekliyor'' dedi. 
     Şahin, TBMM Kulisi'nde gazetecilerin AB İlerleme Raporu'na ilişkin sorularını yanıtlarken, Türkiye'nin, Kopenhag Siyasi Kriterleri'ni yerine getirdiğini belirten raporun yayınlandığını anımsatarak, ''Türkiye'nin beklentilerinin karşılandığını'' kaydetti. 
     Sağlıklı bir değerlendirme yapabilmek için Raporun tamamını incelemek gerektiğini ifade eden Şahin, ''Bu, ilk virajdı. Bu virajı döndüğümüzü söyleyebilirim. Bundan sonra 17 Aralık'ta bizi daha keskin bir viraj bekliyor'' diye konuştu. 
     Devlet Bakanı ve Başbakan Yardımcısı Abdüllatif Şener, aynı konudaki sorulara karşılık, AB üyelik sürecinde bir aşamanın bugün geçildiğini dile getirdi. Edindiği bilgilere göre, ''olumlu'' bir raporun çıktığını kaydeden Şener, ''Müzakerelere başlanması için 17 Aralık'ta olumlu karar çıkarsa, Türkiye, AB yolunda önemli bir noktaya gelmiş olacak'' dedi. 
     Adalet Bakanı Cemil Çiçek ise AB İlerleme Raporu'nun ayrıntılarını gördükten sonra bir açıklama yapmaları gerektiğini söyledi. Çiçek, şöyle konuştu 
     ''Ayrıntıları görüp, ona göre daha teferruatlı bir açıklama yapmamız gerekiyor. Ayrıntıyı doğrusu ben de bilmiyorum. Ancak Dışişleri'nde bir değerlendirme yapılacaktır. Çünkü, çok kapsamlı bir rapor... Bunun her yönüyle değerlendirilmesi gerekir. Ama müzakere sürecinin başlayacağı yönünde haberler geldi. İşin o kısmı bakımından memnuniyet vericidir.'' Sanayi ve Ticaret Bakanı Ali Coşkun da gazetecilerin aynı konudaki sorularına, ''Ben zaten Avrupa'dan geliyorum'' karşılığını verirken, İçişleri Bakanı Abdülkadir Aksu ise ''hayırlı olsun'' demekle yetindi. 
     Eski Dışişleri Bakanı ve AK Parti Düzce Milletvekili Yaşar Yakış da raporla ilgili olarak ''Şartlarla ilgili ifadeleri oraya koymaları, sanki gözümüze sokmak gibi oldu. Ayrıca yazılmasına gerek yoktu'' dedi. 
     
     ''YABANCI SERMAYE GİRİŞİ ARTACAK'' 
     Devlet Bakanı Kürşat Tüzmen de AB ilerleme raporuyla ilgili olarak yaptığı açıklamada, ''Türkiye istediklerini aldı. Uzun süredir üzerinde çalıştığı ve sonuçta belki de şu ana kadar Türkiye açısından belkide en kesin cümleleri içeren bir tavsiye raporu var elimizde'' diye konuştu. 
     Raporla, ''Türkiye'nin tavsiye edilen bir ülke'' haline geldiğine dikkati çeken Tüzmen, şunları söyledi 
     ''Bu bakımdan güzel. Ama bazı kısımlarında kendi içerilerindeki politikacıların, kendi ülkelerindeki sıkıntıları aşmak amacıyla konmuş bazı mesajlar da var. Dolayısıyla her kesim memnun edilmeye çalışılmış. Tabii her kesim memnun edilmeye çalışılınca belki de hiç kimseyi memnun edemez hale geliyor bazı şeyler. Ama ben sonuçta şunu görüyorum bizim açımızdan Türkiye üstüne düşeni yaptı. Alınan neticede de Türkiye şu ana kadar çalışmasının haklı olduğunu, yaptığı girişimlerin haklı olduğunu gösterdi. Bu bence çok çok önemli. Bu yabancı sermaye girişini artıracaktır. 
     Bundan sonra kendimizi hızla gelecek yabancı sermayeye hazırlamamız lazım. Yabancı sermaye girişi şu anda artmış durumda zaten. Önümüzdeki dönemde ben bekliyorum. Bu yıl 1.5 milyar dolara ulaşan yabancı sermaye girişini gördüğümüz zaman seneye bunun katlanarak 3-5 milyar dolar gibi artarak gitmesini bekliyorum. Yabancı sermaye girişi, diğer yabancı sermayeyi de tetikler. O teklenme etkisini göreceğiz diye düşünüyorum. Bundan sonra da işsizlik sorunun ortadan kalkacağını düşünüyorum.'' 
     
</TEXT>
</DOC>
