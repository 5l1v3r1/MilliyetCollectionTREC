<DOC>
<DOCNO> 259785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur01.html </URL>
<DATE> 2004/08/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çankaya Belediyesi, sosyete pazarlarına şartlı izin verdi... 
</HEADLINE>
<TEXT>

     Çankaya Belediye Başkanı Muzaffer Eryılmaz, ''sosyete pazarları''na kurallara uymak şartıyla devam etme izni verdiklerini belirterek, ''Eğer istediğimiz gibi olmazsa, pazarcılar ekmeklerini başka ilçelerde aramak zorunda kalacaklar'' dedi. 
     Eryılmaz, sosyete pazarlarını 1 gün süreyle kapattıklarını anımsatarak, bunun ''son ihtar'' olarak anlaşılması gerektiğini söyledi. 
     Pazarlarla ilgili üzerinde titizlikle durdukları bazı konular olduğunu ifade eden Eryılmaz, ''Esnaf ile oturduk, konuştuk. Bize kurallara uyarak çalışacakları konusunda söz verdiler. Bugün pazarları yeniden gezdik. Hissedilir şekilde bir düzelme var ama bunun kararını vatandaş verecek'' diye konuştu. 
     Eryılmaz, kayıt dışı ekonomiyi engellemek amacıyla esnafa satışlarda fiş ve fatura verme zorunluluğu getirdiklerini belirterek, ''Sosyete pazarlarına, kurallara uymak şartıyla devam etme izni verdik. Eğer istediğimiz gibi olmazsa, ekmeklerini başka ilçelerde arasınlar'' dedi. 
     Sadece sosyete pazarlarını değil meyve ve sebze satılan pazarları da düzene sokmak istediklerini anlatan Eryılmaz, bu pazarlardaki esnafın da temizliğe dikkat etmesi gerektiğini söyledi. 
     
     PANAYIRLAR, EYLÜL AYINA KADAR SÜRECEK 

     Öte yandan Ankara Büyükşehir Belediyesi'nce her gün iki farklı semtte düzenlenen panayırların, eylül ayına kadar devam edeceği açıklandı. 
     Ankara Büyükşehir Belediyesi'nden yapılan açıklamaya göre, yaz aylarında tatil imkanı bulamayanlar için 26 gün önce düzenlenmeye başlanan panayırları, bugüne kadar 500 bini aşkın Ankaralı izledi. 
     Her gün iki farklı semtte düzenlenen panayırlarda, çocuklar, canlı müzik eşliğinde şişme oyuncaklar, oyuncak trenler ve animasyonlar eşliğinde eğleniyor. Yetişkinler ise tiyatro ve sirk grupları ile animatörlerin gösterilerini izliyor. 
     Panayır programı, yarın Batıkent-İnönü Pazarı ve Pursaklar Merkez Pazarı'nda devam edecek. Aynı yerde 5 gün yapılacak panayırlar, 3 Ağustos'ta Hüseyin Gazi Pazar Yeri'nde, 8 Ağustos'ta Derbent Pazar Yeri ve Batıkent Kardelen Pazar Yeri'nde, 10 Ağustos'ta Eryaman 3. Etap İş Merkezi'nde, 13 Ağustos'ta Mamak-Akdere Pazar Yeri'nde, 15 Ağustos'ta Hasköy Yeşilöz Pazar Yeri'nde, 18 Ağustos'ta Keçiören Kuşçağız Stadı'nda, 20 Ağustos'ta Çankaya-Barış Manço Parkı'nda, 23 Ağustos'ta Gölbaşı-Karşıyaka Pazar Yeri'nde, 25 Ağustos'ta Öveçler Huzur Mahallesi Pazar Yeri'nde, 28 Ağustos'ta Mamak-Kıbrıs Köyü'nde düzenlenecek. 
     
</TEXT>
</DOC>
