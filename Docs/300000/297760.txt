<DOC>
<DOCNO> 297760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/spor/axspo01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu noktayı koydu 
</HEADLINE>
<TEXT>


Beşiktaş İkinci Başkanı Murat Aksu'nun, Siyah-Beyazlı futbolculara, "Ne yönetim, ne de Teknik Direktörünüz Vicente Del Bosque gidecek. Olan size olur. Sadece işinizi yapın" dediği öğrenildi 


Toplantı yaptı 
BEŞİKTAŞ Kulübü İkinci Başkanı Murat Aksu'nun, bir süre önce Ümraniye'de futbolcularla yaptığı toplantıda bir dizi uyarılarda bulunduğu öğrenildi. Özellikle teknik direktör Del Bosque konusundaki spekülasyonlara son noktayı koyan Aksu'nun, "Biz burada olduğumuz sürece, ki seçimlere kadar da buradayız, Del Bosque'nin gönderilmesi söz konusu değil" dediği belirtildi. 

'İşinizi yapın' 
YAKLAŞIK bir saat süren toplantıda İkinci Başkan Murat Aksu'nun İspanyol çalıştırıcıya yönetim olarak destek verdiklerini vurguladığı, "Bizler nasıl hocaya güveniyorsak, sizlere de güveniyoruz. Dedikodulara kulak asmayın, ayağınızı yere basın. Sizler sadece işinizi yapın. Bize ve hocaya birşey olmaz, olan size olur" ifadelerini kullandığı kaydedildi. 

İtalya'ya gidiyorlar 

PARMA maçının hazırlıklarını dün basına kapalı yaptığı antrenmanla sürdüren Beşiktaş bugün İtalya'ya gidecek. Özel uçakla Bologna'ya inecek olan kafile buradan 1.5 saatlik otobüs yolculuğu sonrası Parma'ya geçip kampa girecek. Siyah - Beyazlı takımda kart cezalısı Ali Güneş ile sakat Carew ve Ronaldo oynamayacak. 

Beşiktaş'a iyi haber 

PARMA'NIN file bekçisi Frey, Beşiktaş ile oynayacakları UEFA Kupası maçı öncesi ilginç açıklamalar yaptı. Tecrübeli kaleci, "Yardımcı antrenörümüz bizlere, 'Küme düşmemek için oynuyoruz. Beşiktaş karşısına yedeklerden kurulu bir takım çıkaracağım. Asıl gücümüzü lig maçlarına saklamak zorundayız' dedi. Bu nedenle ben de Beşiktaş'a karşı forma giymeyeceğim" diye konuştu. 

Çocuktan al haberi 

SİYAH-Beyazlı takımın Norveçli yıldızı John Carew, Yavru Kartal Dergisi'ne yaptığı açıklamada, sporcu olmak için yaratıldığını söyledi. Barcelona'ya transferi gündemde olan golcü oyuncu, minik taraftarların, "Hangi futbolcularla birlikte oynamak isterdiniz" sorusuna ise "Ronaldinho ve Zidane" cevabını vermesi dikkat çekti. 


</TEXT>
</DOC>
