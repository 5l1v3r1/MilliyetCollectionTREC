<DOC>
<DOCNO> 292025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko24.html </URL>
<DATE> 2004/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Unakıtan Şu anda ÖTV'nin artması söz konusu değil 
</HEADLINE>
<TEXT>

     Maliye Bakanı Kemal Unakıtan, sigaradan alınan özel tüketim vergilerinde şu anda herhangi bir artışın söz konusu olmadığını bildirdi. 
     Türkiye-Bahreyn Karma Ekonomik Komisyonu KEK 4. dönem toplantıları için Türkiye'de bulunan Bahreyn Maliye ve Ulusal Ekonomi Bakanı Abdullah Hassan Said ile makamında biraraya gelen Unakıtan, görüşme sırasında gazetecilerin çeşitli sorularını da yanıtladı. 
     Unakıtan, sigara üzerindeki ÖTV hakkındaki bir soru üzerine, şu anda sigarada ÖTV artacak diye bir şeyin söz konusu olmadığını, ancak Maliye Bakanlığı'nın her zaman her türlü çalışmayı da yaptığını ifade etti. 
     Bakan Unakıtan, ''Biz her türlü duruma hazırlıklı olmak zorundayız. Ama şu an zam gibi bir şey yok. Biliyorsunuz biz maktu sisteme geçiş yaptık bu sistemi daha geliştirmek ve iyileştirmek için çalışma yapabiliriz. Sistemlerin kalıcı ve istikrarlı olmasına çalışıyoruz'' diye konuştu. 
     
     GİZLİ DEVALÜASYON 

     Unakıtan Yeni Türk Lirası ile birlikte gizli devalüasyon olacağı yönündeki söylentilerin hatırlatılması üzerine de, bunların boş söylentiler olduğunu söyledi. İkide bir şeylerin çıkarıldığını kaydeden Unakıtan, şöyle devam etti 
     ''Zamanında da 'sonbaharda Türk ekonomisinde sıkıntı çıkacak' diyenler oldu. Onlar bunu hatırlasınlar. En azından şimdi bir özür dilemeliler. Kurlar piyasada değerini bulur. Gizli devalüasyon nereden çıkıyor. Gizli devalüasyon diye bir şey olmaz. Kurlar her gün değişiyor. Serbest piyasa koşullarına göre oluşuyor. Orada ne hükümetin, ne de Merkez Bankası'nın bir dahli vardır.'' Maliye Bakanı Körfez sermayesini Türkiye'ye çekmek için çıkarılması düşünülen varlık karşılığı gelir senetleri konusunda da hazineden sorumlu Devlet Bakanlığı'nın bir tasarı hazırladığını ve Başbakanlığa sevk ettiğini bildirdi. Unakıtan, konuyla ilgili düzenlemenin parlamentoya sevk edilip yasalaşmasının ardından Hazine'nin bu aracı da uygulayabileceğini vurguladı. 
     
     GELİR İDARESİ YASA TASARISI 

     Maliye Bakanı Unakıtan, gelir idaresinin yeniden yapılandırılmasına ilişkin yasa tasarısıyla ilgili bir soru üzerine de bu düzenlemeyle ilgili mutabakatın bulunduğunu, zaten mutabakatsız bir şeyin de olamayacağını belirtti. Unakıtan, Başbakanlık'ta tasarının büyük ölçüde imzalandığını, belki de imzaların tamamlandığını söyledi. 
     Unakıtan vergi oranlarına ilişkin bir soruyu yanıtlarken de bu konudaki açıklamayı Başbakan'ın yapacağını tekrarladı ve biraz sabırlı olunmasını istedi. 

     
</TEXT>
</DOC>
