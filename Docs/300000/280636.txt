<DOC>
<DOCNO> 280636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun47.html </URL>
<DATE> 2005/03/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hristofyas'tan Annan'a şartlı girişim çağrısı... 
</HEADLINE>
<TEXT>

     Güney Kıbrıs Rum yönetimi Meclis Başkanı Dimitris Hristofyas, BM Genel Sekreteri Kofi Annan'a, ''boğucu takvimlerin ve hakemliğin mevcut olmayacağı müzakereleri başlatması'' çağrısında bulundu. 
     Rum haber ajansına göre, Avustralya'da bulunan Hristofyas, temasları sırasında yaptığı açıklamada, ''Bu yönde bir hareketlilik olduğu sürece Kıbrıs Rum tarafının da Annan planında değişiklik yapılmasını istediği konuları bildirmeye hazır olması gerektiğini'' söyledi. 
     Hristofyas, Rum yönetimi lideri Tasos Papadopulos'un, ''Annan planında yapılması gereken değişikliklere ilişkin Rum siyasi partileri tarafından sunulan farklı önerilerin ortak noktasını, yakın zamanda, Rum Ulusal Konseyi'ne sunmayı amaçladığını'' belirtti. 
     ''BM Genel Sekreteri'nin arabuluculuğunda yapılan barış görüşmelerinin dengeli olmadığının kanıtlandığını'' öne süren Hristofyas, ''Kıbrıs Rum tarafının, bir çözüme varılabilmesi için Annan planında değişikliklere ihtiyaç duyduğunu, Annan planının Kıbrıs Rum tarafının haklı endişelerine tercüman olması gerektiğini'' iddia etti. 
     ''Geçmişte iki toplumun Kıbrıs'ta iyi ilişkiler içinde olduğunu'' ileri süren Hristofyas, ''2 yıl önce Yeşil Hat boyunca bazı kapıların açılmasının da halkın yeniden iyi ilişkiler kurmasına neden olduğunu'' anlattı. 
     
</TEXT>
</DOC>
