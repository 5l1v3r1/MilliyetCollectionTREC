<DOC>
<DOCNO> 271121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/tamer.html </URL>
<DATE> 2004/09/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İstanbul'a övgüler düzen "boyacı" 
</HEADLINE>
<TEXT>


Salı sabahı Doluca'nın Mürefte'deki tesislerine hareket için buluşma noktamız Swissotel'di. Dakik olmaktan bir türlü vazgeçemediğim için ben tabii ki 08.50'de lobideydim ve tabii ki uyanamayan ya da trafikte takılan genç meslekdaşlarımızı bir saat kadar beklemek zorunda kaldık. Üstelik bazıları hiç gelmedi 
Bu arada kendini "Ben boyacıyım" diye tanıtarak elimizi sıkan esmer, ufak tefek bir genç adam, bizim zorunlu bekleyişi müthiş bir keyfe dönüştürdü. Lobide koltuğa oturduğum an, tam karşımda duran ateş rengi göz alıcı lale, gerisindeki İstanbul manzarası ve hepsini çevreleyen geleneksel motiflerden oluşan tablo dikkatimi çekmişti. Bir süre sonra anladım ki tabloyu o "boyamış". Az ötesinde duran kor rengi İstanbul silüetini de, asansörlerin karşısındaki lale ve derviş üçlemelerini de... 
Meğer sanatçı İsmail Acar da bizim Mürefte grubundaymış. Zaten sabahtan akşama kadar fotoğraflar çekti - durdu. Swissotel'in lobisindeki resimlerinde narları, gülleri, laleleri gördükten sonra üzümlerle ne yapacak diye merak ediyorum. 
Swissotel'in lobisindeki bu sergi bir ilk. İstanbul'da haziranda art arda toplanan İslam Konferansı Örgütü ve NATO zirveleri sırasında otelde kalacak yabancı devlet adamları düşünülerek düzenlenmiş. Sergiyi dolaşmaya devam ediyoruz. "Topkapı Sarayı'ndaki kaftanın aynısı" diyor Acar. Neden bir padişah portresi "Minyatürlerden büyüttüm, onları kitap sayfalarından çıkarttım" diyor. Pekiyi ya bazı resimlerin kenarlarındaki ince yaldız süslemeler "Onlar geçmişimize, İstanbul'a övgü, zaten bu sergi şehre övgüler sergisi" diyor. 
Bana göre İstanbul, tartışmasız dünyanın en güzel kenti. Bunu ancak birkaç yıl önce fark edebilmiş olmamın suçlusu ben miyim, her köşesi bir mücevher olan bu güzelim kentin değerinin yeterince öne çıkarılmaması mı İstanbulumuzun yanında solda sıfır kalacak dünya başkentlerini yıllarca nasıl da allayıp pullayıp, bizlerin gözünü boyamışlar Anlayacağınız Acar beni tam 12'den vurdu. Tabii bir sergiyi, sanatçının rehberliğinde gezebilmek de gerek alınan keyfi, gerekse algılamaları zenginleştiriyor. 
Söylememe gerek yok herhalde. Acar'a göre de İstanbul, dünyanın tartışmasız en güzel kenti. İstanbul'u seyredebilmek için 2 yıl kadar önce Galata'daki atölye - evine taşınmış. Topkapı Sarayı, Aya İrini, Ayasofya ve Sultanahmet Camii'nin eşsiz silüetleri üst kattaki balkonunda her an için karşısında. O da günün değişik saatlerinde, güneşin değişik ışıklarında bu güzelliğe bakıyor, fotoğraflarını çekiyor. Sarayburnu'ndan Nuriosmaniye'ye Nuriosmaniye'den Mihrimah Sultan'a İstanbul'un silüetini resmediyor. 
Dünyada lale denince ilk akla gelen ülkenin Hollanda olmasına alınıyor Acar. Lalenin yanı sıra pembe gülleri ve "mistik bir meyva" olarak nitelediği narı, "boyamalarında" her fırsatta kullanıyor. "Picasso ve Matisse'den yola çıkmak yerine kendi geleneklerimizden, coğrafyamızdan, tarihimizden, 10 bin yıllık Anadolu kültüründen ve sanatlarından yola çıktım. Geçmişimizi tuallere aktardım," diyor. 
Pekiyi İsmail Acar dindar mı Acar'ın yanıtı 
"İnançlı bir insanım. İslamiyete'e de, Hıristiyanlığa da, Museviliğe de, antik çağlardaki dinlere de... İyi bir müslüman olduğum söylenemez, ama boyamalarımda ve ürünlerimde İslam'ı çok kullanıyorum." 



</TEXT>
</DOC>
