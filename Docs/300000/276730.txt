<DOC>
<DOCNO> 276730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/uras.html </URL>
<DATE> 2004/10/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bodrum'da mandalina bahçesi kalmadı 
</HEADLINE>
<TEXT>


"Bodrum'un en önemli sorununu anladım ki, pek fazla kişi yakalayabilmiş değil 'Mandalinanın nezaketi ' 
Mandalina ki, Bitez gibi yerlere tepeden baktığınızda göz alabildiğine yeşilliği o oluşturur. Müthiş nazik bir ağaç. 
İki yıl üst üste sulama yapma, hemen kavruluyor. Üç yıl yapma, ürün vermiyor. Ayrıca her yıl dibini açmak, budamak, gübrelemek ve ilaçlamak şart. Bir yıl ihmal et, hemen kötülüyor. 
Ama geliniz görünüz ki Bodrumlular mandalina bahçelerini kurumaya bırakıyorlar. Bir süre sonra Bodrum'da mandalina bahçesi kalmayacak... 1 Mandalina bahçeciliği aşırı zahmetli. Bura halkı da her Akdenizli gibi epey tembel. 2 Mandalina çok az para ediyor. Üstelik buranınki enfes kokulu olduğu halde, 'çekirdekli' diye tutulmuyor. 3 Daha da önemlisi, mandalina bahçelerine tatil köyü, villa, ev yapmak için yüksek talep var. Rant bu güzel yerlerde çok yüksek. Yerlinin bunlara dayanması çok güç." 
Bunları Baskın Oran'ın yeni yayımlanan "Enişte Gözüyle Bodrum" isimli kitabından aktardım. 
Baskın Oran, "milliyetçilik, Türk dış politikası ve azınlıklar" konularında uzmanlaşmış Mülkiyeli bir bilim adamı. 12 Mart döneminde bir defa, 12 Eylül döneminde üç defa görevden alındı. 1998 yılında profesör oldu. Ciddi yazıları ve yayınları yanında, Bodrum'u mizahi bir gözle anlatan yazıları var. 
Baskın Oran'ın Bodrum'la ilgisi "Bodrum'un eniştesi" olması. Bodrum'da 18 yıl belediye başkanlığı yapan İsmet Görgün'ün kızı Feyhan Görgün'le evli. Baskın Oran, karısı Feyhan Oran'ın Bodrum'daki yaşamını, çevresini, enişte olalı beri gördüklerini, yaşadıklarını mizah gözüyle yazıya döküyor. "Dalavere Mehmet'in Bodrum Tarihi" isimli kitapta, Bodrum'un renkli bir kişisinin ve Feyhan Görgün'ün anlatımıyla Bodrum'u yazdı. "Enişte Gözüyle Bodrum"da ise, kendi izlenimleri var. Her iki kitap da İletişim yayını. 
Bodrum'daki yaşamı mizah gözüyle yazıya döken Bodrum aşıklarının "pir"i, Cahit Kayra'dır. Cahit Kayra'nın Bodrum üzerine 3 kitabı yayımlandı "Bodrum Üzerine Çeşitlemeler" Milliyet Yayınları , "Eda Hanımın Kırmızı Kedileri" Mey yayını , "Hoşça Kal Bodrum" Boyut yayını . Bu kitapları bulmak zor ama, bulabilenlerin okumasını öneririm. Hele hele "Hoşça Kal Bodrum"un ilk hikayesi "Bodrum Senfonisi", okuyanların aklından çıkamayacak bir anlatımdır. 
Bir eski Mülkiyeli Cahit Kayra'nın başlattığı tür "tatlı dil" ile "Bodrum hikayeleri"ni bir başka Mülkiyeli Baskın Oran'ın "renkli anlatımı"yla sürdürdüğü görülüyor. 
Cahit Kayra'nın ve Baskın Oran'ın Bodrum'la ilgili kitaplarını okuyunuz. Hoşunuza gidecek. 



</TEXT>
</DOC>
