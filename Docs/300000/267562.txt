<DOC>
<DOCNO> 267562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko08.html </URL>
<DATE> 2004/08/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
CeBIT Bilişim Eurasia yarın başlıyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı CeBIT Bilişim Eurasia, yarın TÜYAP Beylikdüzü Fuar ve Kongre Merkezi'nde başlayacak. 
     Dünya CeBIT zincirinin Hannover'den sonra ikinci büyük halkası olan CeBIT Bilişim Eurasia, bu yıl da küresel bir buluşmaya ev sahipliği yapacak. 
     ''Bilişimden Güç Alın'' temasıyla bu yıl 13'üncüsü yapılacak CeBIT Bilişim Eurasia, Deutsche Messe AG DMAG ile İnterpro ortaklığında kurulan HİF A.Ş. tarafından düzenlenecek. 
     5 Eylül'e kadar sürecek CeBIT Bilişim Eurasia, bu yıl 7 ayrı salonu bulunan 55 bin metrekarelik bir alana yayılacak. 
     160 bin ziyaretçi ağırlamaya hazırlanan fuar, farklı ölçek ve sektörlere yönelik bilişim çözümlerini bir araya getirecek. 65 ülkeden ziyaretçi beklenen fuarda, bilgi ve iletişim alanındaki son teknoloji ürünlerini sergileyecek 800'ün üzerinde katılımcı bulunacak. 
     Çin'in ilk kez katıldığı CeBIT Bilişim Eurasia'da, 21 Çinli şirket yer alacak. 
     
     ÜNİVERSİTE-SANAYİ İŞBİRLİĞİ 
     CeBIT Bilişim Eurasia'da bu yılki 3 tematik bölümden birisi olan ''Gelecek Parkı'' bölümünde, TÜBİTAK şemsiyesi altında 31 üniversitenin bilişimi kullanarak geliştirdiği ya da geliştirebileceği projeler sanayinin hizmetine sunulacak. 
     Bu bölümdeki ''Future Talk-Gelecek Konuşmaları'' adı verilen forum alanında gerçekleşecek forumlarda, üniversitelerin sergileyecekleri 186 proje, sanayici ve işadamları ile paylaşılacak. 
     Türkiye'den dünyaya yıldızlar kazandırma misyonu taşıyan ''Türkiye'den Küreye'' bölümünde, Türkiye'de üretilen teknolojinin ulaştığı son nokta gözler önüne serilecek. 
     ''Kamu Sektörü'' tematik bölümünde ise Türkiye'nin e-dönüşüm çalışmaları, e-devlet ve e-belediye uygulamaları tanıtılacak. Kamunun farklı alanlarından 34 kurum ve kuruluşun katılacağı bölümde, değişen ve şeffaflaşan devlet anlayışının getirdiği yenilikler sunulacak. 
     
     KISA MESAJLA RANDEVU 
     Ziyaretçilere yönelik yeni uygulamalar arasında, SMS ile randevu da var. İşadamları ilgilendikleri alanda kısa mesajla randevu alabilecekler. 
     CeBIT Bilişim Eurasia'da, özellikle küçük ve orta ölçekli şirketlere yönelik olarak, bilişimi kullanarak verimliliği artırma yöntemlerinin anlatıldığı özel programlar düzenlenecek. 
     Otopark alanı genişletilen fuara, İETT otobüsleriyle İstanbul'un farklı noktalarından ulaşım sağlanacak. Ayrıca Türkiye'nin çeşitli illerinden gelecekler için Ulusoy, yurtdışından gelecekler için ise Türk Hava Yolları'nın özel indirimlerinden yararlanılabildiği bildirildi. 
     
     BİLİŞİM ZİRVESİ 
     Bu arada, Bilişim Zirvesi 2004 de, yarın Lütfi Kırdar Uluslararası Kongre ve Sergi Sarayı'nda başlayacak. 
     Türkiye Bilişim Derneği, Türkiye Bilişim Vakfı, Türkiye Bilişim Sanayicileri ve İşadamları Derneği, Türkiye Teknoloji Geliştirme Vakfı, Türkiye Zeka Vakfı işbirliğiyle gerçekleştirilecek zirve, iş dünyasını buluşturacak. 
     2 Eylül'de sona erecek zirve çerçevesinde, Türkiye'den ve dünyadan önemli isimlerin konuşmacı olarak katılacağı çeşitli toplantılar düzenlenecek. 
     
</TEXT>
</DOC>
