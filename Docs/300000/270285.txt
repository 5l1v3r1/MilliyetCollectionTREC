<DOC>
<DOCNO> 270285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/ydemirkol.html </URL>
<DATE> 2004/09/09/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Tugay'ı aramak 
</HEADLINE>
<TEXT>



Aslında galiba biz Yunanlılar'ı, bizi hiç sevmediklerini düşündüğümüz için, sevmiyormuş gibi yapıyoruz. Onlar için de durum aynı... Günlerdir ılıman kamuoyunun fanatik kesime yaptığı baskı, bu potansiyel sevmeme halini oldukça eritmişti. Dün sabah güvenlik toplantısında hakem Frisk'in yaptığı uyarılar da sonuç verdi. Tıpkı geçen sene Saracoğlu'ndaki İngiltere maçında olduğu gibi tribünlerde bastırılmış, dışa vurulamayan bir öfke vardı. Taraftarın geneli, milli marşımızı ıslıklayan azınlığı susturdu. Barış sağlandı. Ama öfkeyi tamamen ortadan kaldıran, 39'da Okan ile eski takım arkadaşı Karagounis arasındaki bir diyalogdu. Okan, Interli'yi düşürdü, o yerde kaldı. Bizimki yerden kalkıp, "Beni attırmak mı istiyorsun " dedi. Sarıldılar, elektrik tamamen bitti. 
Futbol kalitesinde de durum benzerdi. Onlar bizim çok güçlü olduğumuzu düşünüyorlardı, biz de onların... Çok geçmeden anlaşıldı ki, kimse o kadar iyi değil. Biz hata yapsak da, son anda da olsa onları durduracak savunma konsantrasyonunda kalıyorduk. Ama oyunu yönlendiremiyorduk. Nihat ile Gökdeniz'in beklenen performansında olmayışı bizi zorluyordu. Topu kullanma işi sürekli Deniz ve Serkan'a kalınca, istediğimiz kontraları bulamadık. Topu orta sahada havalandırıyorduk, ama kısaydık. Bu içinden çıkılmaz bir durum. Bir Tugay bulamamanın sıkıntısını çektik. Şu bir gerçek ki, Yıldıray'ın olmayışıyla birlikte, Emre'nin geride hapsoluşu yaratıcı gücümüzü, daha önemlisi oyunu önlendirme yeteneğimizi iyice düşürdü. Yanal, Tuncay veya Serhat'ı taze bir kontracı olarak düşünmeyince iyice kısırlaştık. 
Onlar ise orta sahada iyi basıyor, iyi geri dönüyor, iyi top yapıyorlardı. Ama tempoyu yükseltmekten korktular. Bizim kontracılığımızdan çekindiler. Böylece iyi savunma yaptılar, ama istedikleri akınları bulamadılar. 17'de Frisk'in Rüştü'nün, Giannakopoulos'u düşürdüğü pozisyonda penaltıyı vermeyişi en büyük şansımızdı. Şanssızlığımız ise, Otto Rehhagel'in 80. dakikaya kadar risk almayışı, bize beklediğimiz boşlukları bırakmayışıydı. Duran top aradılar, ama başaramadılar. 
Sonuç olarak dün Ersun Yanal ve Rehhagel rakibi durdurmayı başardılar. Ama üretkenlikten uzaklar. Bu grup, iki takım için de içinden çıkılması zor bir kaderi gösteriyor. 



</TEXT>
</DOC>
