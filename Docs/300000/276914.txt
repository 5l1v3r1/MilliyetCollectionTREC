<DOC>
<DOCNO> 276914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun02.html </URL>
<DATE> 2004/10/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD... Kerry, son anketlerde Bush'un önüne geçti... 
</HEADLINE>
<TEXT>

     ABD'de iki başkan adayı arasında düzenlenen ilk tartışmanın galibi olarak görülen Demokrat Partili senatör John Kerry, uzun bir aradan sonra ilk defa anketlerde rakibi Cumhuriyetçi Başkan George Bush'un önüne geçti. 
     Yeni sayısı yarın piyasaya çıkacak Newsweek dergisinin kamuoyu yoklamasına katılanların yüzde 49'u Kerry'yi desteklerken, Bush'u seçenlerin oranı yüzde 46'da kaldı. 
     Perşembe gecesi düzenlenen ve televizyonlardan canlı yayınlanan dış politika konulu ilk tartışmaya ilişkin de ankete katılanların yüzde 61'i Kerry'yi daha başarılı buldu. Bush'u galip ilan edenlerin oranı sadece yüzde 19'da kalırken, yüzde 16'lık bir grup da iki adayın yenişemediğini savundu. 
     Kerry böylece ağustos ayından bu yana anketlerde ilk defa yeniden öne geçerken, Başkan Bush'un eylül başında düzenlenen Cumhuriyetçi Parti ulusal kongresinin ardından elde ettiği 10 puanı aşkın fark kalktı. 
     Ankete katılan kayıtlı seçmenlerin yüzde 60'ı, Bush'un politikaları yüzünden dünyada Amerikan karşıtlığının yükseldiği görüşünü dile getirdi. 
     Newsweek'in kamuoyu araştırmasında haftalar sonra geriye düşen Bush, buna rağmen teröre karşı mücadele konusunda ankete katılanların yüzde 52'sinin onayını aldı. Bu konuda Kerry'nin Bush'tan daha başarılı olacağını düşünenlerin oranı ise yüzde 40'ta kaldı. 
     Ekonomik ve sosyal konularda ise Kerry, açık farkla Bush'un önünde yer aldı. 
     2 Kasım başkanlık seçiminden önce Bush ile Kerry arasında son iki tartışma, 8 ve 13 Ekim'de yapılacak. 

     
</TEXT>
</DOC>
