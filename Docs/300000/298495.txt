<DOC>
<DOCNO> 298495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy01.html </URL>
<DATE> 2004/12/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çocuk sahibi asgari ücretliye prim muafiyeti 
</HEADLINE>
<TEXT>

     Hükümet, tüm yurttaşları Genel Sağlık Sigortası kapsamına almaya hazırlanırken, sağlık primi ödeme sisteminde de köklü değişikliğe hazırlanıyor. Evli ve çocuk sahibi asgari ücretlinin primini devlet ödeyecek. 
     ANKA'nın edindiği bilgöye göre, Çalışma ve Sosyal Güvenlik Bakanlığı, sağlık sigorta sistemini tek elde toplayacak Genel Sağlık Sigortası Yasa Taslağı'nı son aşamaya getirerek, sivil toplum örgütlerinin görüşüne sundu. 
     Buna göre, asgari ücretle çalışan bir işçi tek başına yaşıyorsa primini kendisi ödeyecek, ancak evli ve çocuk sahibi ise primini devlet karşılayacak. Taslağa göre, Sosyal Sigortalar Kurumu, Emekli Sandığı ve Bağ-Kur'un sağlık birimleri feshedilerek bunların yerine tüm çalışanları kapsayacak Genel Sağlık Sigortası Kurumu oluşturulacak. 
     KAZANCA DEĞİL, HARCAMAYA GÖRE PRİM Taslağa göre, genel sağlık sigorta primi kazanca göre değil, harcamaya göre ödenecek. Sağlık sigorta piriminin çalışanın kazancı üzerinden belli oranda kesilmesi uygulamasına son verilerek, istenen teminat paketinin öngördüğü sağlık hizmetlerine göre belirlenecek. 
     
     TEMEL TEMİNAT PAKETİ DARALACAK MI 
     Taslakta, sağlıkta temel teminat paketinin mevcut durumun altına düşmeyeceği ifade ediliyor. Ancak Emekli Sandığı'nın uyguladığı temel teminat paketinin teorik olarak uygulanamayacağı kaydediliyor. 
     Devlet, Genel Sağlık Sigortası kapsamına temel teminat paketi koyacak, ancak bunun içeriğini yasa çıktıktan sonra Genel Sağlık Sigortası Kurumu belirleyecek. Yeni uygulamada temel teminat paketinin SSK standardının üzerinde, Emekli Sandığı standardının ise altında olması bekleniyor. 
     Uzmanlar, Genel Sağlık Sigortası'nın bütçeye ek bir maliyet getirmeyeceği görüşünü savunuyor. Türkiye'nin yıllık sağlık harcamasının 20 katrilyon lira dolayında olduğunu bildiren uzmanlar, "Genel Sağlık Sigortası mevcut sigorta sistemlerinin tek çatı altına toplanmasıdır. Bu nedenle ek bir maliyet getirmesi düşünülmüyor. Zaten sağlığa ayrılan belli bir kaynak var ve harcama tutarı belli. Genel sağlık sigortası bunları tek elde toplayacak" görüşünü dile getiriyor. 
     
</TEXT>
</DOC>
