<DOC>
<DOCNO> 284015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun15.html </URL>
<DATE> 2004/10/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Alman CDU partisinden Türklere iftar 
</HEADLINE>
<TEXT>

     Alman Hıristiyan Demokrat Birlik Partisi CDU Berlin eyaleti parti teşkilatı tarafından Türk dernek temsilcileri ile partiye yakınlıklarıyla bilinen bazı Alman kuruluşlarının temsilcilerine iftar yemeği verildi. 
     Berlin'deki ''Ideal Event Center'' adlı restoranda dün verilen iftar yemeğine, CDU Berlin eyalet meclisi grubu Başkanı Nicolas Zimmer, Birlik partilerinin CDU CSU federal meclis grubunda Berlin eyaleti fraksiyonu Başkanı Roland Gewalt, Berlin-Reinickendorf semti Belediye Başkanı Marlies Wanjura, CDU Berlin eyaleti parti teşkilatı yönetim kurulu üyesi Emine Demirbüken, Berlin Türk Cemaati TGB Başkanı Taciddin Yatkın, Berlin-Brandenburg Türk-Alman İşadamları Derneği TDU Başkanı Bahattin Kaya, Irak Türkmen Cephesi Berlin Temsilcisi Ganim Osman ve diğer bazı Alman kuruluşlarının temsilcileri katıldı. 
     Amir Muhammed Herzog adlı imamın iftar konusunda yaptığı kısa açıklamasından sonra söz alan Zimmer, Gewalt ve Wanjura, Hıristiyanlarla Müslümanlar arasında yapılan bu tür toplantıların önemine dikkati çekerek, CDU'nun sadece Hıristiyanların partisi olmadığını, dini değerleri savunan Müslümanların da CDU'da çok sayıda yer aldığını belirttiler. 
     
</TEXT>
</DOC>
