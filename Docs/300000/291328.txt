<DOC>
<DOCNO> 291328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/yasam/ayas.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern hayatın korkulan hastalığı 
</HEADLINE>
<TEXT>


En çok 20 - 30'lu yaşlarda görülen panik atak, genelde aniden ortaya çıkan yoğun sıkıntı ya da korku nöbetleridir. Hastayı, sosyal hayattan koparıp eve bağımlı hale getirir. Kadınlarda erkeklere oranla 2-3 kat daha sık görülür 

Panik Atak Ayşegül Aydoğan 

Modern çağın getirdiği görülme sıklığı artan ruhsal sorunlardan biri de panik atak. Son yıllarda artan bir sorun olan panik atak, hafife alınmayacak kadar ciddi bir hastalık. 
Kentlilerin sorunu olarak da tanımlanan panik atak en çok 20-30'lu yaşlarda başlayıp, hastayı sosyal hayattan koparıyor ve eve bağımlı hale getirebiliyor. 
İstanbul Tıp Fakültesi Psikiyatri Anabilim Dalı, Konsültasyon-Liyezon Psikiyatrisi Bilim Dalı Başkanı Prof. Dr. Sedat Özkan, panik atakla ilgili merak edilenleri yanıtladı... 

Panik atak nedir 
Panik atak ve panik bozukluk anksiyete bozuklukları içinde tanımlanır. Anksiyete kaygı, bunaltı , yaşamın sürdürülmesi ve uyum davranışının gelişimini sağlayan bir duygudur. Bir yere kadar sağlıklı olan bu duygunun yaşanması bir noktadan sonra kişinin yaşamını ve diğer insanlarla olan ilişkilerini olumsuz etkilemeye başlar. 

Panik atağı korku mu tetikler 
Panik, egonun kendisini tehdit altında hissetmesidir. Dış dünyadan gelen bir tehlikeye karşı gelişen tepki, korkudur. Korkan insan, bedeni ve iç güdüleriyle tepki verir, kaçar ya da korktuğu nesne veya durumla savaşır. Kaçamayınca ya da kaynağı yok edemeyince ciddi zorlanma yaşar. 

Belirtileri nelerdir 
Aniden başlayan ve tekrarlayan, yoğun sıkıntı ya da korku-kriz nöbetleridir. Atak, birden başlar ve hızla doruk düzeyine ulaşır genellikle 10 dakika ya da daha kısa sürede . Buna, yakında bir tehlikenin doğacağı ya da kişinin sonunun geldiği duyumu ve kaçma dürtüsü eşlik eder. 

Kaç şekilde görülür 
İlki, beklenmedik panik ataklardır. Bir neden olmaksızın aniden ortaya çıkar. İkincisi, duruma bağlı panik ataklardır. Bir yılan görme gibi tetikleyici bir etkenle karşılaşma durumunun ardından ya da karşılaşacağının düşünülmesi sonucu ortaya çıkar. Üçüncüsü, tetikleyici bir etkenle karşılaşmanın ardından ortaya çıkan, her zaman için bununla bağlantılı olmayan 'durumsal eğilim gösterebilen panik ataklar'dır. 

Sıklıkla ne gibi hastalık veya durumlarla karıştırılır 
Panik atak sırasında ölüm korkusu, delirme korkusu, kontrolünü kaybetme korkusu gibi bulgulara ek olarak çarpıntı, göğüs ağrısı, bayılacakmış gibi olma ve nefes darlığı gibi kardiyovasküler belirtiler ön planda hissedilir. Sıklıkla kalp kriziyle karıştırılır. Ruhsal belirtilere, bedensel belirtiler de eşlik ettiği için hastalar yaşadıklarının ruhsal bir sorun olabileceğini akıllarına getirmez ya da kabul etmek istemez. Bu hastaların panik atağı geçirdiği genelde anlaşılamaz ve bu nedenle yanlış tanı ve tedavi sık görülür. 

Hastaların çoğu kadın 
Kimlerde daha sık görülür 
Kadınlarda erkeklere göre 2-3 kat daha sık görülür. Hastaların yüzde 75-80'i kadındır. Terk edilme endişesi fazla olan insanlarda artar. Çağımız insanının birey olarak yalnız kaldıkça panik atağın artması bekleniyor. 

Görülme sıklığı nedir 
Yaşam boyu yaygınlığı değişik çalışmalarda yüzde 1.5 - 3.5 arasında saptanmıştır. Bu oran gittikçe artmaktadır. 

Eve bağımlı hale getirir 
Yol açtığı sosyal sorunlar neler 
Hastalar, eve bağımlı bir duruma gelebilirler. Yanlarında bir başkası olmadan sokağa çıkamadıkları görülür. 

Tedavide izlenen yol nedir 
Panik atak sistematik, sabırlı ve uzun süreli bir tedaviyle çok büyük oranda tedavi edilebilir. Tedavide hem ilaçların, hem psikoterapinin hem de sosyal düzenlemelerin yeri var. 

Korunmanın yolu var mı 
Geleceğini güven ve emniyette hisseden insan daha az panik yaşar. Kendisini sağlıklı var eden, çalışıp üreten, seven, sevilen insan kolay kolay paniğe kapılmaz. 

Hastalığın belirtileri 

ÇarpıntıTerlemeTitreme ya da sarsılmaNefes darlığı ya da boğuluyor gibi olmaSoluğun kesilmesiGöğüs ağrısı ya da göğüste sıkıntı hissi Bulantı veya karın ağrısıBaş dönmesi ya da sersemlik hissiGerçekdışılık algısıKontrolünü kaybedeceği veya çıldıracağı korkusu Ölüm korkusuÜşüme, ürperme ya da ateş basmalarıAtaklar genelde aniden ortaya çıkar ve atak ortaya çıktığında bunu durduracak bir yol yoktur 



</TEXT>
</DOC>
