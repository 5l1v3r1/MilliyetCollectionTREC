<DOC>
<DOCNO> 292263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yasam/yas02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şans' onun peşini bir türlü bırakmıyor 
</HEADLINE>
<TEXT>


Şans oyunlarından 400 milyar lira kazanan inşaat şirketi sahibine, terk edildiği gün piyangodan da 1 trilyon çıktı 

ESRA ÖRGEN Adana DHA 

Karısının kendisini terk ettiği gün sıkıntıdan gidip bir piyango bileti alan Sezai Kiser, 1 trilyon liralık büyük ikramiyeyi kazandı. 
Adana'da inşaat şirketi sahibi Kiser 39 , Milli Piyango'nun 19 Kasım çekilişinde 556000 numaralı biletine isabet eden tam 1 trilyon liralık ikramiyesinin çekini, Milli Piyango Genel Müdürlüğü Adana Şube Müdürlüğü'ne giderek dün teslim aldı. 

Şimdi eşini bekliyor 
Daha önce de şans oyunlarından toplam 400 milyar lira ikramiye kazandığı belirtilen Kiser, "Eşimle tartışmıştık, moralim bozuktu, kendime bir bilet alayım dedim. Allahımdan istedim, gönülden çektim, ikramiye çıktı" dedi. 
Kiser, şimdi 2 çocuğunu alarak evi terk eden eşinin dönmesini beklediğini söyledi. İkramiye kazanmaya alışık olduğu için, "Keşke daha fazla çıksaydı" diyen Kiser, ikramiye çekini aldıktan sonra Milli Piyango Müdürlüğü'nden arkadaşlarıyla ayrıldı. 


</TEXT>
</DOC>
