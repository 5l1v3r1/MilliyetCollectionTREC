<DOC>
<DOCNO> 285747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko37.html </URL>
<DATE> 2004/11/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ABD piyasaları, Bush'un zaferini ilan etti... 
</HEADLINE>
<TEXT>

     Bülent Keneş AA 

Demokrat Partililer ve bazı medya organları, Cumhuriyetçi Parti adayı ABD Başkanı George W. Bush'un seçimleri ikinci dönem için kazandığını ilan etmek için aşırı temkinli davranırken, Amerikan ekonomisinin kalbi Wall Street, Bush'un açık bir zafer kazandığını ilan etti. 
     Bush'un sonuçların henüz askıda olduğu Ohio'nun 20 seçici oyunu kazanmaya yakın olduğuna inanan Wall Street'te hisse senetleri yükselmeye doğru yönelirken, dört yıl önce Florida'da yaşanan karmaşa neticesinde piyasalarda gözlenen belirsizliğe rastlanmadığı kaydedildi. 
     Yatırımcıların, bu seçimlerde bir belirsizlik olsa dahi, bunun önümüzdeki saatler ya da bir kaç gün içinde netliğe kavuşacağına inandığı ifade edildi. 
     Borsa stratejistlerinden Michael Carty, ''daha önce yaşananlardan sonra kimse açıklamak istemiyor ama piyasalar Bush'un açık şekilde kazandığına hüküm verdi,'' derken, CNN televizyonu Ohio'da kesin sonuçların alınmasının iki haftayı bulabileceğini, Iowa ve New Mexico'daki durumun da şüpheli olduğunu kaydetti. 
     Ancak seçim sonuçlarınının, 1988'den bu yana en açık şekilde, önde olan Bush'un popüler oyun çoğunluğunu kazandığı ve Ohio'daki durumunun ise ''aşılamaz'' konumda olduğunu gösterdiği ifade edildi. 
     Charles Schwab Washington Research isimli kuruluşun şef stratejistlerinden Greg Valliere ise piyasaların tepkisinin daha çok Cumhuriyetçilerin 100 sandalyeli Senato'da 55 sandalyeye yükselmesinden kaynaklandığını ifade ederek, bunun Bush'un zaferinden çok daha büyük ve çok daha memnuniyet verici bir sürpriz olduğunu söyledi. Valliere, bu başarı sayesinde vergi indirimleri konusunda bir sorunun yaşanmayacağına dikkati çekti. 
     
     NEW YORK BORSASI HIZLI YÜKSELİŞLE AÇILDI 

     New York Borsası, hafta ortasındaki işlem gününe hızlı yükselişle başladı. 
     ABD başkanlık seçimiyle ilgili gelişmelerin dikkatle izlendiği borsada Dow Jones Endeksi ilk dakikalarda 142.32 puanlık yüzde 1.42 yükselişle 10,178.05 puana, teknoloji hisselerinin endeksi Nasdaq ise 34.20 puanlık yüzde 1.72 yükselişle 2,018.99 puana çıktı. 
     Ohio'da süren karmaşaya rağmen ABD başkanlık seçiminde belirsizlik yaşanmayacağı ve Bush'un yakın bir zamanda galip ilan edileceği beklentisi, borsanın hızlı yükselişle açılmasında etkili oldu. 

     
</TEXT>
</DOC>
