<DOC>
<DOCNO> 272210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo03.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli deneme 
</HEADLINE>
<TEXT>


Galatasaray Futbol Şube Sorumluları'ndan Fatih Gökşen, derbi maçıyla açılacak olan İnönü Stadı konusunda endişelerinin olduğunu vurguladı. Gökşen, "Sıkı önlemler istiyoruz" yorumunu yaptı 

ERHAN TELLİ 


Tribünler ürküttü 
SÜPER Lig'in 6. haftasında İnönü Stadı'nda Beşiktaş ile kozlarını paylaşacak olan Galatasaray, derbiye sayılı günler kala yetkilileri göreve davet etti. Tadilatı yeni biten İnönü Stadı'nın güvenlik açısından endişe verici olduğunu söyleyen Futbol Şube Sorumluları'ndan Fatih Gökşen, "Herkes yeni stadını Galatasaray ile deniyor. Biz stad denenecek takım değiliz. İlla bir şeylerin derbi maçında yaşanıp görülmesi gerekmiyor" diye konuştu. 

'Önlemler alınmalı' 
GÖKÇEN, bu derbide normal uygulamanın dışında önlemler alınması gerektiğini söyledi. Galatasaraylı yönetici sözlerini şöyle sürdürdü "İnönü Stadı'nın tribünlerinin son hali düşündürücü. Oyuncular açısından tehlike oluşturabilecek ortamlar var. İl Güvenlik Toplantısında bu konuyu gündeme getireceğiz. Ayrıca Beşiktaş Kulübü'nden de bugüne kadar güvenlik konusunda hiçbir garanti alma şansımız olmadı." 

Yıldırım'ı yendiler 

BEŞİKTAŞ maçının hazırlıklarını sürdüren Galatasaray, Florya Tesisleri'nde Yıldırım Bosnaspor ile oynadığı hazırlık maçını 2 - 1 kazandı. Yedek ağırlıklı bir kadro ile mücadele eden Sarı - Kırmızılı takımın iki golünü de Ümit Karan attı. Diğer oyuncular ise kondisyoner Melchiorre ve antrenör Balint yönetiminde çalıştı. 

Beşiktaş yasağı 

SARI - Kırmızılı futbolcuların Beşiktaş maçıyla ilgili açıklama yapması yasaklandı. Teknik Direktör Hagi'nin, tansiyonu artıracak yorumlardan kaçınılması konusunda oyuncularını sert bir dille uyardığı öğrenildi. Bu arada eski futbolcular, Beşiktaş sınavı öncesinde takıma moral vermek için bu gece Florya'da özel bir yemek verecek. 

Prim krizi sona erdi 

Gheorghe Hagi belirledi 
GALATASARAYLI yöneticiler ile futbolcular arasında sezon başından bu yana çözülemeyen prim bilmecesine son noktayı Teknik Direktör Hagi koydu. Yönetimden aldığı yetki sonrasında oyuncularıyla konuşan Rumen çalıştırıcı, limit rakamı iki maç olarak belirledi. Sarı - Kırmızılılar, üst üste kazandıkları her iki maç için bundan sonra prim alacaklar. 

Üst üste galibiyet şartı 
YENİ sisteme göre iç saha galibiyetlerine 3 bin, deplasman zaferlerine ise 4 bin dolarlık ödeme yapılacak. Örneğin Samsunspor maçından üç puanla ayrılan Sarı - Kırmızılılar, İnönü Stadı'nda Beşiktaş'ı da devirirse, iki seri galibiyet nedeniyle 7 bin dolar alma hakkı elde edecek. Ancak İnönü'de puan kaybedilirse, Samsunspor maçında kazanılan 3 bin dolar da silinecek. 


</TEXT>
</DOC>
