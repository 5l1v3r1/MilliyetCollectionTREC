<DOC>
<DOCNO> 255970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur27.html </URL>
<DATE> 2004/07/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hastaları aşağılayıcı konuşma yapan doktorun cezası onandı 
</HEADLINE>
<TEXT>

     Yargıtay 8. Ceza Dairesi, kimliğinden dolayı hastalara aşağılayıcı konuşmalar yaptığı gerekçesiyle bir doktor hakkında TCK'nın 312. maddesinden verilen mahkumiyet kararını onadı. 
     Erzurum DGM, Tekman Sağlık Ocağı'nda doktor olarak çalışan Mustafa Şen'i, değişen TCK'nın 312. maddesinin ikinci fıkrasında düzenlenen ''halkı sınıf, ırk, din, mezhep ve bölge farklılığı gözeterek kin ve düşmanlığa tahrik etmek'' suçundan 10 ay hapis cezasına çarptırdı ve bu cezayı 1.5 milyar para cezasına dönüştürerek erteledi. 
     Sanık Şen bu kararı temyiz etti. Temyiz istemini görüşen Yargıtay 8. Ceza Dairesi, yerel mahkemenin kararını oybirliği ile onadı. 
     Kararda, Tekman Sağlık Ocağı'nda doktor olarak görevli sanığın ayrımcılık yaparak ''Kürt kimlikli hastaları'' aşağılayıcı konuşmalar yaptığı kaydedildi. 
     12 Mayıs 1999'da güvenlik kuvvetleriyle bölücü teröristler arasında çıkan çatışmada şehit düşen güvenlik gücü mensuplarıyla ölü ele geçirilen teröristlerin cesetlerinin sağlık ocağına getirildiği kaydedilen kararda, sanığın, ruhsatlı tabancasını ocağın önünde toplanmış olan topluluğa doğrultarak, aşağılayıcı konuşmalar yaptığı ifade edildi. 
     Kararda, ''Sanığın bu sözlerle halkın bir bölümünü diğerine karşı kin ve düşmanlığa tahrik ettiği nefret yayan, çatışmaya kışkırtan ve şiddet kullanmaya davet eden bu ifadelerin duyarlı durumda bulunan bir topluluk önünde sarfedilmiş olması sebebiyle kamu düzeni için somut bir tehlike oluşturması karşısında, temyiz itirazları yerinde görülmeyerek hükmün onanmasına karar verilmiştir'' denildi. 
     
</TEXT>
</DOC>
