<DOC>
<DOCNO> 256051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/siyaset/siy01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı bekliyorlar 
</HEADLINE>
<TEXT>


Fransa'daki Ermeni lobisi, 19 Temmuz'da Paris'e gidecek olan Başbakan Erdoğan'ı bir miting düzenleyerek protesto edecek 

MİNE G.KIRIKKANAT Paris 


Fransa'daki Ermeni lobisi, Başbakan Recep Tayyip Erdoğan'ı Fransa ziyareti sırasında Paris'in Trocadero meydanında bir mitingle protesto edeceklerini açıkladı. 
Üç günlük resmi ziyaret için 19 Temmuz'da Paris'e gelmesi beklenen Erdoğan'ı, 20 Temmuz akşamı Trocadero meydanında "gövde gösterisiyle" karşılamaya hazırlanan Ermeniler, yıl başından beri Türkiye'nin AB'ye girişini engellemek için yoğun kampanya yürütüyor. Fransa ziyareti sırasında, Ermeni davasına büyük destek veren ve Türkiye karşıtlığıyla tanınan Cumhuriyetçi Birlik UDF'nin Başkanı François Bayrou ile de görüşecek olan Erdoğan'ın Türk vatandaşlarıyla da bir araya geleceği bildirildi. 

'Soru sorma' uyarısı 
Erdoğan'ın isteği doğrultusunda, Paris'te 3000 kişilik "Pierre de Coubertin" kapalı spor salonu kiralandı. 19 Temmuz akşamı yapılacak "vatandaş toplantısı" için Fransa'nın tüm kentlerindeki Türklere davetiye gönderildi. İsteyen Türkler Fransa'nın dört bir köşesinden kaldırılacak otobüslerle Paris'e getirilecek. Ancak bazı Türk dernekleri, vatandaşların bu toplantıda Erdoğan'a soru sormamaları ve yalnızca dinlemeleri yönünde uyarıldıklarını ileri sürdü. 
Bu arada Erdoğan, bugüne kadar Paris'e gelen Türk liderlerin tercih ettiği "Crillon", "George 5" gibi tarihi oteller yerine, merkezi bir yerde olmayan "Concorde Lafayette Oteli"nde kalacak. 



</TEXT>
</DOC>
