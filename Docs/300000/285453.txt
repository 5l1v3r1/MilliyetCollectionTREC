<DOC>
<DOCNO> 285453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy23.html </URL>
<DATE> 2004/11/02/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TBMM Komisyonu'nda Sezer'in yetkileri tartışma yarattı... 
</HEADLINE>
<TEXT>

     TBMM Plan ve Bütçe Komisyonu'nda Cumhurbaşkanlığı, TBMM, Sayıştay ve Radyo Televizyon Üst Kurulu bütçelerinin görüşmeleri sürerken, AK Parti'li ve CHP'li üyeler arasında Cumhurbaşkanı Ahmet Necdet Sezer'in yetkilerini kullanması konusunda tartışmalar yaşandı. 
     CHP İstanbul Milletvekili Birgen Keleş, AK Parti Nevşehir Milletvekili Osman Seyfi'nin, Cumhurbaşkanı'nın yasaları önyargılı olarak iade ettiğini söylerken kendisinin de önyargılı hareket ettiğini savundu. Keleş, daha iade gerekçesi bile okunmadan Başbakan ya da Maliye Bakanı'nın ''aynen göndereceğiz'' diye açıklama yapmalarının milletvekili iradesine saygısızlık olduğunu, belki gerekçe okunsa, yasalarda değişiklik yapılabileceğini belirtti. 
     CHP Aydın Milletvekili Mehmet Mesut Özakcan, soru önergelerine 5-6 ay hatta bir yıl sonra yanıt verildiğini belirtti. 
     CHP Trabzon Milletvekili Mehmet Akif Hamzaçebi, Sayıştay'ı yeniden düzenleyen tasarı taslağının yeniden gözden geçirilmemesi ve bu kurumun hem denetim yapan hem de konuları kesin hükme bağlayan mahkeme konumunun hüküm altına alınması gerektiğini söyledi. 
     Hamzaçebi, Cumhurbaşkanı'nın sadece Anayasa'ya aykırı gördüklerini değil bütün yasaları geri gönderme yetkisi bulunduğunu vurgulayarak, bu yetkiyi çok sınırlı kullandığını belirtti. Hamzaçebi, Cumhurbaşkanı tarafından iade edilmeyen bazı yasaların, CHP'nin Anayasa Mahkemesi'ne başvurusu üzerine iptal edildiğini anımsattı. 
     Hamzaçebi, milletvekili çalışma ofislerinin genişletilmesini talep etmenin, daha çok vatandaşın milletvekillerine gelmesini istemek anlamına geldiğini vatandaşa, milletvekiline gelmesine gerek duymadan işlerini halledebileceği ortam sağlamanın önemli olduğunu kaydetti. Hamzaçebi, yeni halkla ilişkiler binasının yapılabileceğini, Meclis'teki yeşil alanların daraltılmasına da gönlünün razı olmadığını ifade etti. 
     CHP Muğla Milletvekili Gürol Ergin, Cumhurbaşkanı'na yönelik eleştirilere değinerek, ''burada sözkonusu olan Cumhurbaşkanı falan değil, Cumhuriyet'in temel değerleridir. Cumhuriyet'in temel değerleriyle oynanmasına müsaade etmeyecek bir kitle vardır, biz de bunun içindeyiz. Cumhurbaşkanı da Cumhuriyet'in temel ilkelerini korumakta taraftır'' dedi. 
     
     ''MÜLK SATIŞI YEMİNE UYGUN MU '' 
     Ergin, Ak Parti'li bir üyenin, Cumhurbaşkanı'nın Anayasa'daki yemin metnini okuyarak uygulamalarını eleştirdiğini anımsatarak, Anayasa'da Cumhurbaşkanı'nın yetkilerinin de yer aldığını, Anayasa'ya uygun olmayan yasaları Meclis'e iade edebileceğini, çünkü herşeyin hukuka uygun olması gerektiğini anlattı. 
     ''Sizin, yabancılara mülk satışına izin veren yasaya parmak kaldırmanız, ettiğiniz yemine uygun mu Kanla alınan toprakları parayla satılır hale getirdiniz'' diyen Ergin, türban konusunda gösterilen hassasiyetin bu konuda da gösterilmesi gerektiğini söyledi. 
     CHP İzmir Milletvekili Bülent Baratalı ise Türkiye'de yürütmenin yasamanın önüne geçtiğini, TBMM'nin Hükümet'in istediği gibi yasama faaliyeti yaptığını öne sürdü. Cumhurbaşkanı'nın bazı yasaları iade etmesine bile ''geciktiriyor'' denilerek tahammül edilemediğini ileri süren Baratalı, ''Cumhurbaşkanı Anayasa gereği tarafsızdır ama bir konuda, laik ve demokratik cumhuriyetin korunması konusunda taraftır. Bunu da uygulamalarıyla, kişiliğiyle aile yaşantısıyla, mütevazılığı ile çok güzel yapıyor'' diye konuştu. 
     
     -''SORU SORUYORUZ'' 
     Baratalı'nın bu sözleri üzerine, AK Parti Kayseri Milletvekili Mustafa Elitaş'ın ''kimden koruyor '' diye sorması üzerine milletvekilleri arasında şu diyaloglar yaşandı 
     Kazım Türkmen CHP-Ordu Niye alınıyorsunuz 
     Enis Tütüncü CHP-Tekirdağ iktidar gerginlik mi yaratmak istiyor 
     Mustafa Elitaş AK Parti Kayseri Soru soruyoruz... 
     Ali Kemal Kumkumoğlu CHP-İstanbul Cumhuriyet'in hiç mi düşmanı yok 
     Musa Uzunkaya AK Parti-Samsun Cumhurbaşkanı'nın 200 kişiyi affettiğini de gördük. 
     Gürol Ergin CHP-Muğla Dağdan indirme yasasını siz çıkarmadınız mı '' Milletvekilleri arasındaki karşılıklı laf atmalar Komisyon Başkanı Sait Açba'nın müdahalesi ile sona ererken söz alan AK Parti Ağrı Milletvekili Mehmet Melik Özmen, Cumhuriyet'in hakimiyeti milliye istiklal ve cumhuriyet , Kuvayı Milliye milli ordu-milli ekonomi , Vahdeti Kuvva tek meclis ve Müspet İlim müspet yönetim ve laiklik ilkelerine dayandığını, CHP'nin ambleminde de yer alan 6 ilkenin de bütün Türk Milleti'nin ilkeleri olduğunu söyledi. 
     Özmen, bu ilkelerin AK Parti'nin programında yer aldığını, Hükümet'in icraatında da bu ilkelerin göz önünde tutulduğunu kaydederek, ''AK Parti bu ilkeleri sadece savunmuyor, uyguluyor da'' diye konuştu. 
     Plan ve Bütçe Komisyonu'nda milletvekillerinin değerlendirmelerinin ardından, eleştirilerin yanıtlanmasına geçildi. 
     
</TEXT>
</DOC>
