<DOC>
<DOCNO> 259158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/axgun01.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosyası yetersiz bulundu 
</HEADLINE>
<TEXT>


Avusturya'da 14 Temmuz'da ele geçirilen Alaattin Çakıcı'nın iade dosyasını yetersiz bulan Viyana Eyalet Mahkemesi, Türkiye'den ek bilgi ve belge talebinde bulundu 


Viyana Eyalet Mahkemesi Soruşturma H kimi Peter Seda, Türkiye'den kaçtıktan 2.5 ay sonra, 14 Temmuz'da Avusturya'da ele geçirilen Alaattin Çakıcı'nın iade dosyasını yetersiz bularak, Türkiye'den ek bilgi ve belge talebinde bulundu. 
Mahkemenin basın sözcüsü Friedrich Forsthuber, Çakıcı'nın iade dosyasının Seda tarafından "yetersiz" bulunduğunu belirterek, "Türkiye'den istenen ek bilgi ve belgelerin gelmesinden sonra Çakıcı'nın sorgulanacağını ve iade edilip edilmeyeceğine karar verileceğini" söyledi. Çakıcı'nın Türkiye'ye iade edilmek istemediği yolunda başvuruda bulunduğunu da kaydeden Forsthuber, "Seda, Çakıcı'nın Fransa'dan Türkiye'ye iadesi, isnat edilen suçlar, aldığı ceza ve hapis cezasının ne kadarını çektiği konularında tereddütleri olduğu için Türkiye'den ek talepte bulundu" ifadesini kullandı. 

Siroz iddiasına yanıt yok 
Forsthuber, Seda'nın Türkiye'de adil yargılama yapılmadığı endişesi olup olmadığı sorusuna da "Türkiye egemen bir ülkedir. Soruşturma h kimi böyle bir kanı taşımıyor. Suçlunun da soruşturma sırasındaki bazı itirazlarını dikkate alıyor" yanıtını verdi. Forsthuber, Çakıcı'nın siroza yakalandığı iddialarını da "Sağlık durumuna ilişkin açıklama yapmaya yetkili değilim" diyerek yanıtlamadı. 
Adalet Bakanlığı'nın hazırladığı iade dosyası, 21 Temmuz'da Türkiye'nin Viyana Büyükelçiliği tarafından Avusturya Adalet Bakanlığı'na ulaştırılmak üzere Avusturya Dışişleri Bakanlığı'na teslim edilmişti. 


Ağabeyini ziyarete gitti 

SİNAN TOROS İstanbul 
Gencay Çakıcı, avukat Şeyda Yıldırım'la birlikte, cezaevine konulan ağabeyi Alaattin Çakıcı'yı görmek için Avusturya'ya gitti. Atatürk Havalimanı'nda soruları yanıtlayan Gencay Çakıcı, "İnsanın ağabeyi olunca tabii ki ziyaret etmek gerekiyor. Kendisine cezaevinde gereken bazı eşyaları da götürüyoruz" dedi. 


</TEXT>
</DOC>
