<DOC>
<DOCNO> 285024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun02.html </URL>
<DATE> 2004/11/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çin Bush'u "dünyaya hükmetmeye çalışmakla" suçladı... 
</HEADLINE>
<TEXT>

     Çin Başbakan Yardımcısı Qian Qichen, ABD'deki başkanlık seçimlerine bir gün kala yaptığı açıklamada, ABD Başkanı George Bush'u, ''dünyaya hükmetmeye çalışmakla'' suçladı. 
     Qian, devlet gazetesine yaptığı açıklamada, Bush'un Irak'ı işgal ederek, uluslararası terörizmle mücadele koalisyonunu yıkıma götürdüğünü ve kültürler arasındaki çatışmaları körüklediğini ileri sürdü. 
     Bush doktrininin saldırgan olduğunu ve soğuk savaş kalıntılarından oluştuğunu savunan Qian, Bush'un Irak'ı işgal kararını eleştirerek, dünyanın buna cevabının olumsuz olduğunu belirtti. 
     Qian, Washington yönetiminin, ''Pandora'nın kutusunu açarak, azınlıklar ve dinler arasındaki çatışmaları yoğunlaştırdığını'' kaydetti. 
     Başbakan Yardımcısı, Irak'ta savaşın seçeneklerden biri olduğunu, ancak kaçınılmaz olmadığını söyledi. 
     ABD'deki başkanlık yarışı öncesinde adaylardan birini destekleyen bir açıklama yapmayan Çin, ABD'nin önderlik ettiği terörizmle mücadele kampanyasına destek veriyor. 
     Qian, 1980 ve 1990'lı yıllarda Çin dışişleri bakanı olarak görev yapmıştı. 
     
</TEXT>
</DOC>
