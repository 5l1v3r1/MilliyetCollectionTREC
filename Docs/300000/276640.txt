<DOC>
<DOCNO> 276640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas14.html </URL>
<DATE> 2004/10/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
'Zorla evlilik, modern kölelik ' 
</HEADLINE>
<TEXT>

     Almanya'nın Baden-Württemberg Eyaleti Adalet Bakanı ve yabancılar sorumlusu Ulrich Goll, ''zoraki evliliğin köleliğin modern şekli olduğunu'' söyledi. 
     Goll, Almanya'nın başkenti Berlin'deki Baden-Württemberg eyaleti temsilciliğinde, yaptığı konuşmada, ''zoraki evliliğin Alman yasalarına aykırı olduğunu ve insan haklarının ihlali anlamına geldiğini'' belirterek, ''Zoraki evlilik köleliğin modern şeklidir'' dedi. 
     ''Zorla evlendirilenlerin hapis hayatı yaşadıklarını'' kaydeden Goll, ''bu konuda ellerinde kesin veriler bulunmadığını, ancak Berlin'de yaklaşık 230, Baden-Württemberg eyaletinde yaklaşık 50 vakanın bilindiğini, bu sayının çok daha fazla olduğunun tahmin edildiğini'' söyledi. 
     ''Almanya'da 3 çeşit zoraki evlilik gözlemlediklerini'' belirten Goll, ''Türkiye'den genç kızlar evlendirilmek üzere Almanya'ya getiriliyor ya da akraba evliliği yaparak, Almanya'dan Türkiye'ye zorla götürülüyorlar. Bir diğeri de Almanya'da oturma izni alabilmek için yapılan evlilikler. Bunların hepsi de suç teşkil eder'' dedi. 
     ''Zoraki evliliklerin Almanya'da ya da başka bir ülkede yapılmasının kabul edilemez olduğunu'' ifade eden Goll, ''bu nedenle Federal Eyalet Temsilciler Meclisi'nde Bundesrat zoraki evliliklere karşı mücadele konusunda yeni bir girişim başlattıklarını'' açıkladı. 
     Zoraki Evliliğe Karşı Mücadele Yasa Tasarısı'nın, sadece zoraki evliliklerin suç sayılmasına yönelik olduğunu ve bunu somut bir şekilde ele aldığını kaydeden Goll, ''Tasarıda bu suçu işleyenlerin 3 ay ile 5 yıl arasında değişen hapis cezalarına çarptırılmaları öngörülüyor. Böylece kamuoyuna da Almanya'nın zoraki evliliği hiçbir şart altında kabul etmediğini göstermiş oluyoruz'' diye konuştu. 
     
</TEXT>
</DOC>
