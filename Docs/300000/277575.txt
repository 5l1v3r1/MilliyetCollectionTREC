<DOC>
<DOCNO> 277575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas13.html </URL>
<DATE> 2004/10/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dünyanın en uzun resmini yapacaklar... 
</HEADLINE>
<TEXT>

     Kayseri'deki bir ilköğretim okulunun öğrencileri, Guinnes Rekorlar Kitabı'na girebilmek için 550 metre boyunda ve 2 metre eninde resim yapacaklar. 
     Özel Tevfik Kuşoğlu İlköğretim Okulu Resim Öğretmeni Erdem Örnek, AA muhabirine yaptığı açıklamada, 340 metre boyunda ve 2 metre enindeki dünyanın en uzun suluboya resminin, 2002 yılında Dubai'de yapıldığını ve Guinnes Rekorlar Kitabı'na girdiğini söyledi. 
     Bu rekoru Türkiye'ye taşımak istediklerini ifade eden Örnek, şunları anlattı 
     ''Resim konusunda oldukça yetenekli öğrencilerimiz var. Dubai'nin rekorundan çok daha iyisini yapabileceğimizi bildiğimiz için böyle bir çalışma başlattık. Öncelikle konuyu öğrencilerimize açtık. Yaklaşık 200 öğrencimiz çalışmaya katılmak için başvuru yaptı, ancak bunlardan 100'ünü ekibimize aldık. Ailelerinin de izniyle 2 ay önce internetten Guinnes'e başvurumuzu yaptık. Kağıt ve suluboya fırçalarının siparişini verdik. boyaları ise öğrencilerimiz temin edecek. Çalışmalara 11 Ekim'de 100 öğrencimizle başlayacağız. 550 metre boyunda ve 2 metre eninde olacak suluboya resimde, 'denizde yaşam' temasını işleyeceğiz.'' Örnek, resmi günde 5 saat çalışarak yaklaşık 2 ay içinde tamamlamayı planladıklarını kaydetti. 
     
</TEXT>
</DOC>
