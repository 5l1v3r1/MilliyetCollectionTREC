<DOC>
<DOCNO> 298195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko22.html </URL>
<DATE> 2004/12/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Prof. Dr. Manisalı Türkiye görüşmelere başlama tarihi alacaktır 
</HEADLINE>
<TEXT>

     İstanbul Üniversitesi İktisat Fakültesi Öğretim Üyesi Prof. Dr. Erol Manisalı, yarın AB'den çıkacak kararla ilgili olarak, ''Türkiye kesinlikle görüşmelere koşullu olarak başlama tarihi alacaktır'' dedi. 
     İktisat Fakültesi Mezunları Cemiyeti İFMC tarafından düzenlenen ''Yeniden Şekillendirilen Dünya ve Türkiye'' konulu 29. İktisatçılar Haftası, Lütfi Kırdar Uluslararası Kongre ve Sergi Sarayı'nda başladı. 
     İktisatçılar Haftası'nda ''AB Bütünleşmesi ile Nereye '' başlıklı oturumda konuşan Prof. Dr. Erol Manisalı, AB konusunda Türkiye'nin, içeri alınmadan himaye altına alınmak istenen tek ülke olduğunu söyledi. 
     Prof. Manisalı, Türkiye-AB ilişkilerinin tek yanlı olduğunu ifade ederek, ''Bu durum özellikle Gümrük Birliği'nden kaynaklanıyor. Bizim ulusal inisiyatiflerimiz ortadan kalkmış. Şu anda mevcut işleyen sistem tek yanlı'' diye konuştu. 
     AB'nin diğer ülkelerden istemediği şeyleri Türkiye'den istediğini belirten Prof. Manisalı, şunları kaydetti 
     ''Kıbrıs bunun en küçüğü. Güneydoğu'dan Fener Patriği ve Ermeni sorununa kadar. 10-20-30 yıl sürecek görüşmelerde bunlar hep masaya getirilecek. Kıbrıs meselesi, AB için bir laboratuvar olmuştur. Türkiye üzerindeki siyasi dayatmalar siyasi parçalanmaya yönelik bir hadisedir.'' Prof. Manisalı, yarın AB'den çıkacak kararla ilgili olarak da, ''Türkiye kesinlikle görüşmelere koşullu olarak başlama tarihi alacaktır'' dedi. 
     ABD üniversitelerinde bir dönem misafir öğretim üyesi olarak ders veren Dr. Sungur Savran da, Avrupa bütünleşmesi ile Türkiye'nin misyoner, taşeron ya da asker şeklinde AB temsilcisi olarak Avrasya, Orta Asya ve Ortadoğu'ya gideceğini söyledi. 
     İstanbul Üniversitesi İktisat Fakültesi Dekanı Prof. Dr. Mithat Zeki Dinçer ise, AB konusunda Türkiye'nin önüne hep zorluklar çıktığını ancak yarın olumlu bir sonuç alınacağına inandığını ifade etti. 
     İktisatlılar Vakfı Mütevelli Heyeti Başkanı Prof. Dr. Esfender Korkmaz da, Türkiye'nin yapısal sorunları çözme konusunda henüz bir adım atmadığını belirtti. 
     Prof. Korkmaz, döviz kurunun düşük seyretmesinin iç borçların çevrilmesine yardımcı olduğunu ifade ederek, ''Kur gerçek düzeye çıktığında iç borçların çevrilmesinde sorun çıkacak'' dedi. 
     20. İktisatçılar Haftası'na Başbakan Recep Tayyip Erdoğan da bir mesaj gönderdi. 
     
</TEXT>
</DOC>
