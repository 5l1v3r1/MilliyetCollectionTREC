<DOC>
<DOCNO> 292604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun23.html </URL>
<DATE> 2004/11/27/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Ukrayna'daki kriz, Rusya'nın Batı ile ilişkilerinde önemli bir test 
</HEADLINE>
<TEXT>

     Rusya Devlet Başkanı Vladimir Putin'in yardımcılarından Sergey Yastrzhembsy, Ukrayna'daki seçim krizinin, Rusya'nın Batı ile ilişkilerinde önemli bir test olduğunu söyledi. 
     Putin'in Avrupa Birliği ile ilişkilerden sorumlu temsilcisi Yastrzhembsky, ABD ve Avrupa'daki politikacıları eski Sovyet cumhuriyetlerinde siyasi değişimi kışkırtmakla da suçladı. 
     Yastrzhembsky, Ukrayna'daki resmi seçim sonuçlarına karşı yapılan gösterilerin, Sırbistan'ın eski Devlet Başkanı Slobodan Miloseviç ile eski Gürcistan Devlet Başkanı Eduard Şevardnadze'yi deviren gösterilerin izini taşıdığına dikkat çekti. 
     ''Eski Sovyet bölgesindeki vatandaşlara, birçok önemli sorunun kalabalıkların, sokakların yardımıyla halledilebileceğini öğretmek istiyorlar'' diyen Yastrzhembsky, ''bu çok tehlikeli'' dedi. 
     Yastrzhembsky, Ukrayna'nın önemi dikkate alındığında bunun Rusya ile Batı arasındaki ilişkilerin gücünü gösteren önemli bir test olduğunu söyledi. 
     Bununla birlikte Avrupa ile ilişkilerde ciddi bir soğuma görmediğini söyleyen Yastrzhembsky, bunun her iki tarafın da çıkarına olmadığını belirtti. 
     
</TEXT>
</DOC>
