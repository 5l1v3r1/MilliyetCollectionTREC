<DOC>
<DOCNO> 268413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun47.html </URL>
<DATE> 2004/09/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Avusturya solundan Terminatör'e salvo... 
</HEADLINE>
<TEXT>

     Avusturyalı sosyalistler, New York'taki Cumhuriyetçi Parti kongresinde yaptığı, ülkesini ''hor gören ve küçümseyen'' konuşma nedeniyle, California Valisi Arnold Schwarzenegger'e ateş püskürdüler. 
     Avusturya'da muhalefette bulunan Sosyal Demokrat Parti'nin Genel Sekreteri Norbert Darabos, yayınladığı açıklamada, ''Arnold Schwarzenegger'i George W. Bush'u alkışlarken görmek hayret verici. Asıl kendi ülkesini karalaması ve hor görmesi ise daha şaşkınlık verici'' dedi. 
     Darabos, açıklamasında, Schwarzenegger'in söylediğinin tersine 1968'de Avusturya'nın muhafazakar bir hükümet tarafından yönetildiğini belirterek, California Valisi'nin ABD'ye gidişinden bu yana doğup büyüdüğü ülkesi için gerçeklere uymayan bir görüntü çizdiğini kaydetti. 
     Schwarzenegger, Cumhuriyetçi Parti kongresinde Salı günü yaptığı konuşmada, ''genç bir delikanlı olarak 1955'te Kızıl Ordu çekildikten sonra Avusturya'nın nasıl sosyalist olduğunu anladığını ve bu değişimin ABD'ye göç etmesinin nedeni olduğunu'' söylemişti. 
     
</TEXT>
</DOC>
