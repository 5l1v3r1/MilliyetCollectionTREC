<DOC>
<DOCNO> 296255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko44.html </URL>
<DATE> 2004/12/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
GM, Avrupa'da 12 bin kişiyi işten çıkaracak... 
</HEADLINE>
<TEXT>

     Dünyanın en büyük otomobil üreticisi GM, 10 bini Almanya'dan olmak üzere Avrupa'daki 12 bin çalışanını işten çıkaracak. 
     GM'den yapılan açıklamada, önümüzdeki 2 yılı kapsayacak işçi çıkarma planıyla 500 milyon euro tasarruf edileceği bildirildi. 
     İşten çıkartmalardan en fazla etkilenecek ülke Almanya olacak. Bu ülkedeki Opel fabrikalarından 10 bin kişinin işini kaybedeceği açıklandı. GM'nin işten çıkartacağını açıkladığı diğer 2 bin işçi, Belçika, İsveç, İngiltere ve İspanya'daki fabrikalarda çalışıyor. 
     Avrupa'da toplam 62 bin çalışanı bulunduğu belirtilen GM'nin bu kıtada son 4 yıldır zarar etmekten kurtulamaması, işçi çıkartmaya gerekçe olarak gösterildi. 
     GM'nin Avrupa'da maliyet azaltma planı fabrika kapatmayı içermese de, euronun değerlenmesiyle üretim maliyetlerinin artması, bu tür kararların alınmasını gerektirebilecek. 
     Avrupa'da 11 fabrikası bulunan GM'nin bu bölgedeki yıllık üretim adedi yaklaşık 1.9 milyon. GM'nin Avrupa'daki çalışanlarının yarısı Almanya'da bulunuyor. 
     
</TEXT>
</DOC>
