<DOC>
<DOCNO> 288847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/dunya/axdun01.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye ile diyalog istiyoruz' 
</HEADLINE>
<TEXT>


Milliyet'e konuşan Kıbrıs Rum Yönetimi Dışişleri Bakanı Yakovu, veto demedi ancak Türkiye'ye doğrudan ya da dolaylı diyalog çağrısında bulundu 

YORGO KIRBAKİ Lefkoşa 


Kıbrıs'ta, Lefkoşa'nın Rum Kesimi'nde Yeşil Hat'a birkaç adım mesafedeki Yunan Büyükelçiliği'nin bahçesindeyiz. Yunanistan Başbakanı Kostas Karamanlis'in Kıbrıs Rum Kesimi ziyareti sırasında verilen davette Rum Yönetimi Dışişleri Bakanı Yorgo Yakovu'ya yaklaşıyoruz. Sorularımıza cevap veren Yakovu, Türkiye'ye doğrudan ya da dolaylı diyalog çağrısında bulundu ve bunun Türkiye'nin "Kıbrıs Cumhuriyeti"ni tanıdığı anlamına gelmediğini iddia etti. Yakovu, veto tehdidini yinelemedi ancak gözdağı da vermeyi ihmal etmedi. İşte Yakovu'nun sorularımıza yanıtları 

Türkiye sizi tanımazsa 17 Aralık'taki AB zirvesinde tarih verilmesini veto edecek misiniz 
- Biz bu şekilde konuşmuyoruz. AB'yi ve nasıl çalıştığını iyi biliyoruz. İşe Türkiye'yi veto etmek niyetiyle başlamıyoruz. Türkiye'ye yardım etmek istiyoruz ve Türkiye'yi bize yardım etmeye çağırıyoruz. 

Bu ne anlama geliyor 
- Belki bir diyalog yolu bulabiliriz. Direkt ya da üçüncü tarafın da yer alacağı dolaylı diyalog. İsterlerse hepimizin güvendiği bir şahsiyet aracılığı ile bunu gerçekleştirebiliriz. Zaten Türkiye konusu AB zirvesine geldiğinde bunu yapmayacak mıyız Yani AB'den birileri bunu yapmayacak mı 

Bahsettiğiniz AB'nin aracılığıyla diyalog 17 Aralık'ta mı olacak 
- Hayır. Daha öncesi de olabilir. Bunu AB Dönem Başkanı Hollanda'da bir yetkili, Komisyon'un Genişlemeden sorumlu üyesi ya da Yüksek Temsilci Javier Solana yapabilir. 

Taleplerinizde çıtayı yüksek tutmuyor musunuz 
- Çıta, realist bir yükseklikte. AB Dışişleri Bakanlarının 11 Ekim'de Lüksemburg'daki toplantısında bahsettiğim bütün konular, Kopenhag kriterleri ile çok sıkı bağlantılıdır. 

17 Aralık öncesi ısrarla üzerinde durduğunuz bir talebiniz var mı 
- 17 Aralık'a kadar ne yapacağımızı söyleyecek değiliz. Bütün dünya, 17 Aralık'ta ne yapacağımızı görecek. Türkiye'nin 17 Aralık'a kadar nasıl davrandığına da bakıp kararımızı açıklayacağız. 


</TEXT>
</DOC>
