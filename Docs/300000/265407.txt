<DOC>
<DOCNO> 265407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/spo05.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belarus sürprizi 
</HEADLINE>
<TEXT>


Atletizmde bayanlar 100 metre finalini Yuliya Nesterenko 10.93 ile kazandı. Yıldız isimlerin yer almaması nedeniyle sönük geçen yarışta ABD'li Williams gümüş, Jamaikalı Campbell bronz aldı 

FUAT ERCAN, MURAT AĞCA, VEDAT DANACI 


Son atakta geçti 
ATLETİZMDE merakla beklenen Bayanlar 100 metre finalini sürpriz isim Belaruslu Yuliya Nesterenko kazandı. 25 yaşındaki sporcu son metrelerde yaptığı atakla altına ulaşırken, 10.93 koştu. Sydney 2000'in şampiyonu Marion Jones'un yanı sıra, doping cezası bulunan Kelli White ve Torri Edwards gibi ünlü isimlerin yokluğunda, sönük geçen yarışta ikinciliği, 10.96 ile ABD'li Lauryn Williams, üçüncülüğü 10.97 ile Jamaikalı Veronica Campbell elde etti. 

İki altın daha 
BAYANLAR disk atmada altın madalya, Rus Natalya Sadova'nun oldu. 67.02 metrelik derecesiyle zirveye çıkan 32 yaşındaki Rus atleti, Yunan Anastasia Kelesidou, 66.68, Belaruslu Irina Yatchenko 66.17 ile takip etti. Bayanlar heptatlonda altın madalyayı, 6 bin 952 puanla İsveçli Carolina Kluft kazandı. Litvanyalı Skujyte, 6 bin 435 puanla gümüş, İngiliz Sotherton ise 6 bin 424 puanla bronz aldı. 

ABD'ye tatlı rüyalar 

Basketbolun güçlü takımı ABD, Litvanya'ya 94 - 90 mağlup oldu. Rüya Takım son çeyrekte rakibine boyun eğdi. Litvanya, Arjantin, İspanya ve Porto Riko çeyrek finali garantiledi 

Jasikevicius çözdü 
ERKEKLER basketboldaki önemli maçta, B Grubu'nda Litvanya, ABD'yi son çeyrekteki oyunuyla 94 - 90 yendi. ABD karşısında, maçın büyük bölümünü geride götüren Litvanya'da Sarunas Jasikevicius, attığı 28 sayıyla maçın en skorer oyuncusu oldu. 12 adet 3 sayılık atışın 7'sinde isabet bulan Jasikevicius, son çeyrekte Litvanya adına art arda 12 sayı üretti. Litvanya'da Stombergas 16, Siskauskas 14 ve Zukauskas 11 sayıyla oynadı. 

Jefferson yetmedi 
RÜYA Takım'da ise en skorer isim, 20 sayıyla Jefferson oldu. ABD'de Tim Duncan 16, Allen Iverson ve Lamar Odom da 11'er sayıyla oynadı. İlk maçında Porto Riko'ya yenilen ABD, böylec olimpiyatlardaki ikinci yenilgisini aldı. Litvanya, 4 maçı da galibiyetle kapayarak çeyrek finali garantiledi. A Grubu'nda Arjantin ile İtalya, B Grubu'nda ise Litvanya ile Porto Riko çeyrek finali garantilediler. 

Diğer sonuçlar 

A Grubu 
İspanya - Sırbistan 76 - 68 
Y.Zelanda - Arjantin 94 - 98 
Çin - İtalya 52 - 89 
B Grubu 
Avustralya - Porto Riko 82 - 87 
Angola - Yunanistan 56 - 88 

Elvan eziyet çekti 

5000 metredeki madalya umudumuz seçmeler sonrası doping kontrolü için sabah 04.00'a kadar statta bekletildi 

Ayağına bastılar 
BEŞ bin metrede seçme yarışı sonrası doping kontrolü için statta bekletilen Elvan Abeylegesse, ancak sabaha karşı 04.00'da yatabildi. Yarış sırasında da Kenyalı Ochichi'nin iki kez ayağına bastığı Elvan, sakatlanmamak için taktiğini bozup öne fırlamak zorunda kaldı. Antrenörü Ertan Hatipoğlu, organizasyon yetkililerini sporcu sağlığına önem vermemekle suçladı. 

'Rakip Rus olur' 
SEÇME sırasında Elvan'ın biraz miskin kaldığını ancak önlerinde koşacak dört yarış olduğunu vurgulaya Hatipoğlu, "5 binde final ve 1500'de üç yarış var. Öne hiç fırlamayacaktık ama Kenyalı Ochichi Elvan'ın iki kez ayağına basıp rahatsız etmiş. Elvan da dönüp onu uyardı ve sakatlıktan korktuğu için öne geçti. Bizim için tehlike üç Etiyopyalı değil Rus Zhadaroznaya olabilir" dedi. 

Eşref'in günü 

ÇEKİÇ atmada finale kalan Eşref Apak, bugün madalya mücadelesi yapacak. Seçmelerde 76.74'lük dereceyle grubunda 4., genel klasmanda da 10. sırayı alarak finale kalmayı başaran Apak, bugün 21.15'te başlayacak yarışmada kendi rekor derecesi olan 80.16'ya yaklaşır veya aşarsa kürsüye çıkma şansını yakalayacak. Atletizmde bugün 18.00'de başlayacak bayanlar maratonda ise Lale Öztürk mücadele edecek. 

Diack'ın da favorisi 

IAAF Başkanı, Elvan'ın Dünya rekoru kırmasına şaşırmadığını belirtti, "Atina'da altın alırsa yine şaşırmayacağım" dedi 

'İlerleme güzel' 
ULUSLARARASI Atletizm Federasyonu Başkanı Lamine Diack, Türkiye'nin atletizmdeki ilerlemesinden büyük memnunluk duyduğunu söyledi. Diack, "Artık elit atletler yetişen bir ülke oldunuz. Göğsünde Ay - Yıldız olan birçok atlet görüyorum. Bu dünyada atletizmin yaygınlaşması ve daha popüler hale gelmesi açısından çok olumlu" derken, Elvan'ın dünya rekoru kırmasına şaşırmadığını belirtti. 

Süreyya'ya üzüldü 
DİACK, "Atina'da şampiyon olursa yine şaşırmayacağım. Ancak olimpiyatta rekortmenler dahil kimsenin işi kolay değil" diye konuştu. Süreyya Ayhan konusunda kararı IAAF'ın yetkili kurullarının vereceğini ifade eden Diack, "Sakatlık veya her ne sebeple olursa olsun burada olmaması hem Türkiye, hem de bizim için üzücü. Piste renk getirmişti. Keşke herşey yolunda gitseydi" yorumunu yaptı. 

BİZİMKİLER NE YAPTI 
BOKS 
48 kilo temsilcimiz Atagün Yalçınkaya, Azeri rakibi Jeyhun Abiyev'i 23 - 20 sayıyla mağlup ederek çeyrek finale yükseldi. Boksörümüz çeyrek finalde İtalyan Alfonso Pinte ile karşılaşacak. 

HALTER 
85 kiloda podyuma çıkan İzzet İnce koparmada 175 kiloyu üç hakkında da kaldıramayarak sıfır çekti ve olimpiyata veda etti. Bu kiloda şampiyonluğu toplamda 382.5 kilo kaldıran Gürcü George Asanidze elde ederken, gümüş madalya 380 kiloyla Beyaz Rus Andrei Rybakou'nun oldu. Yunanlılar'ın üç olimpiyat şampiyonu haltercisi Pyrros Dimas dördüncü altın için çıktığı podyumda 337.5 kilo ile bronz ile yetindi ve haltere veda etti. 

YELKEN 
Finn'de Enver Adakan, 11. yarışta 16. oldu ve Atina 2004'ü de genel klasmanda 16.'lıkla tamamladı. Adakan, Sidney 2000'de 8. sırayı almıştı. 470 sınıfında ülkemizi temsil eden Selim Kakış - Kaan Özgönenç ise 11. ve son yarışta 19. sırayı alarak olimpiyatı 174 puanla 27 yarışmacı arasında 24. sırada bitirdi. Mistralde mücadele eden Ertuğrul İçingir ise dün 7. yarışta İngiliz Demsey ve Yunan Kaklamanakis'in ardından 3. sırayı alarak klasmanda 7.'liğe yükseldi. 

ATLETİZM 
Heptatlonda ülkemizi temsil eden Anzhela Atroshchenko, ikinci gün yarışmalarının ilk müsabakası olan uzun atlama öncesinde ısınırken sakatlandı. Sedyeyle revire götürülen ve aşil tandonundan sakatlandığı belirlenen Atroshchenko, yarışmalardan çekildi. Milli atlet ilk günü 30. sırada tamamlamıştı. Disk atma seçmelerinde yarışan Ercüment Olgundeniz ise 58.17 metrelik atışıyla 37 sporcu arasında 27. sırayı alarak elendi. Olgundeniz, seçmedeki ilk hakkında 57.13 metre atarken, son atışında da faul yaptı. 

GÜREŞ 
Olimpiyatta madalya beklediğimiz dallar arasında yer alan güreşte grekoromen kafilesi bugün Atina'ya geçecek. İlk dört sıklet olan 55, 66, 84 ve 120 kilo kategorilerinde yarın çekilecek kura sonrası müsabakalar 24 Ağustos'ta başlayacak. 

ATİNA'DA DÜN 
YÜZME 
SON günde havuza rekor yağdı. Erkekler 4 x 100 karışık bayrak yarışında ABD, 3.30.68'lik 3.31.54 ile Dünya rekoru kırarak birinci oldu. ABD'den Peirsol, bu yarışta 100 metreyi sırtüstü 53.45 53.60 ile yüzerek, erkekler 100 metre sırtüstünde Dünya rekoruna ulaştı. Bayanlar 4 x 100 karışık bayrakta ise Avustralya 3.57.32 3.58.30 ile dünya rekoru kırarak altın kazandı. Erkekler 1500 serbestte Avustralyalı Grant Hackett 14.43.40 ile, bayanlar 50 metre serbestte ise Hollandalı Inge De Bruijn 24.58 ile birinci oldu. 

BİSİKLET 
ERKEKLER takım sprintte Almanya altın madalya kazandı. Erkekler bireysel takipte İngiliz Bradley Wiggins, altına ulaştı. Bayanlar bireysel takip elemelerinde Avustralyalı Katie Mactier'in kırdığı 3.29.945'lik 3.30.604 Dünya rekorunu, Yeni Zelandalı Ulmer kısa süre sonra 3.26.279 ile ele geçirdi. 

ESKRİM 
ERKEKLER takım flörede Çin'i 45 - 42 yenen İtalya zirveye çıktı. 

TENİS 
TEK bayanlarda, Fransız Mauresmo'yu 6 - 3, 6 - 3 mağlup eden Belçikalı Justine Henin Hardenne, altın aldı. 

MASA TENİSİ 
ÇİFT erkeklerde, Hong Kınglu rakiplerini 4 - 2 mağlup eden Çinli Chen Qi - Ma Lin çifti altın kazandı. 

BİNİCİLİK 
TAKIM dresaj at terbiyesi müsabakalarında altın Almanya'nın oldu. 

ATICILIK 
ERKEKLER 25 metre tabanca hızlı atışta altın madalyayı 694.9 puanla Alman Ralf Schumann aldı. 

OKÇULUK 
ERKEKLER olimpik yay takımda, finalde Tayvan'ı 251 - 245 yenen G.Kore birinci sırayı aldı. 

CİMNASTİK 
ERKEKLER trambolinde altın madalyayı, Ukraynalı Yuri Nikitin kazandı. 

YELKEN 
ERKEKLER Finn'de İngiliz Ben Ainsley, 38 puanla birinciliği elde etti. Bayanlar 470 sınıfında, Yunanistan'dan Aimila Tsoulfa - Sofia Bekatorou çifti altına ulaştı. Bayanlar keelboard sınıfında İngiltere şampiyonluğu kazandı. Erkekler 470 sınıfında ise ABD'li 41 yaşındaki Paul Foerster ve 47 yaşındaki Kevin Burnham zirveye çıktı. 

FUTBOL 
ERKEKLERDE Irak, İtalya, Arjantin ve Paraguay yarı finale yükseldi. Yarı finalde İtalya - Arjantin, Irak - Paraguay karşılaşacak. 

Dev anket 

DÜNYA Olimpiyat Komitesi'nin resmi internet sitesi www. olympic.org'da hem Atina, hem de tüm geçmiş olimpiyatların en büyük sporcularının kimler olduğunun belirlenmesi için anket başlatıldı. Anket sonuçları olimpiyat oyunlarının sona ermesinden sonra açıklanacak. 

George Bush'a tepki 

ABD Başkanı George Bush'un seçim kampanyası çerçevesinde ABD televizyonlarında yayınlanan reklam spotu tepki gördü. Reklam spotunda Atina'da dalgalanan Irak ve Afganistan bayrakları gösterilerek, "Bu olimpiyat oyunlarına iki hür ülke de katılıyor. Demokrasi güçlü, kararlı ve cesur bir şekilde terör ve nefrete karşı zafer kazanacak" denildi. Iraklı futbolcu Ahmet Manazid, "Onca insanı katleden Bush, Tanrı'nın huzurunda ne diyecek " diyerek tepkisini gösterdi. 

MADALYA DURUMU ÜLKELER A G B TOP. 1 -ABD 19 15 12 46 2 - Çin 18 13 10 41 3 - Japonya 12 5 5 22 4 - Avustralya 11 6 10 27 5 - Almanya 9 7 11 27 6 - Rusya 6 13 14 33 7 - Fransa 6 7 7 20 8 - İtalya 6 6 5 17 15 - TÜRKİYE 3 0 1 4 


</TEXT>
</DOC>
