<DOC>
<DOCNO> 296091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/guncel/axgun02.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların hali perişan 
</HEADLINE>
<TEXT>


AB kapısındaki Türkiye'de 6 milyon kadının okuma yazma bilmediği ortaya çıktı 

BELMA AKÇURA İstanbul 

AB'ye giriş sürecinde Türkiye'de kadının durumuyla ilgili yapılan araştırmada, 6 milyon kadının okuma - yazma bilmediği ortaya çıktı. Araştırmaya göre, okullaşma oranı yüzde 68 olan kız çocukları, dünyada 110. sırada. Kadınların işgücüne katılım oranı yüzde 34'ten 22.5'e düştü. Cinsel tacize uğrayan kadınların oranı yüzde 14 olurken, çalışan kadınların yarısı taciz nedeniyle işten ayrılıyor. 

Gençler çalışıyor 
Başbakanlık Kadının Statüsü ve Sorunları eski Genel Müdürü Nevin Şenol ve Avrupa Birliği Eşitlik Grubu ABEG üyeleri Ceren İsat ile Aysun Sayın'ın, "Kadınlar ve Erkekler için Eşit Fırsatlar Türkiye" adlı çalışması, Açık Toplum Enstitüsü, Sabancı Üniversitesi ve İstanbul Politikalar Merkezi'nin desteğiyle kitaplaştırıldı. 
2003 Hane Halkı İşgücü Anketi sonuçlarına göre, işgücüne katılım oranları, evli olmayan kadınlarda yüzde 35, evli kadınlarda yüzde 25.3 boşanmış kadınlarda yüzde 41.2. 20 - 29 yaş grubundaki kadınların işgücüne katılım oranı, 29 - 40 yaş grubundaki kadınlarınkinden daha yüksek. 

Maaşlı çalışan az 
Yapılan bir diğer çalışmada, cinsiyete göre ev içi üretim faaliyetlerine ayrılan zamana ilişkin veriler. Çalışan kadınlar ev içi üretim faaliyetine günde ortalama 2 saat 43 dakika ayırıyor, buna karşın, erkeklerin ayırdığı süre 54 dakika. BM İnsani Kalkınma Raporu hesaplamalarına göre, Türkiye'de kadınlar erkeklerin kazandığı ücretin yüzde 60'ını alıyor. Türkiye'de ücretli, maaşlı çalışanların sadece yüzde 18.7'si kadın. 
Yeni Medeni Kanuna göre, kadınların çalışmak için eşlerinden izin almasına gerek yok. Ancak yapılan bir çalışmada, evlenince koca ya da babalarından işten ayrılma yolunda baskı gördüklerini belirtenlerin oranı yüzde 24 civarında. 

İşte okuryazarlık verileri 

Türkiye'nin toplam nüfusu 67 milyon 803 bin 927. Okuma yazma yaşı olan 6 yaş itibariyle, Türkiye'nin toplam nüfusu 59 milyon 859 bin 243.Bunun 30 milyon 245 bin 445'i erkek, 29 milyon 613 bin 798'i kadın. Okuryazar olmayan erkek nüfusu 1 milyon 857 bin 132, kadın nüfusu ise 5 milyon 732 bin 525. 

100 kızdan 68'i okula gidiyor 

2004 İnsani Kalkınma Raporu'na göre ilk, orta ve yüksekeğitimde kız çocuklarının okullaşma oranları yüzde 68. Bu oran, Türkiye'yi diğer ülkeler arasında 110. sıraya indirdi. Okuma yazma bilmeyen kadın sayısı, yaklaşık 6 milyon. Buna karşın, okuma düzeyi yükseldikçe işgücüne katılım oranları yükseliyor. 2003 Hane Halkı İşgücü Anketi sonuçlarına göre, üniversite ve yüksekokul mezunlarının işgücüne katılım oranı yüzde 69.5. 

'Tacizi şik yet etmiyorlar' 

BU YIL yapılan "İş Yaşamında Üst Yönetim ve Siyasette Kadın" başlıklı araştırmaya göre, Türkiye'de çalışan kadınların yüzde 14'ü cinsel tacize uğrarken, kadınların yarısından fazlası bu nedenle işten ayrılıyor. 
Dr. Fevziye Sayılan tarafından yapılan bir çalışmaya göre, eğitim sektöründe çalışan kadınların yüzde 15'i işyerinde cinsel tacizle karşılaşıyor. Gıda işkolunda yapılan bir çalışmada ise, katılanların yüzde 11'i işyerinde cinsel tacizle karşılaştıklarını belirtti. Dikkat çekilen bir nokta da özellikle küçük yerleşim birimlerindeki kadınların susması. Kadınların pek azı şik yette bulunuyor. Dolayısıyla bu oranın daha da yüksek olduğu tahmin ediliyor. 


</TEXT>
</DOC>
