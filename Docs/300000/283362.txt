<DOC>
<DOCNO> 283362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun07.html </URL>
<DATE> 2004/10/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Avrupa Parlamentosu'nda Türkiye tartışması... 
</HEADLINE>
<TEXT>

     Avrupa Parlamentosu İnsan Hakları Alt Komisyonu'nda dün yapılan toplantıda Türkiye tartışıldı. 
     AP İnsan Hakları Alt Komisyonu Başkanı Fransız parlamenter Helene Flautre başkanlığında yapılan toplantıya, Türkiye'deki İnsan Hakları Derneği Diyarbakır Şube Başkanı Selahattin Demirtaş ve DEHAP Genel Başkanı Tuncer Bakırhan konuşmacı olarak katıldılar. 
     
     Demirtaş ve Bakırhan, AB ile müzakerelerin başlamasını savundular 
     Avrupalı parlamenterlerin de katıldığı yaklaşık iki saat süren toplantıda, Demirtaş ve Bakırhan, Avrupa Birliği'nin Türkiye ile tam üyelik müzakerelerini başlatması gerektiğini savunan konuşmalar yaptılar. Demirtaş, 17 aralıkta AB'nin Türkiye ile tam üyelik müzakerelerini başlatması yönünde vereceği kararın, Türkiye'de insan hakları ve demokrasi alanında da önemli bir sürecin başlamasına yardımcı olacağını söyledi. 
     Bakırhan, Türkiye'deki reformlarla birlikte uygulamada bazı eksikliklerin olduğunu öne sürdü. İnsan Hakları Alt Komisyonu'nun hazırlayacağı rapor, aralık ayında genel kurulda tartışılarak oylanacak ve Türkiye raporuna eklenecek. 
     
</TEXT>
</DOC>
