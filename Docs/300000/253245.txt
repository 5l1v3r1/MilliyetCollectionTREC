<DOC>
<DOCNO> 253245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun18.html </URL>
<DATE> 2004/07/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
19 İspanyol aile daha DNA testi için başvurdu 
</HEADLINE>
<TEXT>

     Trabzon'da geçen yıl meydana gelen uçak kazasında ölen 62 İspanyol askerin DNA testi yapılan 39'undan 22'sinin kimliklerinin yanlış tespit edildiğinin ortaya çıkmasının sonra, daha önceden DNA testi istemeyen 23 askerin ailesinden 19'unun daha resmi başvuru yaptığı bildirildi. 
     Uçak kazasında ölen İspanyol askerlerin ailelerinin kurduğu dernekten yapılan açıklamada, 19 ailenin daha İspanyol Savunma Bakanlığı'na başvurarak, kimlik tespitlerinin doğru yapılıp yapılmadığının araştırılmasını istediği belirtildi. 
     İstanbul Adli Tıp ve Toksikoloji Enstitüsü tarafından yapılan DNA testlerinin sonuçlarının İspanya'dakilerle karşılaştırılmasıyla 22 cesedin kimliklerinin karıştırıldığı ortaya çıkmıştı. 
     Yeni başvurulan, 19 İspanyol askerinin DNA testleri de İstanbul'da yapılarak İspanya'ya gönderilecek. Ölen askerlerden 4'ünün ailesinin ''ölüye saygıdan'' dolayı DNA testi yapılmasına izin vermediği kaydediliyor. 
     Bu arada ölen askerlerin yakınlarının Türkiye'den gelen rapordan sonraki başvurusu üzerine ''sorumluları bulmak amacıyla'' Ulusal Mahkeme Savcısı Eduardo Fungairino'nun Türkiye'den gelen dosyaları incelemeye aldığı bildirildi. 
     Afganistan'daki Uluslararası Güvenlik Destek Gücü'ne İSAF bağlı olarak görev yapan 62 İspanyol askerinin bulunduğu uçak, 26 Mayıs 2003'te Trabzon yakınlarında düşmüştü. 
     
</TEXT>
</DOC>
