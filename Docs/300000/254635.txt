<DOC>
<DOCNO> 254635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur16.html </URL>
<DATE> 2004/07/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eğitim-Sen Kızılay'da oturma eylemi yapıyor... 
</HEADLINE>
<TEXT>

     Eğitim-Sen üyesi bir grup, sendikaya açılan kapatma davasını protesto etmek amacıyla Kızılay'da oturma eylemi yapıyor. 
     Protesto eylemini Güvenpark'ta gerçekleştirmek isteyen sendika üyelerine Ankara Valiliği'nce izin verilmediği için, polis, Güvenpark'ın etrafını bariyerlerle kapattı. 
     Eğitim-Sen üyesi bir grup, öğle saatlerinde Ziya Gökalp Caddesi'nde, Eğitim-Sen'in 1 No'lu Şubesi'nin bulunduğu binanın önünde toplandı. 
     Buradan Güvenpark'a yürümek isteyen grubun geçmemesi için cadde, polis panzerleri ve çevik kuvvet ekipleri tarafından kapatıldı. 
     Eğitim-Sen üyeleri, ellerinde siyah üzerine beyaz olarak ''Eğitim-Sen Kapatılamaz'' yazılı pankart açarak, bir süre slogan attılar. 
     Grup, bir süre sonra dağıldı ve ara sokaklardan geçerek, Milli Müdafaa Caddesi'nin Güvenpark ile YKM arasındaki kesiminde toplandı. 
     Burada, ''Yaşasın demokrasi mücadelemiz'', ''Dile kelepçe vurulamaz'', ''Eğitim-Sen güneşi kapatılamaz'', ''Güneşe uzanan eller kırılsın'', ''Eğitimciyiz, çete değiliz'' ve ''AKP halka hesap verecek'' şeklinde sloganlar atan gruba, KESK Genel Başkanı Sami Evren, DEHAP Genel Başkan Yardımcısı Kemal Peköz, DEHAP Diyarbakır Bağlar Belediye Başkanı Yurdusev Özsökmenler, DEHAP Batman Belediye Başkanı Hüseyin Kalkan, KESK'e bağlı bazı sendikaların yöneticileri, bazı sivil toplum örgütleri ile bazı partilerin yöneticileri de destek verdi. 
     Zaman zaman Kürtçe sloganlar atan grup, alkış ve ıslıklarla protesto eylemini sürdürüyor. 
     
     DİNÇER'İN AÇIKLAMASI 
     Bu arada, Eğitim-Sen Genel Başkanı Alaaddin Dinçer, gazetecilere yaptığı açıklamada, eylemlerinin, 13 Temmuz Salı günü sabah yapılacak duruşmaya kadar gece-gündüz devam edeceğini bildirdi. 
     Dinçer, ''Polis müdahalesi olmadığı sürece eylemi devam ettireceğiz. Eğer polis müdahale ederse, bunun sorumlusu Ankara Valiliği olur, hükümet olur'' dedi. 
     Salı günü duruşmaya Avrupa Birliği ülkelerinin büyükelçileri ile Avrupa Komisyonu üyelerinin de katılacağını ifade eden Dinçer, kapatma davasının hukuki değil, siyasi olduğunu savundu. 
     
</TEXT>
</DOC>
