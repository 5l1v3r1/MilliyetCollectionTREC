<DOC>
<DOCNO> 266657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur23.html </URL>
<DATE> 2004/08/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Prof.Dr. Merih Celasun vefat etti... 
</HEADLINE>
<TEXT>

     Bilkent Üniversitesi İktisadi, İdari ve Sosyal Bilimler Fakültesi Dekanı Prof. Dr. Merih Celasun 68 vefat etti. 
     Edinilen bilgiye göre, rahatsızlığından dolayı bir süredir tedavi gören Prof. Celasun, dün akşam saatlerinde İbn-i Sina Hastanesi'nde vefat etti. 
     1936 yılında Bursa'da doğan Prof. Celasun, doktorasını New York Colombia Üniversitesi'nde tamamladı. Devlet Planlama Teşkilatı'nda İktisadi Planlama ve Daire Başkanlığı ile ODTÜ İstatistik Yöneylem Bölümü'nde öğretim üyeliği görevlerinde bulunan Celasun, Dünya Bankası'nda kıdemli iktisatçı olarak da çalıştı. 
     ODTÜ İstatistik Yöneylem Bölümü'nde Bölüm Başkanlığı ve ODTÜ İktisat Başkanlığı görevlerinde bulunan Celasun, 1999 yılından bu yana da Bilkent Üniversitesi İktisadi İdari ve Sosyal Bilimler Fakültesi'nde Dekan olarak görev yapıyordu. 
     İktisadi planlama, genel denge modellemesi, makro ekonomik analiz, endüstriyel gelişme ve gelir dağılımı konularında çok sayıda araştırma ve kitap yazan Celasun, evli ve iki çocuk babasıydı. 
     Celasun'un cenazesi, yarın Kocatepe Camii'nde öğleyin kılınacak namazın ardından Karşıyaka Mezarlığı'nda toprağa verilecek. 
     
</TEXT>
</DOC>
