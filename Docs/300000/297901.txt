<DOC>
<DOCNO> 297901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko38.html </URL>
<DATE> 2004/12/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İtalya ile iyi niyet protokolü imzalandı... 
</HEADLINE>
<TEXT>

     Sanayi ve Ticaret Bakanı Ali Coşkun, önümüzdeki yıl İtalya'dan Türkiye'ye 3 milyar doları aşkın yatırım geleceğini söyledi. 
     Gaziantep'te kurulması planlanan İtalyan Sanayi Bölgesi Projesi ile İtalya-Türkiye yatırım işbirliği olanaklarını yerinde görmek üzere bir grup İtalyan işadamı ile birlikte üç gündür Türkiye'de incelemelerde bulunan İtalya'nın Dış Ticaretten Sorumlu Devlet Bakanı Adolfo Urso ile Sanayi ve Ticaret Bakanı Ali Coşkun arasında ''Yatırımların ve Ticari Faaliyetlerin İzlenmesi Yönlendirilmesi İçin İyi Niyet Protokolü'' imzalandı. 
     İmza töreninden önce bir konuşma yapan Sanayi ve Ticaret Bakanı Ali Coşkun, Konuk Bakan Urso ile Türkiye-İtalya arasındaki ekonomik ilişkilerin geliştirilmesi konusunda mutabık kaldıklarını bildirdi. 
     Bu doğrultuda imzalayacakları iyi niyet protokolü ile bu ilişkileri daha da kalıcı hale getirmek istediklerini belirten Coşkun, söz konusu protokol kapsamında iki ülke Sanayi Bakanlığı Müsteşarları'nın başkanlığında bir de İzleme Komitesi oluşturulacağını bildirdi. 
     2005 yılının Şubat sonu ile Mart ayı başlarında İtalya'nın Roma ve Milano şehirlerinde bir toplantı gerçekleştireceklerini belirten Coşkun, bu toplantının konuk Bakan Urso başkanlığındaki heyetin Türkiye'de gerçekleştirdiği toplantıların bir devamı niteliğinde olacağını söyledi. Coşkun, söz konusu toplantı için şimdiden 100'e yakın Türk şirketinin başvuruda bulunduğunu bildirdi. 
     Üç günden bu yana İtalyan heyetinin Türkiye'de yaptığı çalışmalar sonunda birçok İtalyan firmasının Türkiye'de yatırım yapacağını bildirdiğini anlatan Bakan Coşkun, ''Şu anda söylenen önümüzdeki yıl İtalya'dan 3 milyar doları aşkın yatırım gelecek'' dedi. 
     Türkiye'nin en çok ithalat yaptığı ülkeler arasında İtalya'nın 2., en çok ihracat yaptığı ülkeler arasında 4. sırada yer aldığına dikkat çeken Coşkun, şu anda Türkiye'de 251 İtalyan firmanın faaliyette bulunduğunu anlattı. 
     
     KONUK BAKAN URSO 
     İtalya'nın Dış Ticaretten Sorumlu Devlet Bakanı Adolfo Urso'da İtalya'nın her zaman için Türkiye'nin AB üyeliğini desteklediğini ve müzakerelerin bir an önce başlamasını istediğini belirterek, İtalya'nın NATO şemsiyesi altında olduğu gibi AB şemsiyesi altında da Türkiye ile stratejik müttefik olmayı istediğini bildirdi. 
     İtalya'nın, Türkiye'nin 2. ticari partneri olduğunu ve Türkiye'de yatırım yapan 3. ülke konumunda bulunduğunu belirten Urso, İtalyan işadamlarının İstanbul'da 550, Gaziantep'te de 100'ü aşkın ikili görüşme gerçekleştirdiğini söyledi. 
     İtalya ile Türkiye arasında inşaat ve savunma sanayi sektörlerinde işbirliği yapılabileceğine dikkat çeken Urso, Türkiye'de yaptıkları temaslardan oldukça memnun kaldıklarını kaydetti. 
     
     HELİKOPTER VE ARAŞTIRMA GEMİSİYLE İLGİLİ GÖRÜŞMELER 
     İtalyan firmalarının Türkiye'deki birçok iş ile ilgilendiğini de belirten Urso, İtalyan AgustaWestland Grubu'nun deniz helikopterleri konusunda Türkiye'de temaslarda bulunduğunu, ayrıca İtalyan FINCANTIERI firmasının da Koç Grubu'na ait RMK Marine ile araştırma ve kurtarma gemisi konusunda bir protokol imzaladığını söyledi. 
     Yaptıkları görüşmelerde havacılık ve deniz yolarında işbirliği konularının gündeme geldiğine değinen Urso, 2005'in Ekim ayında İtalyan Cumhurbaşkanı Carlo Azeglio Ciampi'nin kalabalık bir işadamı grubu ile Türkiye'ye geleceğini ve böylece iki ülke arasındaki ilişkilerin en üst seviyeye çıkacağını söyledi. Urso, ''Temennim Ekim ayına kadar Türkiye'nin AB ile müzakerelerin başlaması ve bu konuda yol almış olmasıdır'' dedi. 
     Konuk Bakan Urso daha sonra gazetecilerin sorularını yanıtladı. 
     Urso, bir soru üzerine İtalyan şirketlerinin Türkiye'deki otoyol işletmeleri ile Şeker Fabrikalarının özelleştirmeleriyle ilgilendiğini söyledi. 
     17 Aralık öncesinde Türkiye'ye Güney Kıbrıs'ı tanıması ve sözde Ermeni soykırımını kabul etmesi gibi dayatmalarda bulunulduğunun hatırlatılması üzerinde Urso, şunları söyledi. 
     ''Bugüne kadar Türk hükümeti AB'nin bu taleplerine kararlılık ve açıklıkla cevap vermiştir. Kanaatimce Türkiye'ye de, üye olmuş veya üye olacak Romanya, Bulgaristan gibi ülkelere konulan şartların aynısının konulması gerektiğini düşünüyorum. 
     Dün Gaziantep'te Başbakanımız Berlusconi ile yaptığım telefon görüşmesinde Başbakanımız, bana İtalya'nın Türkiye'ye verdiği desteğin devam ettiğini ve müzakerelerin de hemen başlaması yönünde sürekli çaba harcadığını söylememi istedi. 
     Türkiye'nin bu hedeflerine çabuk ulaşabileceği inancını taşıyorum. Çünkü son yıllarda görüldü ki AB kriterlerine uyumda Türkiye kısa sürede çok büyük başarı sağlamıştır. Türkiye'nin müzakerelerin sonunda başarısız olmak gibi bir olasılığını ben kesinlikle görmüyorum. Türkiye'nin AB'ye üyeliğinin hem İtalya hem tüm Akdeniz ülkeleri için bir artı değer, bir katma değer olduğunu düşünüyorum. Çünkü Türkiye'nin AB'ye katılımıyla Akdeniz kültürü de AB nezdinde hak ettiği yeri almış olacaktır.'' 
     
     ''TMSF İLE GÖRÜŞMEMİZ OLMADI'' 
     Bir gazetecinin Telsim ve Star Grubu ile ilgili olarak TMSF ile herhangi bir görüşme yapıp yapmadıklarına ilişkin sorusu üzerine de Urso, ''TMSF ile herhangi bir görüşmemiz olmadı. Çünkü bu görüşmeleri ilgi duyan şirketlerin yapması gerekiyor'' dedi. Urso, AB ile müzakere görüşmelerinin başlaması halinde Türkiye'ye daha fazla yatırım kayacağını bildirdi. 
     Konuşmaların tamamlanmasının ardından Türkiye ile İtalya arasında Yatırımların ve Ticari Faaliyetlerin İzlenmesi, Yönlendirilmesi için İyi niyet Protokolü imzalandı. 
     Sanayi ve Ticaret Bakanı Ali Coşkun, daha sonra Bakan Urso'ya bir Türkiye albümü hediye etti. 
     
</TEXT>
</DOC>
