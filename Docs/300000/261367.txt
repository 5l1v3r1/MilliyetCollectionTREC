<DOC>
<DOCNO> 261367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/soneko04.html </URL>
<DATE> 2004/08/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tüketici kredisi ve kredi kartları hız kesmiyor... 
</HEADLINE>
<TEXT>

     Tüketici kredisi ve kredi kartı kullanımı hız kesmiyor. Temmuz ayı sonu itibariyle son 1 yıllık dönemde, tüketici kredilerindeki artış yüzde 184.1'i buldu. 
     A.A muhabirinin Merkez Bankası verilerini baz alarak yaptığı hesaplamaya göre, Bu yılın Temmuz ayında bankaların ticari işletmelere kullandırdıkları tüketici kredisi niteliğindeki kredilerin tüketici kredileri kapsamından çıkarılmasına rağmen tüketici kredileri geçen yılki Temmuz ayı sonunda 4 katrilyon 270 trilyon lira seviyesinden 12 katrilyon 130 trilyon liraya çıktı. 
     Bu dönemde, özel bankaların kullandırdıkları tüketici kredisi miktarı 2 katrilyon 945 trilyon liradan 7 katrilyon 491 trilyon liraya çıkarken yüzde 154.3 oranında artış görüldü. 
     
     KAMU BANKALARININ TÜKETİCİ KREDİLERİ 
     Geçtiğimiz aylarda limitleri dolduğu gerekçesiyle tüketici kredisi faizlerini artıran kamu bankalarının verdikleri tüketici kredilerinin tutarı da yüzde 242.7 gibi yüksek bir oranda artış kaydetti. 
     Geçen yıl sonunda kamu bankalarının kullandırdıkları tüketici kredisi tutarı 1 katrilyon 136 trilyon lira iken bu yılın aynı ayında 3 katrilyon 893 trilyon liraya çıktı. 
     
     KREDİ KARTLARINDA DURUM 
     Bu dönemde kredi kartı kullanımı ise yüzde 86.1 oranında artış gösterdi. 5.3 katrilyon lira seviyesinde olan kredi kartı kullanımı 9.9 katrilyon liraya kadar çıktı. 
     Bu arada, kamu bankalarından kredi kartı kullanımı yüzde 61.3 oranında artarken, özel bankalardan kredi kartı kullanımı yüzde 89.6 oranında yükseldi. 
     
     TASFİYE OLACAK ALACAKLAR 
     Tüketici kredilerindeki yüzde 184.1'lik artışa karşılık, tasfiye edilecek alacakların tutarı sadece yüzde 10.5 arttı. Geçen yılın Temmuz ayında 95 trilyon lira seviyesinde olan tasfiye olunacak tüketici kredilerin tutarı 105 trilyon liraya yükseldi. 
     Bu dönemde kamu bankalarının tasfiye olacak tüketici kredileri 20 trilyon liradan 35 trilyon liraya çıkarken, özel bankaların tasfiye olacak kredileri 70 trilyon liradan 67 trilyon liraya geriledi. 
     Takipteki kredi kartlarının tutarı ise bu dönemde 292 trilyon liradan 420 trilyon liraya çıktı. Bu dönemde takipteki kredi kartlarında yüzde 43.8 artış olduğu belirlendi. 
     
</TEXT>
</DOC>
