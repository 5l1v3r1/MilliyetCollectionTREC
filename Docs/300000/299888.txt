<DOC>
<DOCNO> 299888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy01.html </URL>
<DATE> 2004/12/22/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Valiyi ağlatan satırlar 
</HEADLINE>
<TEXT>

     Ali Ümit ÜLKER DHA 

KIRKLARELİ'nin Kofçaz İlçesi'ne bağlı Çayırlı Köyü'nde yaptırılan Atatürk büstünün açılış töreninde emekli öğretmen İbrahim Tarhan'ın okuduğu Atatürk'ü anlatan satırlar, Vali İsmet Metin'i ağlattı. 
     Çayırlı Köyü'nde Muhtar İsmail Çetin'in girişimi sonucu sivil toplum örgütlerinin katkılarıyla yapılan Atatürk büstünün açılışı için tören düzenlendi. Törende emekli öğretmenlerden İbrahim Tarhan, Atatürk ve silah arkadaşlarının okul yıllarını ve başarılarını anlatılan bir yazı okudu. İbrahim Tarhan'ı dikkatle dinleyen Vali İsmet Metin'in gözleri doldu ve ağlamaya başladı. 
     Duygusal anların yaşandığı törende konuşan Vali İsmet Metin, "Bu gün Türk milletinin dirlik ve beraberliğini bu köyümüzde yaşıyoruz. Milletimizin çocuklarına, yavrularına doğduğu günden itibaren öğreterek büyüttükleri Mustafa Kemal var olduğu müddetçe, dağında taşında onu yaşatacağız. Burada bizleri aydınlatan öğretmenlerime teşekkür ediyorum. Biz bir takım yanlışlar yaptık. Okullarımızı taşımalı sistemle boşalttık. Köylerden bayrakları kaldırdık. Bu yanlışlar düzelecek'' dedi. 
     Daha sonra Vali İsmet Metin, Tugay Komutanı Tuğgeneral Ahmet Yavuz ve Belediye Başkanı Yılmaz Şeşen tarafından Atatürk büstünün açılışı yapıldı. Folklor ekiplerinin gösterilerinin ardından köyün girişinde oluşturulacak ceviz fidanlığı için de, ilk fidanlar Vali İsmet Metin tarafından dikildi. 
     
</TEXT>
</DOC>
