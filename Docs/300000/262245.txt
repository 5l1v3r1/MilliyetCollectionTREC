<DOC>
<DOCNO> 262245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamadan 10 dakika önce 'bomba var' ihbarı 
</HEADLINE>
<TEXT>


Otel Pars'ın yetkilileri, "Patlamadan yaklaşık 10 dakika önce kimliği belirsiz bir kişinin, '305 no'lu odada bomba var' diye aradığını söyledi 

İSTANBUL Milliyet 

Sultanahmet ve Laleli'de 2 ayrı otelde aynı anda meydana gelen patlamalarda, 2 kişi öldü, 11 kişi yaralandı. Esenyurt'taki Milangaz Dolum Tesisleri'nde patlayan 2 bomba da gaz sızıntısına neden oldu. Saldırıları El Kaide'nin üstlendiği belirtildi. 
Laleli Ordu Caddesi Selimpaşa Sokak'taki 37 müşterinin bulunduğu Otel Pars ve 20 müşteri bulunan Sultanahmet Türkocağı Caddesi'ndeki Star Holiday Otel'de, dün 01.40 sıralarında eşzamanlı olarak şiddetli patlamalar meydana geldi. Ortalığı savaş alanına döndüren patlamalar, her iki otelde büyük paniğe yol açtı. 
Otel Pars yetkilileri, "Patlamadan 10 dakika önce kimliği belirsiz bir kişi arayarak, '305 no'lu odada bomba var' diye ihbarda bulundu. Durumu polise bildirdik. Ancak birkaç dakika sonra büyük patlama oldu" dedi. 
Esenyurt'taki Milangaz Dolum Tesisleri'ndeki depoların altına yerleştirilen 2 bombanın 00.30 ve 01.00 sıralarında patlaması sonucu küçük çaplı sızıntı meydana geldi. Kısa sürede yapılan müdahaleyle patlamanın etkisi büyümeden önlendiğini belirten Milangaz Yönetim Kurulu üyesi Tayfun Demirören, dış güvenlik tellerinin kesilerek, içeri girildiğini düşündüklerini söyledi. 
PKK'ya yakınlığıyla bilinen "Mezopotamya Haber Ajansı'nda yayımlanan bir haberde de, saldırıları "Kürdistan Özgürlük Şahinleri" adlı örgütün üstlendiği belirtildi. 

Sokağa fırladılar 

Otellerdeki patlamaların ardından yataklarından fırlayan çoğu turist otel müşterilerinin bazıları şort ve atletle, bazıları da çanta ve bavullarıyla kendilerini dışarı attı. Turistler, çevredeki otellere yerleştirildi. Enkaza dönen otelden çıkarılan ve aralarında bir çocuğun da bulunduğu yaralı 11 turist hastanelere kaldırıldı. 


</TEXT>
</DOC>
