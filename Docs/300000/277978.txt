<DOC>
<DOCNO> 277978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/cetiner.html </URL>
<DATE> 2004/10/07/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Merak etmeyin newline Ayşe teyzeler kredi borçlarını öder 
</HEADLINE>
<TEXT>


TAKSİTLİ yaşam artık hayatımıza hakim oldu. Bütçelerinin yetersizliği nedeniyle alışveriş yapamayan insanlarımız kolayını buldu. İleriki aylara hatta yıllara mahsuben giyiniyor, yiyor, içiyor Ayrıca da taksitle aldığı evi yine taksitle döşeyebiliyor 
Bir kısım uzmanlar, ekonomistler yine şikayetçiler ama alan da razı satın da. Güngör Hoca'nın teyzesi Ayşe Hanım 
- Artık yaşamın tadını doya doya almak istiyorum, diyor 
- Ama böyle bir yaşamın bir bedeli var.. 
- Bugünkü gelirimle ne alabilirim ki Hiiç. Aylarca değil belki yıllarca beklemem gerek Bırakın evi, katı, otomobili... giyim öyle öylesine pahalı ki... ay başında peşin parayla beğendiğim bir giysiyi almaya kalksam bütçem sarsılır, perişan olurum. İyi oldu da taksit sistemi çıktı, şimdi neyi beğendiysem neye ihtiyacım varsa bastırıyorum kartımı, alıyorum 
- Ama yine de sen daha iyi bilirsin ya... dikkatli ol Ayşe Teyze Ayağını yorganına göre uzat diye bir laf vardır... 

Siftahsızız diyorlardı 
- Vallahi artık yaşamın tadını çıkarmak istiyorum dedim ya... 10 taksit, 12 taksit, nerede faiz yoksa, fiyat iyiyse oradan alışveriş yapıyorum. Kredi kartlarım var, çak bir imza, nasıl olsa bir ay sonra ekstre gönderiyorlar, o zaman düşünürüm 
- Ekstre nedir Ayşe Teyze 
- Aaa, bilmiyor musun İcra mektubu filan değil. Bilmeyen mi var. Bankadan kağıt, mektup gönderiyorlar ne kadar borcun varsa bildiriyorlar, işte o. 
- ...... 
- Merak etme sen Ayşe Teyze'ni. Ayşe teyzeler sağlamdır, hesabını kitabını bilir. Ama kaç yıldır canıma tak dediği için alışveriş yapıyorum. Hem baksana esnaf ağlayıp duruyordu , iş yok, daha siftah etmedik diye laf atıyorlardı Şimdi maşallah iyiler. 
- Evet artık esnaf malını satıyor, parasını bir hafta sonra bankadan tahsil ediyor. Bu defa bankalar düşünüyor kara kara. Ya Ayşe teyzeler borcunu ödemezlerse diye 
- Yanlış efendim, yanlış. Bizim gibi sadık tüketiciden bankalara zarar gelmez, gelse de pek az fire verir. Kredi kartlarıyla ufak tefek alışveriş yapan tüketici sağlamdır. Sen bankaları hortumlayanlardan kork Büyük borçlulardan. 

Alan - satan memnun 
Geçenlerde Carousel'in üst katlarını, Akmerkez'i, Mayadrom'u, Nautilus'u dolaştım. Oralardaki mağazaları gördüm. Sanki Avrupa'da Amerika'daymışım gibi. Ne zenginlik, ne zenginlik... 
Esnafla konuştum hiç kimsede endişeden eser yoktu. Satışlardan memnundular. Sonra düşündüm, onların hiçbir riskleri yoktu ki. Kredi kartından slipi aldıkları anda parası cepte, banka hesaplarında sayılırdı. 
Yaklaşık 30 milyon kredi kartı vardı piyasada. Katrilyon cirolar dönüyordu. Şu son 8 aylık dönemde kredi kartı borçları nedeniyle yaklaşık 65 bin kişi kara listeye alınmıştı. 
Bankacılarla konuştum. Skandal çıkartacak, korkulacak, risk yok diyorlardı. Onlar da mütevazı tüketicilere güveniyorlardı. Ve karlı işti bankalar için taksitli satışlar. Bir tür bireysel krediydi. 
Malını satan esnaf slipleri topluyor, anlaşmalı olduğu bankaya götürüyor. Karşılığını isterse o gün, isterse bir hafta, bir ay sonra tahsil edebiliyor ama bunun için bir faiz ödüyordu. 
Taksit deyince bazılarımızın kafaları karışıyor. Ama eskisi gibi bakkal defteri tutulmuyor ki. Bilgisayara yükleniyor, teker teker işliyor mekanizma. Büyük krediler açmaya ürken bankalar bu hizmetten para kazanıyorlar. 
Ama yine de nasıl olsa öderim diye fazla açılmasın tüketiciler. Ayşe teyzeler ayaklarını yorganlarına göre uzatsınlar. 


</TEXT>
</DOC>
