<DOC>
<DOCNO> 281534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko37.html </URL>
<DATE> 2004/10/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Babacan Halka özürlü muamelesi yapmaya kimsenin hakkı yok 
</HEADLINE>
<TEXT>

     Devlet Bakanı Ali Babacan, ''Yeni Türk Lirası YTL neden bir karışıklığa sebep olsun Türk halkına özürlü muamelesi yapmaya kimsenin hakkı yok'' dedi. 
     Babacan, AK Parti'nin yayın organı Türkiye Bülteni'nde yayınlanan röportajında, YTL'ye ilişkin açıklamalarda bulundu. 
     Dünyada en çok sıfırlı banknotun Türk Lirası'nda bulunduğunu kaydeden Babacan, ''Sadece bu gerçek bile bizim sıfırlardan kurtulmamız gerektiği gerçeğini gözler önüne seriyor. Dünyada 20.000.000'luk küpüre sahip bir ülke yok'' dedi. Bu nedenle Türkiye için özel hesap makineleri, pos makineleri, benzin pompaları ve yazar kasalar üretildiğini belirten Babacan, bol sıfırlı banknotların günlük hayatta büyük zorluklara neden olduğunu söyledi. 
     YTL'ye geçilmesinin nedenlerinden biri olarak enflasyonun düşmesini de gösteren Babacan, AK Parti iktidarının enflasyonda tartışmasız bir başarı sağladığını ifade etti. Babacan, şunları kaydetti 
     ''Enflasyonda başarı sağlanınca ve bunun kalıcı olacağı anlaşılınca paradan sıfır atma operasyonu doğal olarak arkasından geldi. İnşallah bundan sonra paramıza yeni sıfırlar eklenmesini görmeyeceğiz. Zaten paradan sıfır atmaktan çok bunu koruyabilmek önemli. Enflasyonu düşürmek zor bir işti, ama daha zor olanı düşük enflasyonu koruyabilmek. 
     Bunu da başaracağız. Bu tarihi bir sorumluluktur. Biz kendimiz adın asla taviz vermeyeceğiz. Türkiye'ye yeni çok sıfırlı banknotlar, yeniden yüksek ve belirsiz enflasyon dönemi yaşatmayacağız.'' Yeni uygulamada Türk halkına da büyük görevler düştüğünü vurgulayan Babacan, ''Halkımız da artık parasına itibarını iade etmelidir diye düşünüyorum. Dolar'a, Euro'ya gösterilen özen artık Türk Lirası'na da gösterilmeli. Artık insanların dolar çıktı mı, euro indi mi gibi kaygılar taşımasına gerek kalmayacak. Çünkü gerçekten değerli itibarlı, istikrarlı bir para birimimiz olacak'' dedi. 
     Yeni Türk Lirası'nın Türkiye'nin çok ciddi bir dönüşüm sürecine girdiğini tescil ettiğini kaydeden Babacan, enflasyonun tarih olduğunun YTL ile belgelendiğini dile getirdi. YTL'nin ekonomi aktörlerine güven verdiğini anlatan Babacan, yabancı yatırımın da bu güvenle artacağını belirtti. Babacan, sözlerini şöyle sürdürdü 
     ''Ülkemizin ve ekonomimizin yeniden itibarını kazanması söz konusu. Para birimimize itibarını iade ederken aynı zamanda ülkemizin ulusal ve uluslararası imajını da yeniden şekillendiriyoruz. Enflasyonla mücadele ve paradan sıfır atma her dönemin hayaliydi. Bu hayali biz gerçeğe dönüştürdük. Doğal olarak kıskananlar çekemeyenler var. Türkiye'nin değiştiğini kabullenemeyenler ya da hazmedemeyenler var. 
     Ama Biz bunlara kulak asmayacağız. Kararlılıkla yolumuza devam edeceğiz. Karanlığı özleyenler varsa, yüksek ve belirsiz enflasyon günlerini, krizleri özleyenler varsa, onlar adına üzgünüm. Türkiye'de artık bu özlemlere, bu arzulara yer yok. YTL neden bir karışıklığa sebep olsun Türk halkına özürlü muamelesi yapmaya kimsenin hakkı yok.'' 
     
</TEXT>
</DOC>
