<DOC>
<DOCNO> 281902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo18.html </URL>
<DATE> 2004/10/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çalımbay Şu anda hedefimiz Denizlispor maçını kazanmak... 
</HEADLINE>
<TEXT>

     Çaykur Rizespor Teknik Direktörü Rıza Çalımbay, hafta sonu sahalarında yapacakları Denizlispor maçını kazanmayı hedeflediklerini söyledi. 
     Çalımbay, yaptığı açıklamada, geçen hafta Gençlerbirliği karşısında kötü futbol sergilediklerini belirterek, ''Her takım yılda bir böyle kötü maçlar oynayabilir. Biz de bunu oynadık. O hakkımızı kullandık, bitti'' dedi. 
     Gençlerbirliği karşısında sadece bir gol pozisyonuna girebildiklerini, defansta umulmadık hatalar yaptıklarını, forvette ise istediklerini gerçekleştiremediklerini ifade eden Çalımbay, ''Mağlubiyeti hak ettik. Bu maçtan biz ve futbolcular çok büyük dersler aldık. Şu anda hedefimiz Denizlispor maçını kazanmak'' diye konuştu. 
     Ligde üst üste Malatyaspor ve Gençlerbirliği maçlarını kaybettiklerini, ancak iddialarını yitirmediklerini kaydeden Çalımbay, şöyle devam etti 
     ''Bundan önce nasıl üst üste maçlar kazandıysak, bundan sonra da bunu başarabilecek güçteyiz. Her takımın mutlaka çıkışı ve inişi vardır. Önemli olan bu inişi kısa sürede atlatmak. Biz de önce Denizlispor maçını düşünerek bu inişi atlatmak istiyoruz. Bu maçın çok zor olacağını biliyoruz. Denizlispor deplasmanda çok iyi kapanan, kolay geçit vermeyen bir takım. Bu nedenle zorlanacağız.'' Çalımbay, taraftara çok fazla ihtiyaçları olduğunu belirterek, ''Ne olursa olsun bu maçtan üç puanla çıktığımızda hedefe varma şansımız daha da artar. Ligde iyi işler yapabiliriz. Lig uzun bir maraton. Önemli olan sezon sonunda Çaykur Rizespor'un ligi nerede bitirdiğidir. Bizler burada olduğumuz sürece takım ligi iyi yerde bitirecektir'' dedi. 
     Çalımbay, Çaykur Rizespor'un ara dönemde yapacağı transferlerin belli olduğunu da ifade ederek, ''Alacağımız yerli ve yabancı futbolcular belli. Önemli olan kulübün bütçesi, maddi desteği. Onlar yapılırsa istediğimiz oyuncuları alabiliriz. Lig başında istediğimiz transferleri gerçekleştirememiştik. Ama bu devre arasında mutlaka olacak'' diye konuştu. 
     
</TEXT>
</DOC>
