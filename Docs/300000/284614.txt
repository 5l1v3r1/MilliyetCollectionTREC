<DOC>
<DOCNO> 284614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun22.html </URL>
<DATE> 2004/10/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Irak seçim komisyonu Tevhid ve Cihad örgütünden ölüm tehditleri alıyoruz 
</HEADLINE>
<TEXT>

     Irak Seçim Komisyonu, Ürdünlü terörist Ebu Musab Zerkavi'ye bağlı Tevhid ve Cihad örgütünün üyelerinden ölüm tehditleri aldıklarını bildirdi. 
     Irak Seçim Komisyonu sözcüsü Ferid Ayar, bu hafta Bağdat ve Musul'daki bürolarına ''Tevhid ve Cihad Suikast Birliği'' adına daktiloyla yazılmış tehdit mektupları gönderildiğini söyledi. 
     Ayar, mektuplarda, komisyon üyelerinin görevlerini sürdürmesi durumunda aileleriyle birlikte öldürüleceği tehdidinin yer aldığını söyledi. 
     Tehditlerin komisyon üyelerini korkutamayacağını belirten Ayar, ''Seçimlerin sonuna kadar çalışmayı sürdüreceğiz, çünkü bu terörist tehditlerinden korkmuyoruz'' dedi. 
     Tevhid ve Cihad, bir süre önce El Kaide lideri Usame Bin Ladin'e katıldığını ilan etmiş ve adını ''Irak'taki El Kaide'' olarak değiştirmişti. 
     Bu arada, Irak'ta ocak ayında yapılacak genel seçimler için seçmen kayıt işlemlerinin pazartesi günü başlayacağı belirtildi. 
     Seçmen kayıtları ile seçime katılacak siyasi partilerin başvurularının 6 hafta sürmesi bekleniyor. 
     
</TEXT>
</DOC>
