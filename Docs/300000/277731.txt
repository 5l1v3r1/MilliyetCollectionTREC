<DOC>
<DOCNO> 277731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko14.html </URL>
<DATE> 2004/10/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"AB, Türkiye'ye 2006'dan sonra ciddi boyutlarda mali yardım yapacak" 
</HEADLINE>
<TEXT>

     AB Komisyonu Türkiye Temsilcisi, Büyükelçi Hans-Jörg Kretchmer, müzakere tarihinin alınmasının ardından, ekonomisi ve siyasetine güven artacağından dolayı Türkiye'ye daha çok yabancı sermaye geleceğine inandıklarını söyledi. 
     Hans-Jörg Kretchmer, A.A muhabirine yaptığı değerlendirmede, Türkiye'nin AB ile müzakere sürecinin, Türkiye ekonomisi ve siyasetindeki görüş mesafesini uzatacağını, bu nedenle de Türkiye'ye yatırımların artacağını vurguladı. 
     
     AB'YE TAM ÜYELİK SÜRECİ... 
     Kretchmer, müzakere sürecinin başlamasının ardından, Türkiye'nin AB'ye tam üyeliğinin ortalama 10 yılı bulabileceği görüşü bulunduğunu belirtirken, birçok küçük nüfuslu aday ülkenin uyum sürecinin bile uzun sürdüğünü hatırlattı. 
     Kretchmer, ''Türkiye'nin görevini iyi yapması halinde, tam üyelik daha erken gerçekleşebilir'' şeklinde konuştu. 
     
     MÜZAKERE SÜRECİNDEKİ MALİ YARDIM... 
     Kretchmer bu arada, AB'nin 2006 yılından sonra, Türkiye'ye ciddi boyutlarda mali yardım yapmaya başlayacağını açıkladı. 
     Kretchmer, bu mali yardımın, Türkiye'nin uyum sürecindeki tüm gereksinimlerini karşılayacak nitelikte olduğunu kaydetti. 
     Büyükelçi Kretchmer, 2006 yılından sonra, AB'nin Türkiye'ye yönelik mali yardımlarının proje çerçevesinde olacağını, uyuma yönelik tüm yapısal alanlardaki projelerin mali olarak destekleneceğini ifade etti. 
     
     TÜRKİYE'NİN ÜYELİK SÜRECİNDEKİ GÖREVLERİ... 
     Türkiye'nin, müzakere sürecinde önemli görevlerinin olduğunu, bundan sonraki çalışmaların önem taşıdığını belirten Kretchmer, Türkiye'nin gerçekleştirmesi gereken yapısal görevlerinin sadece ekonomide değil, siyaset alanında da bulunduğunu kaydetti. 
     Kretchmer, AB'ye tam üyelik sürecinde, Türkiye'nin, AB'ye Uyum çerçevesindeki tüm düzenlemeleri yapmasının yanı sıra bunları gerçekleştirmesinin de önem taşıdığını belirtirken, her uygulamanın, Türkiye'yi AB tam üyeliğine daha çok yaklaştıracağını kaydetti. 
     
</TEXT>
</DOC>
