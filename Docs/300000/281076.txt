<DOC>
<DOCNO> 281076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/guncel/gun02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaket kurbanlarını kimliklendirecekler 
</HEADLINE>
<TEXT>


Trabzon'da uçağın düşmesi sonucu hayatını kaybeden İspanyol askerlerinin kimlik tespitinde sorunlar çıkınca, Adli Tıp, iki 'kimliklendirme' ekibi kurdu 

GÜLAY FIRAT İstanbul 

Trabzon'da Mayıs 2003'te İspanyol askeri dolu Ukrayna uçağının düşmesinden sonra özel bir ekip kurma fikrini benimseyen Adli Tıp Kurumu, yaklaşık üç ay önce kısa adı DVI olan Dizaster Victim Identification - Felaket Kurbanlarının Kimliklendirilmesi ekibi oluşturdu. DVI ekibinin, ilk görev yaptıkları yer ise Pamukova'daki hızlandırılmış tren kazası oldu. Adli Tıp Kurumu Başkanı Keramettin Kurt, toplu ölüm olaylarında hızlı, güvenilir kimlik belirleme ve otopsi için özel bu servisi oluşturduklarını söyledi. DVI'ın temelinin Trabzon'da dağlara çarparak düşen Ukrayna uçağıyla atıldığını belirten Kurt, "O kazada 12'si mürettebat, 74 kişi öldü. Yaşanan sıkıntı, bu tür toplu ölümlere hazırlıklı bir adli tıp ekibi kurma fikrini oluşturdu. DVI servisi için, adli araştırma için gerekli her türlü malzemenin bulunduğu iki adet olay yeri inceleme aracı hazırlandı" dedi. 

Pamukova'da çalıştılar 
Cerrahpaşa Tıp Fakültesi Adli Tıp Anabilim Dalı Öğretim Üyesi ve Morg Daire Başkanı Prof. Dr. Gürsel Çetin ise, özellikle kırsal kesimde, toplu ölümlerde uzman olmayanların yaptığı kimlik belirleme çalışmalarının sorun yarattığını belirtti. Çetin şöyle konuştu "DVI, Türkiye'nin her yerine müdahale etmeyecek. Sadece fazla sayıda ölümün olduğu ve yerel imkanlarla adli tespit yapılmasının imkansız olduğu vakalara müdahale edecek. Pamukova'daki tren kazası, DVI olarak gittiğimiz ilk vakaydı. Onu Kastamonu'da yaşanan maden faciası takip etti." 
İncelemelerde önceliği kimlik tespitine verdiklerini anlatan Çetin, "Patlamalarda insan vücudu, 200 grama kadar parçalanır. Bunları puzzle gibi yan yana getiriyoruz. İstanbul'daki bombalama olaylarında yüz parçalarını kafatasının üzerinde bir araya getirdik" dedi. 


</TEXT>
</DOC>
