<DOC>
<DOCNO> 291242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur59.html </URL>
<DATE> 2004/11/22/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Terör örgütü El-Kaide davasında ilginç itiraflar... 
</HEADLINE>
<TEXT>

     Terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen 41'i tutuklu 72 sanığın yargılandığı davanın 4. duruşmasına devam edildi. 
     İstanbul 10. Ağır Ceza Mahkemesi'ndeki duruşmaya, Harun İlhan, Adnan Ersöz, Fevzi Yitiz, Osman Eken ve Yusuf Polat ile birleşen dosyanın tutuklu sanıkları Zafer Mert ve Güngör Mandacı'nın da aralarında bulunduğu toplam 40 sanık katıldı. Tutuklu sanıklardan İsmail Duru ise duruşmaya gelmedi. 
     Tutuksuz sanıklardan 8'i duruşmaya gelirken, yine birleşen dosyanın bir sanığının da aralarında bulunduğu 23'ü duruşmaya gelmedi. 
     Duruşmada mahkeme heyeti, Kartal'daki Mason Locası'na yönelik saldırıda ''Anayasal düzeni silah zoruyla değiştirmeye teşebbüs'' suçundan, İstanbul 9. Ağır Ceza Mahkemesi'ndeki davada sanık olan Hakan Çalışkan'ın dosyasının, bu dava dosyasıyla birleştirilmesi için gönderildiğini tutanağa geçirdi. 
     Mahkeme heyeti ayrıca, tutuklu sanıklar Zafer Mert, Güngör Mandacı ile tutuksuz sanık Ömer Öztürk hakkında açılan dava dosyasının hukuki ve fiili bağlılık bulunduğu gerekçesiyle, bu dava dosyasıyla birleştirildiğini tutanağa yazdırdı. 
     Duruşmada söz alan sanıklardan Harun İlhan, 4 saattir yolda olduklarını, bu yüzden öğlen namazını kılamadıklarını, duruşmaya ara verip namaz kılmak istediğini söyledi. 
     Mahkeme Başkanı Zafer Başkurt, namazı kaza olarak kılabileceğini belirterek sanığa savunma yapıp yapmayacağını sordu. 
     İkindi vakti yaklaştığı için bu namazın kaza olarak kılınamayacağını savunan İlhan, savunmasına Kuranıkerim'den bir ayet okuyarak başladı. 
     İlhan, ''patlamaların yıldönümü nedeniyle söylemek istediği bazı şeyler olduğunu'' belirterek, ''Yahudilere ve işgalcilere karşı savaşlarının devam edeceğini, İslam toprakları özgürleşinceye kadar cihatlarının süreceğini'' ifade etti. 
     Patlamalarda hayatlarını kaybedenlere rahmet, yaralılara da şifa dileyen İlhan, ABD ve beraberindeki kuvvetlerin Felluce'deki operasyonlarını eleştirdi. 
     Namaz kılmak istediğini yineleyen İlhan, ''Namaz için bana izin verirseniz, açıklamalar yapacağım'' dedi. 
     Mahkeme Başkanı da, bunun üzerine açıklamalarını daha sonraki celsede yapabileceğini kaydetti. 
     
     BAKİ YİĞİT'İN İFADESİ 

     Sanıklardan Baki Yiğit ise, 1994-95 yılarında ''Müslüman Gençlik''ten ayrıldıktan sonra iş hayatına atıldığını, Habip Aktaş ve Adnan Ersöz'le iş ilişkisine girdiğini söyledi. 
     Adını ''Hüseyin'' olarak belirttiği Habip Aktaş'ın, Çeçenistan'a yardım için bir şura oluşturduğunu ifade eden Yiğit, kendisinin de bu amaçla yardım için bu kişilerle ilişki kurduğunu kaydetti. 
     Daha sonra Kabil'e gittiklerini anlatan Yiğit, Aktaş'ın Kandahar'a geçince Ebu Hafs El Mısri ile görüştüğünü ifade ederek, şöyle devam etti 
     ''El Mısri, 'biz size maddi manevi her türlü yardımı yapabiliriz. Tam olarak bize bağlanırsınız ya da ayrı olursunuz' demiş. Daha sonra biz de Ebu Hafs El Mısri ile görüştük. Görüşmemiz kampta olmadı, Kandahar'ın içindeydi. Biz El-Kaide'ye biat etmeyeceğimizi, ama Çeçenistan'a giden arkadaşlarımıza yardım etmelerini istedik. Kabul ettiler. Bize Türkiye'de bir eylem düşündüklerini, biz de bu aşamada uygun görmediğimizi, bu eyleme karşı çıktığımızı söyledik. O da, 'Eylem Türkiye'de olacak ama Türkler etkilenmeyecek' dedi. Ben Bosna'daki, Çeçenistan'daki ve Felluce'deki cihadı benimsiyorum. Biz görüşmemizde Türkiye'de bir eylem kararı almadık. Daha sonra Usame bin Ladin'le görüştük, çay içtik ve kahvaltı yaptık. Bu arada ne bir örgüt kuruldu, ne de başka bir şey.'' Baki Yiğit, Aktaş'la olan anlaşmazlık nedeniyle ayrıldıklarını, kendisinin Pakistan'a gittiğini ve burada yaklaşık 9-10 ay kaldığını söyledi. 
     2002 yılında Türkiye'ye döndüğünü ve Afganistan'da tanıştığını hiçbir arkadaşıyla görüşmediğini anlatan Yiğit, İstanbul'da ilk patlamanın olduğu gün Harun İlhan'ın kendisini aramasıyla bu olayın yapıldığını öğrendiğini kaydetti. 
     Daha sonra buluştuklarını ve bu eylemi tasvip etmeyip eleştirdiğini anlatan Yiğit, ''Bu oluşum El-Kaide oluşumu değildir, ben şura üyesi değilim. Tahliye olduktan sonra Türkiye'de yaşamak istemiyorum'' şeklinde konuştu. 
     
     AVUKATLARIN TALEPLERİ 

     Duruşmada söz alan sanık avukatları da, yeni TCK'ya göre, yasadışı örgüt üyeliği suçunun alt sınırının indirildiğini, polise bilgi veren kişilerin de yine bu yasaya göre ceza almayacaklarının yer aldığını belirterek, müvekkillerinin tahliyesi istediler. 
     Mahkeme heyeti de, sanıklardan Memiş Arlı ve Burhan Perk'in tahliyelerine karar vererek, esas hakkındaki mütalaanın hazırlanması için dosyanın Cumhuriyet Savcılığı'na gönderilmesini karara bağladı. 
     Mahkeme heyeti ayrıca, Hakan Çalışkan'ın dava dosyasının birleştirilmesi için İstanbul 9. Ağır Ceza Mahkemesi'ne gönderilmesini kararlaştırıldı. 
     
     İDDİANAME 

     İlgili yasa değişiklikleri sonucunda kaldırılan İstanbul DGM Cumhuriyet Başsavcılığı'nca hazırlanan iddianamede, 9 Mart 2004 tarihinde Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne silahlı ve bombalı saldırı düzenlendiği, olayda ''canlı bomba'' Nihat Doğruel ile garson Hüseyin Kurugöl'ün öldüğü, diğer ''canlı bomba'' Engin Vural'ın da aralarında bulunduğu 6 kişinin yaralandığı belirtiliyor. 
     Uluslararası terör örgütü El-Kaide'nin hücre tipi yapılanması da anlatılan iddianamede, hücrelerin örgüt tarafından özel eğitim verilmiş ve dünyanın birçok ülkesine dağılmış gruplardan oluştuğu kaydediliyor. 
     Bağımsız eylem yapabilen bu hücrelerin, diğer hücrelerde faaliyet gösteren örgüt üyelerinin kimliklerini bilmediği, bunun amacının da bir hücrede faaliyet gösteren örgüt üyeleri yakalandığında diğerlerine ulaşılmasını engellemek olduğu belirtilen iddianamede, Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen silahlı ve bombalı intihar eyleminin, uluslararası terör örgütü El-Kaide'nin Türkiye'deki bir hücre birimince gerçekleştirildiği anlatılıyor. 
     Diş Hekimi Yasef Yahya'nın öldürülmesi, 4 kişinin telefon ve e-maille tehdit edilerek para istenmesi, 2 Ocak 2003'te Kartal'da bir kişi ile ablasının kaçırılıp ailelerinden 30 bin dolar fidye istenmesi olayını da aynı hücrenin gerçekleştirdiği kaydedilen iddianamede, ''canlı bombalar'' Engin Vural ve Nihat Doğruel'in, saldırı öncesi ailelerine verilmek üzere birer vasiyetname yazdıkları da yer alıyor. 
     Engin Vural, Adem Çetinkaya, Hasan Dağ, Hamza Ali Temiz ve Hakan Çalışkan'ın ''Anayasal düzeni silah zoruyla değiştirmeye teşebbüs etmek'' suçundan müebbet ağır hapis cezasına çarptırılması talep edilen iddianamede, Mehmet Şifa Yeşil, Nevzat Karakaya, Birol Kayaalp, Enes Özer, Yusuf Şengül, Halil Ekşi ve Bektaş Kukku'nun, ''yasadışı örgüte üye olmak'' suçundan 15 ile 22.5'ar yıl arasında ağır hapis cezasına çarptırılması öngörülüyor. 
     İddianamede, sanıklar Mehmet Akkoyun, İrfan Güneş, Sinan Güneş, Halis Güneş, Halim Taş, Celal Görgün ve Cemil Kızılkaya'nın da, ''yasadışı örgüte yardım ve yataklık etmek'' suçundan 4.5 ile 7.5'ar yıl arasında ağır hapisle cezalandırılması isteniyor. 
     
</TEXT>
</DOC>
