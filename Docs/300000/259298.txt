<DOC>
<DOCNO> 259298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko35.html </URL>
<DATE> 2004/07/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ergezen Erzincan'daki kaza duble yolların şart olduğunu gösterdi 
</HEADLINE>
<TEXT>

     Hasan Özkal 

Bayındırlık ve İskan Bakanı Zeki Ergezen, dün Erzincan'da 26 kişinin ölümü 30 kişinin yaralanmasıyla sonuçlanan trafik kazası sonrasında, Türkiye için duble yolun şart olduğunun bir kez daha anlaşıldığını söyledi. 
     Bakanlığı ile ilgili incelemelerde bulunmak üzere Gaziantep'e gelen, Gaziantep çevre otoyolu ve Gaziantep-Kilis karayolu inşaatlarında yapım çalışmalarını yerinde inceleyen Ergezen, Gaziantep-Habur sınır kapısı arasında 55 bin kamyonun çalıştığını, 360 kilometrelik tarihi ipek yolunun duble yol yapılmasının şart olduğunu bildirdi. 
     Bakan Ergezen, ''Bu yolda 55 bin kamyon çalışıyor. Yolun durumu ortada. Bu konuda Gaziantep'i ziyaret eden sayın Başkanımız Recep Tayyip Erdoğan, bu yolu duble yol yapacağını söylemişti. Bizde bu sözden hareketle yolun projesini hazırladık ve çalışmalara hemen başladık. Öncelikle Cizre'den Şanlıurfa istikameti yönüne olan 10 kilometrelik bölümde yol yapım çalışmalarına başladık'' diye konuştu. 
     
     ''DUBLE YOL GEREKLİDİR'' 

     Bakan olarak Türkiye'de birçok ili gezdiğini, bakanlığı ile ilgili incelemelerde bulunduğunu kaydeden Ergezen, ''Türkiye için duble yol gereklidir'' dedi. 
     Duble yolun önemli olduğunun bir kez daha dün Erzincan'da hatalı sollama sonucu meydana gelen trafik kazasında anlaşıldığının altını çizen Ergezen, şöyle konuştu 
     ''Dün yaşanan kazayla duble yolun gerekli olduğu bir kez daha teyit edildi. Bu kaza yanlış sollama sonucu meydana gelmiş ve 26 vatandaşımız hayatını kaybetmiştir. Aynı yolda bir milletvekili de geçen yıl hayatını kaybetti. 
     Bir takım insanlar gerek hükümetimize yönelik, gerekse de bana yönelik olarak, Ne duble yolu yapıyorlar. Greyderlerle düzeltip, üzerine asfalt döküyorlar. Bunun adına da duble yol diyorlar şeklinde konuşuyorlar. Ben bu insanları insafa çağırıyorum. Yaptığımız yollar tamamen standartlara uygun, kaliteli, duble yollardır. '' 

     
</TEXT>
</DOC>
