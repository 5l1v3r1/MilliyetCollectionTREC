<DOC>
<DOCNO> 260653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/eko02.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank yarım milyar dolarlık kredi sağladı 
</HEADLINE>
<TEXT>


Akbank, uluslararası piyasalardan 500 milyon dolarlık finansman temin etti. Banka, bir yıl vadeli sendikasyon kredisini ihracatçılara kullandıracak 

EKONOMİ SERVİSİ 

Akbank, bu yıl çıktığı ilk sendikasyon kredisinde, uluslararası piyasalardan 500 milyon dolar tutarında finansman sağladı. 1 yıl vadeli kredinin faizi, libor artı 0.55. İhracatın finansmanında kullandırılacak olan kredi, Akbank'ın bugüne kadar uluslararası piyasalardan sağladığı en yüksek miktarlı kredi. 
Uluslararası piyasalardan alınan kredilerde en geniş katılımcı sayısına sahip olan sendikasyon kredisinin anlaşması, 29 ülkeden gelen 63 bankacının katılımıyla, Sabancı Üniversitesi Sakıp Sabancı Müzesi'nde imzalandı. 
Törende konuşan Akbank Genel Müdürü Zafer Kurtul, ilk tutarı 375 milyon dolar olan kredinin yoğun talep üzerine 500 milyon dolara yükseltildiğini söyledi. 
Kredinin maliyetinde geçen yıllarda alınan 350 milyon dolar tutarındaki krediye göre 60 baz puan düşüş sağlandığını belirten Kurtul, maliyetteki düşüşte Türk ekonomisindeki olumlu gelişmelerin ve Akbank'ın finansal gücünün etkin rol oynadığını belirtti. 

'Kredi için banka lazım' 
Raiffeisen Zentralbank Oesterresch A.G.'den Semih Özcan da Hacı Ömer Sabancı'nın bankacılığa bakışına değindi. Özcan, Sabancı'nın kitabında, "İşler büyüdükçe daha çok kredi kullanmak gerekecek. İnsanın bir finans kaynağını el altında bulundurması iyi olur. Sanayi kuruluşları, kredi sorunlarıyla karşılaşınca banka kurma yarışına girecekler. Biz şimdiden bir tane kuralım" dediğini belirtti. 


</TEXT>
</DOC>
