<DOC>
<DOCNO> 279192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur11.html </URL>
<DATE> 2004/10/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Alibeyköy'de yıkım ekiplerine ve gazetecilere tepki .. 
</HEADLINE>
<TEXT>

     Alibeyköy'de yıkımı yapılmak istenen 20 gecekondunun sahipleri, belediye ekipleri ve basın mensuplarına tepki gösteriyor. 
     Su taşkınlarına neden oldukları gerekçesiyle İstanbul Büyükşehir Belediyesi'nce yıkılması kararlaştırılan Çırçır ve Karadolap Mahallesi'ndeki 20 gecekondudan bazıların boşaltıldığı, bazılarının ise halen eşyalı olduğu ve içlerinde insanların bulunduğu görüldü. 
     Yıkıma tepki gösteren gecekondu sahipleri, ilçe ve büyükşehir belediye başkanlarını alkışlarla protesto ettiler. 
     Gazetecilerin çekim yapmalarına da kızan gecekondu sahipleri, basın mensuplarına taş attılar. 
     Belediyenin haklarını vermediğini ve çok düşük bedeller önerdiğini söyleyen gecekondu sahipleri, evleri karşılığında verilen daireler için ayda 500 milyon taksit ödemeleri gerektiğini belirttiler. 
     Çırçır Mahallesi Galeri Caddesi'nde oturan Vahide Güneş 54 , ''3 katlı binaları karşılığında belediyenin kendilerine 98 milyar lira verdiğini, ancak bu parayla 3 daire almalarının mümkün olmadığını'' söyledi. 
     Nurtepe'de kendilerine önerilen daireye de 45 milyar lira değer biçildiğini ve ''sadece bir tane verildiğini'' belirten Güneş, ''Kiralık ev arıyoruz bulamıyoruz. 350-400 milyon lira kira verecek gücümüz de yok. Belediye bize hakkımız olan birer daireyi versin, biz de güle oynaya çıkalım. Mübarek ramazan ayında bizi perişan ettiler. Çocuklarımızın okulu var. Biz nereye gidelim '' dedi. 
     Bölgedeki yıkım çalışmaları sürerken, İstanbul Büyükşehir Belediyesi de halen evlerini boşaltmamış aileler için kamyonlar tahsis ederek, tahliyelerine yardımcı oluyor. 
     
     1500 polis, 400 zabıta memuru 

     İstanbul Büyükşehir Belediyesi Kontrol Daire Başkanı Ahmet Çınar, yıkımda bini çevik kuvvete bağlı 1500 polis, 400 zabıta memuru, 110 işçi, ambulans ve itfaiye görevlileriyle birlikte 2 bini aşkın kişinin görev yaptığını söyledi. 
     Çınar, daha önce biri yıkılan gecekondulardan geriye kalan 19 binadaki 52 dairenin yıkımının bugün tamamlanacağını bildirdi. Çalışmalarda 6 iş makinesi yıkımı gerçekleştirirken, belediyeye ait çok sayıda kamyonet de evlerin tahliyesinde kullanılıyor. 
     İstanbul Büyükşehir Belediyesi'nin, gecekondu sahiplerine ödenmek üzere 3 trilyon lirayı enkaz bedeli olarak bankada bloke ettiği belirtilerek, isteyen vatandaşların bankadan paralarını alarak ya kendilerinin konut alabileceği ya da Büyükşehir Belediyesi'nin yaptırdığı sosyal konutlardan uzun vadeli taksitlerle ev sahibi olabileceği bildirildi. 
     Öte yandan, tapulu olan 68 parseldeki binaların yıkımının ise kamulaştırmaları tamamlandıktan sonra gerçekleştirileceği kaydedildi. 
     
</TEXT>
</DOC>
