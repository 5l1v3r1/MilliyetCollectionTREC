<DOC>
<DOCNO> 291776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo12.html </URL>
<DATE> 2004/11/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Liseli holiganlar 
</HEADLINE>
<TEXT>

     Özgür ÖNDER- Soner KOCAER DHA 

ANTALYA'da düzenlenen Liselerarası Futbol Turnuvası'nda, Yavuz Selim Lisesi ile Çağlayan Lisesi arasında oynanan maçın ardından liseliler birbirine girdi. Maçın son anlarında başlayan kavga, saha dışına da taştı. 
     Antalya'daki Liselerarası Futbol Turnuvası, geçen hafta dostluk gösterileri arasında başladı. Turnuvanın ikinci haftasında, Çağlayan Lisesi ile Yavuz Selim Lisesi 100'ncü Yıl Spor Tesisleri'nde karşı karşıya geldi. 1-1 devam eden maçın son dakikalarında Çağlayan Lisesi'nin ikinci golü geldi. 
     Golün ardından sinirlerine hakim olamayan Yavuz Selim Lisesi oyuncusu M., rakip takım oyuncusu R.'nin gözüne yumruk attı. Olaylar bu dakikadan sonra iyice büyüdü. Polis ve öğretmenler, Yavuz Selim Lisesi oyuncusu M.'yi sakinleştirmekte güçlük çekti. M., saha dışına çıkartılırken, gözüne aldığı yumruk darbesi ile yere yığılan R. ise, öğretmenleri tarafından saha içinde tedavi edildi. Birkaç dakika daha devam eden maç Çağlayan Lisesi'nin 2-1 üstünlüğü ile sona erdi. 
     Maçın bitmesinin ardından iki tarafın oyuncuları ve taraftarları polis kordonu eşliğinde saha dışına götürüldü. Hızını alamayan liseli holiganlar, bu kez otobüs durağında bekleyen Çağlayan Lisesi öğrencilerine saldırdı. Otobüs durağı arkasında saklanan Yavuz Selim Lisesi öğrencileri, otobüse binen Çağlayan Lisesi öğrencilerini taşladı. 4 öğrenci hafif yaralanırken, otobüsün camı kırıldı. Polis, taş atan 6 öğrenciyi yakalayarak Bahçelievler Polis Merkezi'ne götürdü. İfadesi alınan öğrenciler daha sonra serbest bırakıldı. 
     
</TEXT>
</DOC>
