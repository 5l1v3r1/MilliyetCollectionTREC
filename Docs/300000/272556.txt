<DOC>
<DOCNO> 272556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/yersen.html </URL>
<DATE> 2004/09/17/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tatsız oldu 
</HEADLINE>
<TEXT>



Erdoğan Arıca futbolcularının Yunanlı rakiplerinden daha kaliteli olduğunu söylemiş, ama besbelli Egaleo teknik sorumlusu Demol, dersini ondan iyi çalışmıştı. UEFA'daki temsilcimizin bu sezon oynadığı kötü maçlarından birini daha dün akşam izledik. Oysa, bireysel yetenekleri ve teknik kapasitesi Egaleo'dan çok daha üstün olan Başkent ekibinin işini daha ilk raundda bitirmemesi için hiçbir neden yoktu. 
Gençlerbirliği öyle yanlış hücum kurgusu ile oynadı ki, Mustafa Özkan, Boliç'in yerine girene kadar tek gol tehlikesi yakaladı. Bu da tamamen Sedat - Flip ikilisinin istenen kalıbın dışına çıkmasıyla gelişen bir pozisyondu. Bu kez top Gençlerbirliği'ni sevmedi, direk beraberliğe izin vermedi. 
Dedik ya, Yunan takımı yapacaklarını iyi bellemiş, rakibinin en önemli zaafı olan savunmasındaki ağırlığını bu oyuncuların arasına iki hızlı adam sokarak değerlendirmeyi düşünmüştü. Bu sayede de maç boyunca çok ciddi tehlikeler yaratan Egaleo, farkı arttıramadıysa, en büyük etken kaleci Ömer'in sezgileri ve müthiş zamanlaması oldu. 
Orta sahada Skoko, arkadaşlarının açıklarını yamamaya çalışırken, fizik gücü de oyunun sonlarına doğru tükenince, zaten olmayan hücum organizasyonu iyice sekteye uğradı. Buna rağmen Hırvat oyuncunun rakip savunma arasına bıraktığı iki akıl dolu top, oyuna hareketlilik getiren Mustafa Özkan'ın son vuruşlardaki yetersizliği nedeniyle gol sevincine dönüşmedi. 
Gençlerbirliği'nin haddini bilen, disiplinli oynayan ve ilk maçta yakaladığı skor avantajını değerlendirip grup maçlarına kalmayı hedefleyen Egaleo karşısında rövanşta rahat olmayacağı kesin. Skor büyük bir dezavantaj şeklinde görünmese de, temsilcimizin bu sezon sahaya yansıttığı oyun anlayışı bize göre turu zora sokan en önemli faktör. 



</TEXT>
</DOC>
