<DOC>
<DOCNO> 280869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/gun07.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2 Türk şoför rehin 
</HEADLINE>
<TEXT>


Teröristler, Musul'da kaçırdıkları 2 Türk'ün çalıştığı firmanın Irak'ı terk etmesini istedi 

DIŞ HABERLER SERVİSİ 

Irak'ın Musul kenti yakınlarındaki otoyolda, 2 Türk şoför rehin alındı. İslam Tugayı adlı bir grubun dağıttığı video görüntülerde, şoförler Türkçe açıklamalar yaparken görülüyor. Rehinelerden biri, Türk hükümetinin çalıştıkları firmaya Irak'ı terk etmesi için emir vermesi gerektiğini, aksi takdirde öldürüleceklerini söyledi. Görüntülerde, 2 şoför yerde otururken, arkalarında silahlı ve maskeli 3 kişi ayakta duruyor. Grup, görüntüleri içeren CD ile birlikte yayımladığı yazılı açıklamada, isteklerinin yerine getirilmemesi durumunda rehinelerin, görüntülerin yayımlanmasından itibaren 72 saat içinde öldürüleceğini söyledi. Rehine şoförlerin hangi şirket için çalıştığı belirtilmedi. 


</TEXT>
</DOC>
