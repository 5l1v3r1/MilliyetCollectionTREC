<DOC>
<DOCNO> 257922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonyas02.html </URL>
<DATE> 2004/07/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kadınların tatil öncesi hazırlıkları, tatilden pahalıya patlıyor .. 
</HEADLINE>
<TEXT>

     Kadınların tatil öncesi yaptırdıkları cilt ve vücut bakım harcamaları, tatillerinden daha pahalıya mal oluyor. 
     AA muhabirinin edindiği bilgilere göre, güzelliklerine önem veren kadınların, tatile çıkmadan önce yaptırdıkları çeşitli bakımlar ve alışverişleri 200 ile 350 milyon lira arasında tutuyor. 
     Pürüzsüz bir ciltle tatile gitmek isteyen kadınlar, 30 milyondan başlayan fiyatlarla cilt bakımı yaptırıyor. 
     Fazla kilolarını tatile götürmek istemeyenler ise, seansı 60 ile 100 milyon lira arasındaki fiyatlarla çeşitli zayıflama ünitelerinden geçiyorlar. 
     Tatillerinde, makyaja zaman ayırmak yerine farklı aktiviteler gerçekleştirmek isteyenler, 6 yıl kalıcılığını sürdüren ve 150 dolardan başlayan, 'kalıcı makyaj' uygulamasına katılırken, pürüzsüz bir vücutla görünmek isteyenler, 40 milyona yakın ücretlerle epilasyon yaptırıyor. 
     Güneş ışınlarının ciltlerine zarar vermemesi için kozmetik ürünlerine yönelenler ise, 20 ile 60 milyon liraya satılan güneş kremlerini alıyor. 
     Tatile bronz bir ciltle gitmeyi tercih eden kadınlar ise, 3 aşamada gerçekleşen ve yaklaşık 40 milyondan başlayan fiyatlarla solaryuma giriyorlar. 
     
     5 YILDIZLI OTEL FİYATINA MAKYAJ ÇANTASI 
     Çevrelerine etkili görünmeyi seven kadınlar, tatile giderken makyaj malzemelerini de yanlarından ayırmıyor. 
     Bir kozmetik ürün mağazasından alınan fiyatlara göre, makyaj çantalarında bulunması gereken ürünler, uzun ömürlü ruj 10 milyon, maskara 15 milyon, göz kalemi 5 milyon, el kremi 10 milyon, oje 2 milyon, cımbız 5 milyon, törpü 2 milyon, allık 15 milyon, fondöten 20 milyon liraya alıcı buluyor. 
     
</TEXT>
</DOC>
