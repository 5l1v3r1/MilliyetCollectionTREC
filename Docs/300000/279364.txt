<DOC>
<DOCNO> 279364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun19.html </URL>
<DATE> 2004/10/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İrlanda Başbakanı Türkiye AB üyesi olacak 
</HEADLINE>
<TEXT>

     İrlanda Başbakanı Bertie Ahern, Türkiye'nin AB üyesi olacağını, ancak bunun zaman alacağını söyledi. 
     Bloomberg yayın kuruluşunun internet sitesinde verilen habere göre, Singapur'da temaslarda bulunan Ahern, bir toplantıda yaptığı konuşmada, Türkiye'nin AB üyelik sürecine değindi. 
     Türkiye'nin AB'ye üyelik sürecinde olumlu bir kararın alınmasından yana olduğunu bildiren Ahern, ''Olumlu kararı destekliyorum. Ancak koşullar ve bu yolda üzerinden atlanması gerekecek birkaç çit olacaktır'' diye konuştu. 
     Ahern, Başbakan Recep Tayyip Erdoğan'ın ''reformcu olduğunu, düzgün adımlarla yürüdüğünü ve bu işin kısa dönemde olmayacağını bildiğini'' kaydetti. 
     Bazı Avrupa ülkelerinin Türkiye'nin AB'ye üyeliği konusunda endişe duyduğunu belirten Ahern, ''İrlanda bu ülkelerden biri değil. Karar alma zamanı geldiğinde, sonucun olumlu olacağını düşünüyorum'' dedi. 
     İrlanda'nın AB'ye üye olmak için 12 yıl beklediğini ifade eden Ahern, Türkiye'nin üyelik sürecinin de zaman alacağını belirtti. Ahern, özgürlük ve insan haklarına dair tüm Kopenhag kriterlerinin yerine getirilmesi gerektiğini, bunun tartışılması gereken bir konu olmadığını kaydetti. 
     
</TEXT>
</DOC>
