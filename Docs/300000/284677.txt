<DOC>
<DOCNO> 284677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur07.html </URL>
<DATE> 2004/10/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sarıyer'de kahvehane işletmecisine infaz .. 
</HEADLINE>
<TEXT>

     Sarıyer'de bir kahvehane işletmecisi, uğradığı silahlı saldırı sonucu öldü. Olayda bir çocuk da yaralanırken, öldürülen kişinin ağabeyinin de 5 ay önce silahlı saldırı sonucu öldürüldüğü belirlendi. 
     AA muhabirinin aldığı bilgiye göre, eşinden ayrılan ve 2 yıldır birlikte yaşadığı Nurcan Osmanoğlu ile çocuklarını gezdiren Orhan Kırşen 29 , gece İstinye'deki lunaparka geldi. 
     Burada bir süre çocuklar ile eğlenen Kırşen, daha sonra takip edildiğini anlayarak, Nurcan Osmanoğlu ile çocuklarını 34 PUK 13 plakalı otomobiline bindirip olay yerinden uzaklaşmak istedi. Ancak araca yaklaşan bir kişi, Kırşen'e silahla ateş açtı. 
     Kırşen göğüs, omuz ve kasığına isabet eden 3 kurşunla, otomobildeki Yağmur Cıngara 5 da bacaklarına isabet eden 3 kurşunla yaralandı. Nurcan Osmanoğlu ve küçük yaştaki oğlu ise saldırıdan yara almadan kurtuldu. 
     Önce Sarıyer Devlet Hastanesi'ne, ardından da Taksim Eğitim ve Araştırma Hastanesi'ne kaldırılan yaralılardan Orhan Kırşen, burada yapılan müdahaleye rağmen kurtarılamadı. 
     Aynı hastanede tedavi altına alınan Cıngara'nın sağlık durumunun iyi olduğu bildirildi. 
     Olay yerinden yaya olarak kaçan 25 yaşlarında ve aksak olduğu ifade edilen zanlının yakalanması amacıyla başlatılan çalışmalar sürdürülüyor. 
     
     AĞABEYİ DE ÖLDÜRÜLMÜŞTÜ 

     Bu arada, silahlı saldırının duyulmasından sonra Kağıthane Sanayi Mahallesi Gümüşhane Caddesi'nde toplanan bazı kişiler, cadde üzerinde bulunan ve saldırıyı düzenleyen ya da düzenlettirenlere ait olduğunu öne sürdükleri bir işyerine hasar verdi. 
     Gruptakiler, olay yerine gelen polislerce dağıtıldı. 
     Öte yandan, Orhan Kırşen'in ağabeyi Burhan Kırşen'in de, geçen Mayıs ayında Kağıthane'de düzenlenen silahlı saldırıda öldürüldüğü bildirildi. 
     Cinayete ilişkin yakalanan ve tutuklanarak cezaevine konulan 2 zanlının, polisteki ifadelerinde ''asıl hedeflerinin Orhan Kırşen olduğunu'' söyledikleri öğrenildi. 
     Orhan Kırşen'in ise ''kaçakçılık'', ''6136 sayılı Ateşli Silahlar Kanunu'na muhalefet'' ve ''ehliyetsiz araç kullanmak'' gibi çeşitli suçlardan poliste kaydı bulunduğu belirtildi. 
     
</TEXT>
</DOC>
