<DOC>
<DOCNO> 290314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko10.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent merkezine araç girişi paralı olacak... 
</HEADLINE>
<TEXT>


MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, geçen yıl Londra'da uygulamaya konan kent merkezine girecek araçlardan ücret alınması projesini İstanbul'da da uygulamak istiyor. Autoshow 2004'ün açılışında kent merkezine araçla gelmenin bedeli olması gerektiğini söyleyen Topbaş, sorularımızı yanıtlarken, "Özellikle tarihi yarımada gibi yerlere araçların girişi ücretli olacak. Böylelikle parklanmayı elinde tutan değnekçilerden de kurtulacağız" dedi. 
Londra'da kent merkezine girecek araçlardan ücret alınmaya başlanmasından sonra merkeze giren araç sayısında yüzde 40 azalma olması Kadir Topbaş'ı harekete geçirdi. Şehir merkezine girmenin bir bedeli olması gerektiğini vurgulayan Topbaş, proje için Japon ve İspanyol firmalarla görüşmelerin yapıldığını söyledi. İstanbul'daki parklanma alanlarını elinde bulunduran ve değnekçi olarak tabir edilen şahıslardan bu uygulamayla kurtulunacağını anlatan Topbaş, "Değnekçilerin elde ettiği gelir belediyeye geçecek. Böylelikle hem değnekçilerden kurtulacağız, hem de insanlar daha çok toplu taşıma araçlarını kullanacak" dedi. 
Londra'da geçen yıl başlatılan "kent merkezine paralı araç girişi" uygulaması, belediyeye 68.4 milyon sterlin yaklaşık 171 trilyon lira gelir sağladı. Uygulama başladıktan sonra kent merkezine giren araç sayısında yüzde 40'a yakın oranda azalma oldu, otobüs ve metro kullanımı arttı. 


</TEXT>
</DOC>
