<DOC>
<DOCNO> 257034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun12.html </URL>
<DATE> 2004/07/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
BM, İsrail'den duvarı yıkmasını istedi 
</HEADLINE>
<TEXT>

     Birleşmiş Milletler Genel Kurulu, İsrail'in Filistin topraklarında inşa ettiği duvarın yasadışı olduğunu belirten ve yıkılmasını isteyen bir karar tasarısını açık farkla onayladı. 
     Oylamada, 150 ülke tasarıya destek verirken, altı ülke ret oyu kullandı, 10 ülke çekinser kaldı. 
     Ret oyu veren ülkeler arasında, Amerika Birleşik Devletleri de var. 
     Filistinliler ve Arap ülkelerince hazırlanan tasarı, Uluslararası Adalet Divanı'nın, duvarın yasa dışı olduğu ve yıkılması gerektiği yönündeki tavsiye kararının devamı niteliğinde. 
     Ancak bu karar da, Adalet Divanı kararı gibi bağlayıcı değil. 
     191 üyeli Birleşmiş Milletler Genel Kurulu'nun kararları bağlayıcı olmasa da konunun, yaptırım uygulama yetkisi bulunan BM Güvenlik Konseyi'ne sevkine imkan veriyor. 
     Ancak Filistinli yetkililer konuyu Güvenlik Konseyi'ne götürmek için Amerika Birleşik Devletleri'nde Kasım ayında yapılacak başkanlık seçimlerinin sonuçlanmasını bekleyeceklerini söylüyorlar. 
     Güvenlik Konseyi'nin daimi üyelerinden Amerika Birleşik Devletleri, İsrail'in en önde gelen müttefiki olduğundan, duvara ilişkin bir kararı veto etmesine kesin gözüyle bakılıyor. 
     İsrail yıkım çağrılarına direniyor 
     Filistinliler duvarın haklarını ihlal ettiğini, toprakların ilhakı anlamına geldiğini ve daimi hale gelebilecek yeni bir sınır yarattığını savunuyor. 
     İsrail'e yöneltilen eleştirilerin başında duvarın 1967 sınırlarından değil, Filistin topraklarının içinden geçmesi ve pek çok Filistin yerleşim merkezini çevresinden koparması geliyor. 
     Duvarın inşasının Filistinli intihar komandolarının topraklarına sızmasını önlemek için şart olduğunu söyleyen İsrail ise Adalet Divanı'ndan gelen yıkım çağrılarının üzerinde durmamıştı. 
     Ancak İsrail, duvarın Doğu Kudüs'ten geçen bölümü ile ilgili olarak İsrail Yüksek Mahkemesi'nin aldığı kararı uygulamakla yükümlü. 
     Mahkeme, tamamlandığında 640 kilometreyi bulacak duvarın Doğu Kudüs çevresinden geeçen bölümünün güzergahının değiştirilmesini istemişti. 
     
</TEXT>
</DOC>
