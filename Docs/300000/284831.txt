<DOC>
<DOCNO> 284831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun24.html </URL>
<DATE> 2004/10/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Arafat kanser değil 
</HEADLINE>
<TEXT>

     Filistin lideri Yaser Arafat'ın kanser olmadığı bildirildi. 
     Filistin Dışişleri Bakanı Nebil Şaat, Arafat'a Fransa'nın başkenti Paris'te yapılan tıbbi testlerin, Filistin liderinin kanser olmadığını ''açıkça' gösterdiğini belirtti. Şaat, basın açıklamasında, ''Tümör olmadığı açık. Arafat lösemi değil'' dedi. 
     75 yaşındaki Arafat'ın lösemiye yakalandığı ve bazı zihinsel sorunlar yaşadığı iddiaları, Filistinli yetkililer tarafından dün de yalanlanmıştı. 
     Yaser Arafat'ın başdanışmanı Nebil Ebu Rudeyna da Filistin liderinin ciddi bir hastalığı bulunmadığını ve tedavi edilebileceğini belirtti. 
     Rudeyna, Paris'te gazetecilere yaptığı açıklamada, ''Arafat'ın ciddi bir sorunu yok. Tedavi edilebilir. Eski sağlığına kısa sürede kavuşacağını umuyoruz'' dedi. 
     Rudeyna, ''Durumu öngörüldüğünden daha iyi. Hastalığı ciddi değil. Ben doktor değilim ancak bir zehirlenme olasılığı dahil her olasılık ele alınıyor'' diye konuştu. 
     
</TEXT>
</DOC>
