<DOC>
<DOCNO> 257104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy04.html </URL>
<DATE> 2004/07/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Vekile konut hazırlıkları üç ay önce başlamış .. 
</HEADLINE>
<TEXT>

     Kurumların birbirini suçlaması nedeniyle siyasette yeni bir krizin işaretçisi olan "milletvekiline lojman benzeri konut" çalışması, ilk olarak 3 ay önce Meclis'in Toplu Konut İdaresi Başkanlığı'na TOKİ yaptığı başvuruyla başladı. 
     Başbakan Tayyip Erdoğan'ın büyük tepki gösterdiği ve TBMM Başkanı Bülent Arınç'ın da açıklama yapmak zorunda kaldığı "Milletvekiline lojman benzeri konut" olayının kaynağı belirlendi. Edinilen bilgilere göre, milletvekiline konut talebi ilk olarak Nisan ayı içerisinde Meclis'ten geldi. Meclis Başkanlığı'ndan TOKİ'ye çeşitli kamu kuruluşlarıyla çalışanlarına konut yapımına benzer biçimde milletvekillerine de konut yapılması talebi iletildi. 
     Doğrudan Başbakan Erdoğan'a bağlı olarak çalışan TOKİ de, TBMM'den gelen bu talebi, AKP hükümetinin Acil Eylem Planı'ndaki 100 bin konut üretimi projesi çerçevesinde, "değişik kesimlere de konut yapımı" kararına uygun buldu. 
     TOKİ, asker ve yargı çevrelerinin olduğu gibi milletvekillerinden de gelen konut teklifini "değerlendirmeye" aldı. 
     İlk talebin gündeme gelmesinin ardından da TBMM Başkanlığı ile TOKİ arasında yapılacak konutlara ilişkin görüşmeler yürütüldü. Bu sırada Meclis Başkanlığı da milletvekillerinin başvurularını almaya başlandı. Ancak görüşmeler ve hazırlık çalışmaları henüz tamamlanmadığından TBMM Başkanlığı ile TOKİ arasında resmen bir protokol imzalanmadı. 
     Başvurunun TBMM'den gelmesine karşın Başbakan Erdoğan'ın tepkisinin doğrudan kendisine bağlı bir kuruluş tarafından "Daha önce kapatılan lojmanların benzerinin yapılmasına" karşı kamuoyunda doğan tepkiden kaynaklandığı değerlendirmeleri yapıldı. 
     
</TEXT>
</DOC>
