<DOC>
<DOCNO> 262526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur36.html </URL>
<DATE> 2004/08/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
''Ağabeyimizin nişanı var" diyerek müzisyeni dolandırdılar .. 
</HEADLINE>
<TEXT>

     Kastamonu'da 3 kişi, ''Ağabeyimizin nişan töreni var'' diyerek, Devrakani İlçesi'nden çağırdıkları Piyanist Yusuf Çemçem'in 3 bin dolar değerindeki enstrümanlarını çalarak kaçtı. 
     AA muhabirinin aldığı bilgiye göre, 3 kişi, Devrekani'de piyanistlik yapan Yusuf Çemçem'i telefonla arayarak, ''Biz Urfalıyız. Polis olan ağabeyimizin nişan töreni var'' diyerek, Kastamonu'ya çağırdılar. 
     Orgunu ve cihazlarını özel otomobiline yükleyerek Kastamonu'nun yolunu tutan Çemçem, kendisini arayan kişilerle nişan töreninin yapılacağı söylenen kafenin önünde buluştu. Zanlılar, çiçekçiden çelenklerin getirilmesi gerektiğini söyleyerek, Çemçem'den yardımcı olmasını istedi. Yardım talebini geri çevirmeyen Çemçem de otomobilinin bagajında bulunan enstrümanları ve cihazları çıkartıp, kafe önünde kalan zanlılardan birine emanet ederek, diğer 2 kişiyle birlikte çiçekçiye gitti. 
     Çiçekçiden çelenkleri aldıktan bir süre sonra 2 kişinin ortalıkta görünmediğini fark eden müzisyen Çemçem, kafenin önüne döndüğünde orgunun, ses sisteminin ve data bankının, bıraktığı yerde olmadığını gördü. 
     Polise başvuran Çemçem, enstrümanlarının ve cihazlarının değerinin 3 bin dolar olduğunu belirterek, dolandırıcıların yakalanmasını istedi. 
     Zanlıların yakalanması için çalışma başlatıldı. 
     
</TEXT>
</DOC>
