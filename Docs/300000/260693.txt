<DOC>
<DOCNO> 260693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/siyaset/siy02.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin mektubu askerden dönmüş 
</HEADLINE>
<TEXT>


AKP'nin uyarılması isteğiyle Bahçeli'nin imzasıyla yazılan ve 313 generale gönderilen mektup, Özkök'ün emriyle iade edilmiş 

ANKARA Milliyet 


MHP Genel Başkanı Devlet Bahçeli'nin imzasıyla yazılan 17 sayfalık "Tarihi Görev Çağrısı" metniyle birlikte 313 generale gönderilen mektubun, Genelkurmay Başkanı Orgeneral Hilmi Özkök'ün emriyle basına yansımadan önce iade edildiği ortaya çıktı. 
Hükümetin icraatından duyulan rahatsızlık dile getirilerek generallerden hükümeti "uyarmaları" istenen 13 Haziran tarihli mektup, Genelkurmay Başkanlığı'nın emri üzerine MHP'ye teslim edildi. Mektuplara generaller tarafından herhangi bir yorum yazısı ya da başka bir ifade eklenmediği belirtildi. 

Uyarın talebi 
MHP Genel Başkan Yardımcısı Mehmet Şandır tarafından, Bahçeli'nin 17 sayfalık çağrısına eklenen ve generallerle birlikte yaklaşık 4 bin kişiye gönderilen mektupta şu ifadeler yer almıştı 
"Bir tarihi görev olarak toplumun tüm kurum ve kesimlerinin azami sorumluluk anlayışı ve sağduyuyla hareket etmeleri gerektiğini bu yönde siyasi iktidarın uyarılmasını ifade eden açıklama metnini bilgilerinize sunuyorum." 
Şandır, olayın ortaya çıkmasıyla gelen tepkiler üzerine MHP'nin ülkenin geleceğini ilgilendiren konulardaki uyarılarının kimsenin bir başka anlama çekmemesi gerektiğini belirterek, "En kötü demokrasi, darbeden daha iyidir" ifadesini kullanmıştı. Toplumun sorumluluk duyan her kesiminin endişe ve uyarılarını paylaştıklarını kaydeden Şandır, Bahçeli'nin 13 Haziran'da yaptığı açıklamayı tüm devlet protokolüne ve sivil toplum kuruluşlarına ilettiklerini vurgulamıştı. 



</TEXT>
</DOC>
