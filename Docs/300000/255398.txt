<DOC>
<DOCNO> 255398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy17.html </URL>
<DATE> 2004/07/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İsrail Başbakan Yardımcısı Cezalandırıldığımı düşünmüyorum 
</HEADLINE>
<TEXT>

     İsrail Başbakanı'nın Kıdemli Yardımcısı, Sanayi, Ticaret, Çalışma ve İletişim Bakanı Ehud Olmert, Başbakan Recep Tayyip Erdoğan ile Ankara'da görüşememesinin teknik sorun olduğunu belirterek, ''Cezalandırıldığımı düşünmüyorum'' dedi. 
     Olmert, CNN Türk'e yaptığı açıklamada, Erdoğan'ın kendisini daha erken beklediğini, ancak başka programları nedeniyle Türkiye'ye gelemediğini belirterek, ''Cumhurbaşkanınız, Dışişleri Bakanınız benimle görüşüyor. O yüzden cezalandırıldığımı düşünmüyorum'' dedi. 
     Olmert, iki ülke siyasi ilişkilerinde gerginliğe yol açan İsrail'in Türkiye uçuşlarını durdurması ve Başbakan Erdoğan'ın İsrail'in politikalarını eleştiren konuşmalarıyla ilgili olarak, hiçbir zaman siyasi liderlerin yargılanamayacağını belirterek, şöyle konuştu 
     ''Türk-İsrail ilişkilerine bakıldığında, Sayın Erdoğan bütün performansıyla değerlendirilmeli. İki ülkenin sürekli büyüyen ekonomik ilişkileri var. İlişkilerimiz istikrarlı ve daha da fazla büyüme gösterecek. Ben Erdoğan'ın yerinde olsaydım, İsrail'i eleştirmezdim'' diye konuştu. 
     
     ''TÜRKİYE İLE STRATEJİK İLİŞKİLERİ SÜRDÜRMEK İSTİYORUZ'' 
     Türkiye'nin İsrail için çok önemli bir ülke olduğunu ifade eden Olmert, ''İsrail, Türkiye ile stratejik ilişkilerini sürdürmek istiyor. Türkiye'nin de bize vermiş olduğu tüm taahhütleri sürdürmesini istiyoruz'' dedi. 
     İsrail'in Irak'ın kuzeyinde Kürtlerle işbirliği içinde olduğu ve Kürt komandoları eğittiği yönündeki haberlerinse doğru olmadığını kaydeden Olmert, ''İsrail, Irak'ın kuzeyinde Kürtlerle hiçbir ilişki içinde değil. Türk makamları da tüm ayrıntıları biliyor'' diye konuştu. 
     ABD'nin menfaatlerine çalışmadıklarını belirten Olmert, ''Tek, birleşik bir Irak istiyoruz. ABD ve Türkiye bizim dostumuz. Hiçbir zaman Türkiye'nin menfaatleri aleyhine harekete geçmeyiz'' dedi. 
     Ortadoğu açısından gelecekteki her tür gelişmenin Türkiye üzerinden olması gerektiğine işaret eden Olmert, Erdoğan'ı İsrail'de görmekten memnuniyet duyacaklarını kaydetti. 
     Türkiye ile İsrail'in terörizm konusunda aynı safhada yer aldığını ve teröre birlikte karşı koyduğunu belirten Olmert, ancak her konuda aynı fikirde olmadıklarını sözlerine ekledi. 
     
</TEXT>
</DOC>
