<DOC>
<DOCNO> 259719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun08.html </URL>
<DATE> 2004/08/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bangladeş, Irak'a asker göndermiyor... 
</HEADLINE>
<TEXT>

     Bangladeş'in, Suudi Arabistan'ın Irak'a Müslüman ülkelerden asker gönderme önerisine katılmayacağı belirtildi. 
     Bangladeş basınında çıkan haberlere göre, adı belirtilmeyen Dışişleri Bakanlığı sözcüsü, ''BM komutası altında olmadıkça Irak'a asker göndermeyeceğimizi defalarca söyledik'' dedi. Sözcü, Bangladeş'in durumu belirsiz bir yere asker göndermeyi düşünemeyeceğini söyledi. 
     Haberlerde, geçen hafta Suudi yetkililerin, Bangladeş'in Suudi Arabistan elçisiyle toplantı yaptıklarını ve Bangladeş'in böyle bir askeri güce katılmasını istedikleri belirtildi. 
     Suudi Arabistan yönetimi, Cezayir, Bangladeş, Endonezya, Pakistan, Malezya, Fas ve Yemen gibi Müslüman ülkelerin Irak'a asker göndermesini önermişti. Bu öneri, ABD ve Irak geçici Başbakanı İyad Allavi tarafından desteklenmişti. 

     
</TEXT>
</DOC>
