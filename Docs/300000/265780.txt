<DOC>
<DOCNO> 265780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur21.html </URL>
<DATE> 2004/08/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Karısını "namus" için öldüren koca cinayeti anlattı... 
</HEADLINE>
<TEXT>

     Adana'da, kendisini aldattığı gerekçesiyle başına ve cinsel organına sıktığı 4 kurşunla karısını öldürdüğü iddiasıyla tutuklanan sanığın yargılanmasına başlandı. 
     Adana 1. Ağır Ceza Mahkemesi'nde görülen davada, 3 çocuk babası Kemal İnce 49 hazır bulundu. 
     Sanık Kemal İnce, 15 Ağustos 2004 tarihinde Gülbahçesi Mahallesi 144. Sokak'ta meydana gelen olayın, namus meselesinden kaynaklandığını öne sürdü. 
     Kendisinin sık sık yurtdışına çıktığını ve olay tarihinden bir süre önce de KKTC'den döndüğünü belirten sanık Kemal İnce, ''Olay günü akşam saatlerinde evimizden bir erkeğin çıktığını gördüm. İçeri girdiğimde de karım Aynur İnce üzerini giymeye çalışıyordu. Benimle karşılaşınca panikledi. Evden kimin çıktığını sorduğumda ise cevap veremedi'' dedi. 
     Sanık Kemal İnce, uzun bir süre önce karısının kendisine soğuk davranmaya başlaması üzerine aldatıldığı şüphesine kapıldığını belirterek, ifadesinde şunları söyledi 
     ''Gördüğüm manzara karşısında karımın beni aldattığını anladım. Ben yatak odasına gidip tabancamı aldığım sırada karım da evden kaçtı. Ben de koşarak takip etmeye başladım. Amacım her ikisini de yakalamaktı. Ancak sadece karımı evimizin yakınındaki Obalar Caddesi'nde yakaladım. Kendisine evden çıkanın kim olduğunu sorduğumda da bir şey söylemedi. Bunun üzerine kafasına 3 al ateş ettim. Yere düştükten sonra sıktığım mermi ise cinsel organına isabet etti. Daha sonra 155'i arayarak polis çağırdım ve teslim oldum. Evden çıkan kişinin ise daha sonra karımın üvey dayısı Şeyhmus T. olduğunu öğrendim. Pişman değilim. Alacağım cezaya değil, çocuklarımın eğitiminin yarım kalacak olması ve alnıma sürülen kara lekeye üzülüyorum.'' Mahkeme heyeti, dosyadaki eksiklerin tamamlanması ve tanıkların dinlenmesi amacıyla duruşmayı erteledi. 
     Bu arada, duruşmayı Adana Barosu Kadın Hakları Komisyonu'nun 4 üyesi de izledi. 
     Üyelerden Avukat Fatoş Hacıvelioğlu, duruşmada Baro olarak müdahil olmayı düşündüklerini belirterek, ''Müdahil olabilmek için Baro Yönetim Kurulu'na dilekçe vereceğiz. Kabul edilmesi halinde de duruşmalara katılacağız'' dedi. 
     
</TEXT>
</DOC>
