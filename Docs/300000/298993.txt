<DOC>
<DOCNO> 298993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas18.html </URL>
<DATE> 2004/12/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sarah Jessica Parker'dan bir ''Size anne diyebilir miyim '' filmi... 
</HEADLINE>
<TEXT>

     Internetteki ''etonline'' sitesinin haberine göre, erkekler karşısında kendine güveni sonsuz ''Carrie'' rolüyle dünyanın dört bir yanında milyonlarca kadının idolü olan Parker, yeni filminde ''yelkenleri suya indirecek''. 
     ''Hating Her'' adlı filmde ünlü yıldız, erkek arkadaşının ailesiyle tanışmak için onun evine giden ve burada oğlunun üzerine titreyen kaynanasına kendini sevdirmeye çalışan bir gelin adayını canlandıracak. 
     Ünlü aktris Diane Keaton'ın dişli kaynana adayını, Dermot Mulroney'nin ise annesinin gölgesinde kalan oğulu canlandıracağı filmin çekimlerine gelecek yıl Şubat ayında başlanacak. 
     Senaryosunu Tom Bechuza'nın kaleme aldığı ve yönetmenliğini üstlendiği filmde rol alacak diğer oyuncular arasında Claire Danes, Rachel McAdams ve Luke Wilson da yer alıyor. 
     Sarah Jessica Parker, Kim Cattrall, Cynthia Nixon ve Kristin Davis'in rol aldığı ve milyonlarca izleyiciyi adeta ekranın başına çivileyen ''Sex and the City'' dizisi, Şubat ayında ekranlara veda etmişti. Bu projenin ardından bazı firmaların reklam filmlerinde yer alan Parker, 1980'li yıllarda gençlik dizilerinin aranan yıldızıydı. 
     
</TEXT>
</DOC>
