<DOC>
<DOCNO> 299523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy18.html </URL>
<DATE> 2004/12/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
DİSK, Asgari Ücret Tespit Komisyonu toplantısına alınmadı 
</HEADLINE>
<TEXT>

     Asgari Ücret Tespit Komisyonu toplantısı sürerken DİSK üyeleri toplantıya katılmak istedi ancak, toplantıya girmelerine izin verilmedi. 
     Çalışma ve Sosyal Güvenlik Bakanlığı'nda, 1 Ocak 2005'ten itibaren geçerli olacak asgari ücreti belirlemek üzere üçüncü kez toplanan Asgari Ücret Tespit Komisyonu toplantısı devam ederken, bir grup DİSK yöneticisi bakanlık bahçesine geldi. 
     Yetkililere telefonla ulaşan DİSK yöneticileri, toplantıya katılmak istediklerini belirttiler. Ancak, komisyon toplantısına girmelerine izin verilmedi. 
     Bunun üzerine, DİSK Genel Sekreteri Musa Çam, bakanlık bahçesinde yaptığı açıklamada, Asgari Ücret Tespit Komisyonu'nun kararlarının milyonlarca işçiyi doğrudan ilgilendirdiğini belirterek, komisyonda işçileri sadece ''en çok üyeye sahip işçi konfederasyonunun'' temsil ettiğini söyledi. 
     Bu durumun, geçmişte kalması gereken bir zihniyete dayandığını savunan Çam, DİSK de dahil tüm konfederasyonların komisyonda yer alması gerektiğini ifade etti. 
     Asgari ücret belirlenirken ülkenin sosyal ve ekonomik durumu, ücretlerin genel durumu ve geçim şartlarının göz önünde bulundurulması gerektiğini söyleyen Çam, asgari ücretin işçinin gıda, konut, giyim sağlık, ulaşım ve kültür gibi zorunlu ihtiyaçlarını asgari düzeyde karşılaması gerektiğini belirtti. 
     Uygulanan asgari ücretin yoksulluk sınırının çok altında olduğunu söyleyen Çam, asgari ücretin vergi, fon, sigorta gibi her türlü kesintinin dışında net olarak belirlenmesi gerektiğini kaydetti. 
     Çam, asgari ücretin belirlenmesinde işçinin geçindirmekle yükümlü olduğu aile bireylerinin belirli bir oran dahilinde gözetilmesini isteyerek, ''Asgari ücret insan onuruna yaraşır düzeyde yamaya yetecek bir ücret olmalıdır'' diye konuştu. 
     Asgari ücret komisyonu, 5'i hükümet, 5'i işçi, 5'i de işveren olmak üzere toplam 15 üyeden oluşuyor. Komisyonda, işçi tarafını Türk-İş, işveren tarafını ise TİSK temsil ediyor. 
     
</TEXT>
</DOC>
