<DOC>
<DOCNO> 292015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko14.html </URL>
<DATE> 2004/11/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Merkez Bankası'nda YTL hazırlığı... 1-2 Ocak'ta şubeler açık 
</HEADLINE>
<TEXT>

     Merkez Bankası MB , 1 Ocak 2005 tarihinden itibaren piyasaya çıkacak olan Yeni Türk Lirası YTL hazırlıklarını sürdürürken, isteyen vatandaşın parasını değiştirebilmesi için şubelerin 1-2 Ocak tarihlerinde açık tutulmasının düşünüldüğü bildirildi. 
     MB Emisyon Genel Müdür Yardımcısı Yusuf Algan, şu anda emisyon hacminin 14 katrilyon lira civarında olduğunu söyledi. 
     YTL'ye geçişle birlikte ''tedavülde şu kadar YTL bulunacak'' diye bir şeyin söz konusu olmayacağını vurgulayan Algan, şunları söyledi 
     ''Bu yanlış bir tanım, yanlış bir bilgi. MB, YTL uygulaması ile ilgili olarak tedavüldeki banknotların tamamını değiştirecekken daha fazla YTL basacaktır. Ama bu, MB 1 Ocak 2005'te piyasaya 15 katrilyon karşılığı YTL sürecek demek değil. Bu durum kamuoyunda yanlış anlaşılıyor ve o zaman emisyon ikiye katlanmış gibi oluyor. Kasaya eskisi girmeden yenisi çıkmayacak.'' Algan, MB Şubeleri'ni tatil günleri olan 1-2 Ocak tarihlerinde vatandaşların paralarını değiştirebilmeleri için açık tutmayı da düşündüklerini ifade ederek, şöyle devam etti 
     ''MB şubesine gidip 20 milyon lira veren 20 YTL alacak. Onun için eskisini getirmeden yenisini alamazsınız. MB'de hesabı olmayan kimseye para ödemeyiz. Piyasaya da kesinlikle fazla para sürülmeyecek, yok öyle bir şey. Piyasadaki paranın iki katına çıkması ekstradan para sürülmesi gibi şeyler söz konusu değil. 
     Eski Türk Lirası'nı getiren MB'ndan yeni YTL'yi alacak. Piyasaya kesinlikle emisyon yaratacak fazladan bir para çıkmayacak. Örneğin herhangi bir bankanın 31 Aralık'ta MB'nda 1 milyon lirası var. 3 Ocak'ta para çekmek isterse bu 1 milyon lirayı 1 YTL olarak çekebilir. Bu da piyasaya yeni para sürmek değil. Zaten bende onun parası var. Hesabıma daha önce yatırdı, yeni yılda çekecek. Hesabında para varsa çekecek. Yani, TL'yi getirecek YTL'yi alacak.'' 
     
</TEXT>
</DOC>
