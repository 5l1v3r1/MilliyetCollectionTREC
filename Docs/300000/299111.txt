<DOC>
<DOCNO> 299111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun45.html </URL>
<DATE> 2004/12/20/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
96'lık belediye başkanı yeniden seçilmek için kolları sıvadı 
</HEADLINE>
<TEXT>

     ABD'nin Florida eyaletinde bin civarında emeklinin yaşadığı ve sakinlerinin tamamının 55 yaşın üzerinde olduğu Ocean Breeze Park kasabasının 96 yaşındaki belediye başkanı Dorothy Geeben'in, bu hafta yapılacak seçimlerde yine aday olduğu bildirildi. 
     Seçimlerin yapılacağı kasabada tek seçmenin bile karşı olmadığı Geeben'in seçilmesinin kesin olduğu ve görev süresinin 2006 yılı sonunda sona ereceği ifade edildi. 
     Geeben'e yaş bakımından en yakın belediye başkanının Teksas eyaletinin Pittsburg kasabasının 92 yaşındaki belediye başkanı Sherry Appel olduğuna işaret edilirken, ABD'de seçimle iş başına gelmiş 85 yaşın üzerinde 26 belediye başkanı bulunduğu kaydedildi. 
     İlk kocası ile birlikte Ocean Breeze Park'a yarım asır önce yerleşen Geeben'in, 1958 yılında kocasının ölümü üzerine tekrar evlendiği ama ikinci kocasını da kaybettiği belirtildi. 
     31 yıl boyunca kasaba konseyi başkanlığını yürüten Geeben'in, eski belediye başkanı Ruth Hoke'un 2001 yılında ölümü üzerine belediye başkanı seçildiği ve bu tarihten itibaren başkanlığa devam ettiği kaydedildi. 
     En yaşlı belediye başkanı unvanıyla şov dünyasının da ilgisini çeken Geeben'in, mart ayında ünlü talk-şovcu Jay Leno tarafından 'Tonight'' isimli programa davet edildiği, ancak Geeben'in seyahat edemeyeceği gerekçesiyle bu teklifi geri çevirdiği belirtiliyor. 
     
</TEXT>
</DOC>
