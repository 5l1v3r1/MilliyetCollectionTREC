<DOC>
<DOCNO> 292288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/temelkuran.html </URL>
<DATE> 2004/11/26/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Demirel'in motosikleti 
</HEADLINE>
<TEXT>


Buenos Aires şehri, dev bir mazgala benzer. Birbirine paralel yüzlerce sokak, yine birbirine paralel olan yüzlerce sokağı keser. Bu yüzden kapı numaraları binleri bulur bazen. Zira şehrin bir ucundan başlayan bir cadde sonuna kadar sürer. Bu sebepten kaybolmak çok kolaydır. Çünkü bütün sokaklar ve caddeler birbirine benzer. Sokaklar birbirine benzediği için, Ernesto Che Guevara motosikletine binerken, filmde, ne kadar dikkatli baksam da anlayamadım o benim de geçtiğim bir sokak mıydı, değil miydi. Saçma bir merak bu ama ne zaman bildiğim şehirlerde geçse film, ne zaman o yeri tanısam filmin görünmeyen bir kahramanı gibi hissediyorum kendimi. Öyle olsun istiyorum. Çünkü filmler o kadar büyük ve hayatlarımız o kadar küçük ki... Bir yıla yaklaşıyor bir "maceraya" atılmadım, belki ondandır bu "küçüklük" hissi. Che'nin "Motosiklet Günlükleri" üzerine kurulu filmde istedim ki benim geçtiğim sokaklardan geçsin hikaye. Che, kahve içtiğim kahvede otursun biraz. Belki de gerçek hayatta olmuştur, kim bilir Neyse... Mesele de bu değil zaten. 

Herkes Che'yi sever 
Arjantin'de ve bütün Latin Amerika'da, sol ideolojiyle yakın durmayanlar da dahil olmak üzere, herkes Ernesto'yu sever. Bir tür halk kahramanıdır Che Köroğlu gibi mesela. Yıllarca anlamamıştım niye Eva Peron ile Che'yi birlikte bir müzikale kahraman yaptıklarını. Bunu ancak Buenos Aires'e gidince anlıyor insan. Çünkü hepsi - Evita, Che, büyük tangocu Gardel, Maradona - Latin Amerika'nın azizleri aslında. Bir aziz gibi seviliyor Che de oralarda. Bu yüzden zaten Latin Amerika bir yana, dünya bir yana. 

20 yaşında Demirel 
Azizinin Che olduğu bir ülke hayal edin. Doğal olarak farklı olacaktır bizim memleketten. Ben de epey düşünmüştüm niye bu memlekette insanlar isyan etmedi, bizimle aynı ekonomik krizden geçerken devasa bir toplumsal hareket yaşayan Arjantin'de "büyük şenlik" yaşanırken Filmde de düşündüm bunu. Yirmilerinin başındayken Latin Amerika'yı külüstür bir motosikletle dolaşmaya ve hayata bulanmaya karar veren bir adam "idolünüz" olursa, Arjantin olursunuz, Demirel'e "baba" derseniz böyle bir ülke... Her "baba" dendiğinde Demirel'e Deniz Gezmiş'lerin idamına ilişkin Meclis kararı çıkarılırken Demirel'in "Ellerinizi kaldırın " diye telaşla bağırdığı TBMM tutanakları geliyor aklıma... 
Sonra, filmden sonra, Yunus dedi ki "Demirel de Çin'e gidebilirsiniz, Türkçe konuşarak demişti" dedi. Ben de "Motosikletle mi " dedim, boşluğuma geldi herhalde. Güldük sonra Yunus'la birlikte. Düşündüm, "Acaba Demirel yirmili yaşlarında bir motosiklete atlayıp gitmiş olsaydı Çin'e, acaba nice olurdu bu ülkenin kaderi " Yunus dedi ki, "Demirel olmazdı ki o zaman " Bu da daha mı iyi olurdu acaba Demirel o zaman başka biri olurdu muhakkak. Nasıl biri olurdu acaba 
Biz acaba yirmili yaşlarımızın başında çekip gitseydik... Başka insanlar olurduk herhalde. Bu yüzden seviyorum işte Walter Benjamin'in o cümlesini 
"Telafi edemeyeceğimiz şeyler vardır 16 yaşındayken evden kaçmamış olmak gibi." 



</TEXT>
</DOC>
