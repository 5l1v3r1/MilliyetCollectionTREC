<DOC>
<DOCNO> 278339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun28.html </URL>
<DATE> 2004/10/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ermeni parlamenter Türkiye'nin AB üyeliği bize avantaj sağlar 
</HEADLINE>
<TEXT>

     Türkiye'nin Avrupa Birliği'ne AB üye olmasının Ermenistan'a da avantaj sağlayacağı öne sürüldü. 
     Ermenistan Parlamentosu'ndaki Cumhuriyetçi Parti grup başkanı Galust Sahakyan, Ulusal Basın Merkezi'nde yaptığı açıklamada, Türkiye'nin üyeliğiyle AB ile sınır komşusu olacaklarını ifade ederek, ''Türkiye'nin AB'de olması Ermenistan ile olan sınırını açmasına yardımcı olabilir'' dedi. 
     Avrupa toplumunun Türk-Ermeni sınırının açılması konusunda kesin kararlı olduğunu savunan Sahakyan, '' Sınırlar Bugün olmasa bile yarın açılacak'' diye konuştu. 
     Öte yandan, Erivan'da faaliyet gösteren Siyasi Düşünceler Merkezi tarafından yapılan bir kamuoyu araştırmasında, halkın yüzde 43'ünün Türkiye'nin AB üyeliğinin Ermenistan için olumsuz sonuçlara yol açacağı düşüncesini taşıdığı belirlendi. 
     Medimax ajansının haberine göre, kamuoyu araştırmasına katılan 648 kişinin yüzde 17'si Türkiye'nin AB üyeliğinin Ermenistan için olumlu olacağı, yüzde 18'i değişiklik olmayacağı yönünde görüş belirtirken, yüzde 22'si de konuyla ilgili soruya cevap vermedi. 
     Haberde, kamuoyu araştırmasına katılanların yüzde 33'ünün Türk-Ermeni sınırının açılmasına karşı olduklarını da ifade ettikleri belirtildi. 
     
</TEXT>
</DOC>
