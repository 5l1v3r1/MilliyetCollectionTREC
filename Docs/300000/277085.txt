<DOC>
<DOCNO> 277085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yazar/ulagay.html </URL>
<DATE> 2004/10/04/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Dünya ekonomisi riskli zirvede 
</HEADLINE>
<TEXT>

Dünya ekonomisinde son 30 yılın en hızlı büyümesi yaşanırken bu büyümeyi kesintiye uğratabilecek riskler de yükseliyor. IMF'nin "Dünyanın Ekonomik Görünümü" raporu da bu riskleri değerlendiriyor 

IMF'nin bu yılki World Economic Outlook raporunda dünya ekonomisinin neredeyse 30 yıldan beri kaydedilmeyen bir büyüme temposu yakaladığı belirtiliyor. IMF'nin tahminine göre dünya ekonomisi 2004'te 5'lik bir büyüme hızı yakalayacak, dünya ticaret hacmindeki genişleme de 7.2'yi bulacak. Ancak dünyanın hemen tüm bölgelerinin ve ülke gruplarının katkıda bulunduğu bu büyüme temposunun gelecek yıl sürdürülemeyeceğini ve dünyadaki büyümenin 2005'te 4.3'e gerileyeceğini tahmin ediyor IMF. 

BÜYÜYEN RİSKLER 
IMF'nin bu yılki raporunda da vurgulanan risk faktörlerinin başlıcaları şunlar 

Petrol fiyatlarındaki baş döndürücü yükselişABD'nin büyüyen açıklarıDünyadaki konut fiyatları balonuÇin ekonomisinde yere çakılma olasılığı 
Petrol fiyatının geleceği konusunda sağlıklı tahmin yapmak güç. Dünya ekonomisindeki rekor büyümenin petrol talebini zirveye tırmandırması ve arz cephesinde ciddi sınırlamalar bulunması piyasadaki katılığın sürebileceği belkentisini yaratıyor. Spekülatörler bu durumdan yayarlanarak fiyatlardaki tırmanışı körüklüyor. Başta Suudi Arabistan olmak üzere büyük üretici ülkelerde sorun yaşanması halinde 50 dolara kadar tırmanan varil fiyatının daha da yükselmesi bile mümkün. Arz cephesinde yeni bir sorun yaşanmazsa, dünya ekonomisinde beklenen yavaşlamaya paralel olarak fiyatta bir gevşeme yaşanabilir. Ancak petrol fiyatındaki tırmanışın ekonomik büyümeyi önümüzdeki dönemde olumsuz etkilemesi kaçınılmaz görünüyor. 

ABD'NİN AÇIKLARI 
ABD'nin giderek büyüyen iç ve dış açıklarının sürdürülemez boyutlara tırmandığı konusunda oldukça yaygın bir görüş birliği var. IMF Direktörü Rodrigo Rato da ABD'yi bu konuda uyarmak gereğini duydu. ABD'nin açıkları temelde Amerikalı hanehalkının tasarruf düzeyinin kullanılabilir gelirinin 1'ine kadar düşmüş olmasından kaynaklanıyor. 
ABD'yi muazzam miktarlarda dış tasarruf çekmeye yani dışarıdan borçlanmaya zorlayan bu olgu aynı zamanda ABD'deki iç talebin yüksek kalmasını sağlıyor ve ABD'deki büyümeyi tetikleyen bir etki yapıyor. Ancak bir yandan istihdamın yeterince artmadığı ve faizlerin yükselmeye başladığı ABD'de tüketim talebinin kırılmaya başlaması, diğer yandan ABD'nin büyüyen dış açığını finanse etmede zaman zaman zorlanması bu sürecin böyle devam edemeyeceğinin sinyallerini veriyor. 
Avrupa'da ise bunun tam tersi söz konusu. Hanehalkının tasarruf oranı yüksek, tüketim eğilimi zayıf. Önümüzdeki dönemde Avrupa'daki eğilimin ABD'dekinin tersine gelişebileceği ve tasarruflar azalırken canlanacak olan tüketimin ekonomik büyümeyi destekleyeceği beklentisi var. Bu beklenti gerçekleşirse ABD ekonomisinin bir miktar yavaşlayacağı, Avrupa'nın ise biraz daha hızlı büyüyeceği bir döneme girebiliriz. Bu arada dünyanın pek çok ülkesinde şişen gayrimenkul fiyatlarının bir "konut balonu" yarattığı ve bunun da borçlanarak tüketimi beslediği görülüyor. Bu balonun patlaması halinde bunun da dünya ekonomisi için ciddi bir risk faktörü oluşturması olası görünüyor. 

GÖZLER ÇİN'DE 
Dördüncü önemli risk faktörünü ise, dünkü yazımda da belirttiğim gibi, dünya ekonomisinin ABD'den sonra en önemli oyuncusu haline gelmiş bulunan Çin'in ekonomisini kontrollü bir biçimde soğutma girişiminin doğuracağı riskler oluşturuyor. Aynı zamanda esnek kura geçmeye de zorlanan Çin'in bu süreçte bir yol kazasına uğrama olasılığı, Çin'in dev talebiyle ayakta duran ya da rekabetçi ürünleriyle yarışan tüm ülkelerde çok sayıda insanı kaygılı bir bekleyişe itmiş bulunuyor. 
Evet dünya ekonomisi bir zirvede ama zirvenin keyfini çıkarmayı engelleyen riskler hiç de azımsanacak gibi değil. 

AB yolunda Erdoğan faktörü Başbakan Erdoğan'ın dün Almanya'daki Türk işadamlarına hitaben yaptığı konuşmanın bazı bölümlerini TV'den izlerken, geçen hafta boyunca edindiğim izlenim daha da güçlendi. Türkiye Avrupa Birliği AB yolunda ilerleyecekse bu zor yolculukta Başbakan Erdoğan'ın omuzlarına muazzam bir yük binecek. Dün Erdoğan'ı dinlerken kendisinin bunun idraki içinde olduğunu hissettim ve umutlandım. Başbakan'ın asıl güçlüklerin müzakere sürecinde ortaya çıkacağı ve "her şeye rağmen" bu yolda yürümek gerekeceği yolundaki saptamaları gerçekçiydi. 
Türkiye, AB ile bütünleşme yolunda ilerlerken gerek Avrupa'da gerekse Türkiye'de sergilenen karşı görüşler bütünleşmenin gerçek sorunlarıyla yüz yüze gelindiğinde kuşkusuz daha da yükselecek. Müzakere sürecinin aslında beyaz sayfayla başlayacak bir süreç olmadığı, Türkiye'nin önüne konan çok kapsamlı bir hayat tarzı şablonunu benimsemesi anlamına geleceği bu süreç yaşanırken daha iyi anlaşılacak. Bu sürecin her aşamasında doğabilecek tepkileri göğüslemek ve yönetmek ise öncelikle Başbakan Erdoğan'a düşecek. 
Öte yandan dış dünyada ve Avrupa'da Başbakan Erdoğan'dan beklentiler bir hayli yükselmiş durumda. Sayın Başbakan'ın zina olayında sergilediği tutuma karşı duyulan şaşkınlık ve tepkinin büyüklüğü de bundan kaynaklandı. Erdoğan'ın bundan sonra atacağı her adım dikkatle izlenecek ve sonucu etkileyecek. 



</TEXT>
</DOC>
