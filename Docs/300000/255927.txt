<DOC>
<DOCNO> 255927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy17.html </URL>
<DATE> 2004/07/16/ </DATE>
<TIME> 21.13 </TIME>
<AUTHOR>  </AUTHOR>
<HEADLINE>
DSP'de kurultay...Gürel "DSP solun ana çatısı olacak" 
</HEADLINE>
<TEXT>

     DSP Genel Başkan Adayı Şükrü Sina Gürel, DSP'nin solu toparlayıp, ana çatısını oluşturacağını söyledi. 
     Partisi'nin Yozgat İl Teşkilatında kısa bir açıklama yapıp, soruları yanıtlayan Gürel, DSP'deki Genel Başkanlık yarışının eşit koşullarda olmadığını söyledi. 
     Genel Merkez'in bir aday üzerinde durmasının doğru bir yaklaşım olmadığına işaret eden Gürel, Ulusal solu DSP çatısı altında toplayacaklarını kaydetti. Gürel, şöyle konuştu 
     ''Bu kurultayı büyük bir olgunluk içerisinde geçireceğimizi umut ediyoruz. Ancak, parti içerisinde özellikle Genel Merkezimizin ağır baskısıyla, bir Genel Merkez Adayı'nın kayrıldığını görmek, beni üzüyor. Biz, demokratik uygulamalarımızla da Türkiye'ye örnek olmalıyız. Hepimiz DSP'liyiz, eski modelin yaratılması için baskılar devam ettirilmez ve olgunluk içerisinde bu kurultayımızı tamamlarız. 
     DSP'yi, biz, solun ana çatısı haline getireceğiz. Kendisini ulusal sol duyarlılıkta gören, tüm solcu arkadaşlarımız bu çatı altında birleşeceklerdir.'' 
     
</TEXT>
</DOC>
