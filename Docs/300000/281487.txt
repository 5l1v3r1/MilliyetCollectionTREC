<DOC>
<DOCNO> 281487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun32.html </URL>
<DATE> 2004/10/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Guantanamo'dan bırakılan 7 mahkum yeniden terör eylemi yaptı 
</HEADLINE>
<TEXT>

     ABD'nin Guantanamo üssünden serbest bıraktığı 7 mahkumun yeniden terörist eylemlere karıştığı bildirildi. 
     Amerikan Savunma Bakanlığı'ndan Pentagon üst düzey bir komutan, serbest bırakılırken şiddet olaylarına karışmayacakları yönünde bir belge imzalamalarına karşın 7 mahkumun terör eylemlerine karıştığının tespit edildiğini belirtti. 
     Amerikalı komutan, bunlardan ikisinin Afganistan'daki çatışmalarda öldüğüne inanıldığını, üçüncüsünün Afganistan'da bir eğitim kampında ele geçirildiğini, diğerlerininse yakalanamadığını kaydetti. 
     Terör eylemlerine karıştıkları tespit edilen 7 eski mahkumun Küba'daki deniz üssü Guantanamo'dan şimdiye dek salıverilen 203 mahkum arasında yer aldığı belirtildi. 
     2002 başlarında açılan cezaevinden salıverilenlerden 146'sının tehdit oluşturmadığını ve istihbarat değerlerinin kalmadığını ifade eden Amerikalı yetkililer, 57 kişininse vatandaşı oldukları ülkelerin hükümetlerine teslim edildiğini kaydettiler. 
     Bunlardan 29'unun Pakistan, 7'sinin Rusya, 5'er kişinin Fas ve İngiltere, 4'er kişinin Fransa ve Suudi Arabistan ile birer kişinin de İspanya, İsveç ve Danimarka'ya gönderildiği belirtildi. 
     Guantanamo deniz üssündeki cezaevinde şu anda 540 mahkum bulunuyor. Son olarak 22 Eylülde 11 mahkum serbest bırakılmıştı. 
     
</TEXT>
</DOC>
