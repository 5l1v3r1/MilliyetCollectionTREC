<DOC>
<DOCNO> 281972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur50.html </URL>
<DATE> 2004/10/20/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Üniversite öğrencileri ev kiraları için yürüdü... 
</HEADLINE>
<TEXT>

     Muğla Üniversitesi'nde bir grup öğrenci, kentteki ev kiralarının yüksekliğini protesto etmek ve başta barınma olmak üzere sorunlarının çözülmesi taleplerini iletmek üzere Muğla Belediyesi önüne kadar yürüdü. 
     Sınırsızlık Meydanı'nda toplanan yaklaşık 300 kişilik öğrenci grubu, ''Müşteri değiliz, öğrenciyiz'', ''Ev mi kiralıyoruz, şato mu '' ve ''Verilen Sözler Tutulsun'' şeklinde sloganlar atarak belediye önüne kadar yürüdüler. 
     Burada basın açıklaması yapan öğrenciler, daha sonra 5 maddelik taleplerini içeren dilekçeyi, Muğla Belediye Başkan Vekili Yavuz Kayı'ya teslim ettiler. 
     Açıklamada, ''barınma ve ulaşım sorunlarının acilen çözümlenmesini istediklerini'' belirten öğrenciler, yeterli yurt bulunmaması ve ev kiralarının yüksekliği nedeniyle çok zor şartlarda yaşadıklarını savundular. 
     Öğrenciler, bazı taleplerinin yer aldığı 1500 öğrencinin imzasını taşıyan dilekçeyi, bir toplantı nedeniyle makamında bulunmayan Manisa Belediye Başkanı Osman Gürün'e iletilmek üzere Belediye Başkan Vekili Yavuz Kayı'ya teslim ettiler. 
     Öğrenciler, Belediye Başkan Vekili Yavuz Kayı ile bir süre görüştükten sonra olaysız dağıldı. 
     
</TEXT>
</DOC>
