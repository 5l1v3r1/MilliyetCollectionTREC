<DOC>
<DOCNO> 269847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur38.html </URL>
<DATE> 2004/09/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türk şoför Tahsin Top için fidye istediler 
</HEADLINE>
<TEXT>

     Irak'ta rehin tutulan ve 1 Eylül'de serbest bırakılacağı yönünde açıklamalarda bulunulmasına rağmen herhangi bir gelişme yaşanmayan TIR şoförü Tahsin Top için fidye istenildiği öğrenildi. 
     Tahsin Top'un eşi Fatma Top, AA muhabirine yaptığı açıklamada, kocasının kendisini arayarak serbest bırakılması için direnişçilerin 45 bin dolar fidye istediklerini söyledi. 
     Fatma Top, eşinin ilk olarak pazar günü kendisini aradığını belirterek, ''Kocam yaptığı kısa görüşmede kendisini serbest bırakmaları için fidye ödememiz gerektiğini, şirketi ve ailesini aramamı istedi. Ne benim, ne de kocamın ailesinde bu parayı ödeyecek maddi güç var. Bu konuda Dışişleri Bakanlığı'nın devreye girerek, daha önce serbest bırakılacağı açıklanan eşimin kurtarılmasını istiyorum'' dedi. Atahan Lojistik Uluslararası Nakliyat Firması sahiplerinden Ömer Tarhan ise fidye olayını doğruladı, ancak ödeyecek güçlerinin olmadığını ifade etti. 
     Tarhan, arayan kişileri tanımadıklarını belirterek, şunları kaydetti 
     ''Tahsin Top'u ellerinde tuttuklarını belirten kişiler, dün akşam saatlerinde şirketi arayarak 45 bin dolar istediler. Bu parayı verecek gücümüz yok. Zaten Irak'taki faaliyetlerimizi durdurduğumuz için zarar ediyoruz.'' Fidye konusunda, herhangi bir yetkili birime haber vermediklerini ifade eden Tarhan, ''Şirket olarak üzerimize düşeni yaptık. Bu konuda vicdanım rahat'' dedi. 
     Tahsin Top'un 5 Ağustos tarihinde Tikrit-Musul yolunda kaçırıldığı belirtilmiş, şirket de olayın duyulmasının ardından Irak'taki tüm faaliyetlerini durdurduklarını açıklamıştı. 
     
</TEXT>
</DOC>
