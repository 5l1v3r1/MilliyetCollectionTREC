<DOC>
<DOCNO> 272969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur19.html </URL>
<DATE> 2004/09/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tuzla'da öğrenciye dayak 
</HEADLINE>
<TEXT>

     Tuzla'da bir ilköğretim okulu öğrencisinin ailesi, çocuklarını dövdüğü gerekçesiyle öğretmen hakkında şikayetçi oldu. 
     Jandarmaya başvuran Akfırat Beldesi'ndeki Mustafa Kemal Paşa İlköğretim Okulu öğrencilerinden 11 yaşındaki H.K.'nın ailesi, çocuklarının öğretmen M.A.M. tarafından dövüldüğünü, yüzü morardığı için hastaneye götürdüklerini ve rapor aldıklarını belirterek, öğretmenden şikayetçi oldu. 
     Bunun üzerine jandarma, ifadesine başvurmak üzere öğretmeni aramaya başladı. 
     Okul Müdürü Nazım Çakmak, olay günü okulda olmadığını, ancak konuyu duyduğunu belirterek, ''Evet böyle bir şey olmuş. Zaten veli de öğretmen hakkında şikayet dilekçesi verdi. Biz de olayla ilgili soruşturma başlattık'' dedi. 
     Öğretmeni tarafından dövüldüğünü öne süren H.K., teneffüste başka bir sınıftaki öğrenciyle tartıştıkları sırada öğretmen M.A.M.'nin gelip önce azarladığını, sonra da yüzüne şiddetli bir tokat vurduğunu iddia etti. 
     
</TEXT>
</DOC>
