<DOC>
<DOCNO> 285066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun45.html </URL>
<DATE> 2004/11/01/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Irak'ta Amerikalının kaçırıldığı doğrulandı... 
</HEADLINE>
<TEXT>

     Irak'taki ABD Büyükelçiliği, başkent Bağdat'ta bir Amerikan vatandaşının kaçırıldığını doğruladı. 
     Elçilik, bu akşam Bağdat'ın batısındaki Mansur bölgesinde bir Amerikan vatandaşının kaçırıldığını bildirdi, ancak kimliğine ilişkin açıklama yapmadı. 
     Irak polisinden Yarbay Man Halif de iftar sırasında bölgeye 3 araçla gelen silahlı kişilerin, iki katlı villadaki bir Amerikalı ve bir Nepalliyle 4 Iraklı korumayı kaçırdığını söyledi. 
     Halif, baskın sırasında çıkan çatışmada bir Iraklı korumayla bir saldırganın öldüğünü belirtti. 
     Görgü tanıkları da bazıları maskeli 20 civarında saldırganın, otomatik silahlar taşıdıklarını kaydettiler. 
     Amerikan ve Irak güçlerinin, Mansur'daki Mutanabi bölgesinde bir sokağı kordon altına aldığı belirtildi. Kaçırılanların, Suudi şirketi Satco için çalıştığı sanılıyor. 
     Irak'ın başkenti Bağdat'ta bir Amerikalı, bir Nepalli ve iki Arabın kaçırıldığı bildirilmişti. 
     Polis kaynağı, kimliği belirsiz otomatik silahlı ve RPG'li kişilerin, Amerikalı, Nepalli ve Arapların kentin batısında büro olarak kullandıkları villayı basarak çalışanları kaçırdığını açıklamıştı. 
     Irak'ta bu yıl 160'dan fazla yabancı kaçırıldı, 33 yabancı rehine öldürüldü. 
     
</TEXT>
</DOC>
