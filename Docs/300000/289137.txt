<DOC>
<DOCNO> 289137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/aspo.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte örnek kaptan 
</HEADLINE>
<TEXT>


Bülent Korkmaz, Milli Takım'da yedek kalmanın zoruna gitmediğini söyledi, "Gençleri kenardan izlemek bana zevk veriyor. Bu takımın önü açık. Çünkü tecrübemizi paylaşıyor, öğrenmekten korkmuyorlar" dedi 

MEHMET DEMİRCAN 


'Ne mutlu bizlere' 
GALATASARAY ve A Milli Takım'ın tecrübeli kaptanı Bülent Korkmaz, Milliyet'in sorularını yanıtlarken, kendisi hakkında yapılan spekülasyonlara açıklık getirdi, Ay - Yıldızlı ekibin geleceğini mercek altına aldı. İşte yıldız oyuncunun çarpıcı açılamaları "Yedek kulübesinde gençleri izlerken büyük zevk alıyorum. Bu takımın önü açık. Çünkü hiçbiri öğrenmekten korkmuyor. Jenerasyon gerçekten çok iyi. Onlara tecrübelerimizi aktarabilirsek ne mutlu bizlere." 

'Küsme lüksüm yok' 
"GENÇLERE örnek olmak için buradayım. Herkes bu olayı sadece benim yaptığımı söyleyip işi abartıyor. Aslına bakarsanız Okan da, Rüştü de aynı durumda. Biz takım için varız, herkes bunun bilincinde. Yedek beklemem zoruma gitmiyor. Tabii ki üzülüyorum ancak yedek kulübesinde oturuyorum diye kimseye küsme hakkım ve lüksüm yok. Ben profesyonel bir oyuncuyum. Kendimi her zaman hazır tutmalıyım. Oynamıyorum diye şikayet edemem. Burası Milli Takım." 

'Teklif gurur verdi' 
"TEKNİK Direktör Ersun Yanal'dan yardımcılık teklifi aldığımda büyük onur ve gurur duydum. Bu gerçekten beni çok sevindirdi. Ancak ben şu an sadece futbolu düşünüyorum. Futbol oynamak istiyorum, futbola ne zaman veda edeceğimi de bilmiyorum. Götürebildiğim kadar bu işi sürdüreceğim. Ama ileride yeşil sahaları aktif olarak bıraktığımda tabii ki futbolun içinde kalmak istiyorum. Bu nedenle hocamdan gelen bu teklif karşısında çok mutlu oldum." 

'Fazla abartıyorum' 
"SAHADA el kol hareketler yapınca çok eleştiri alıyorum ancak ben kimseyle kavga etmiyorum. Ben sahada iletişim kurmak istiyorum, bu nedenle de hem bağırıp çağırıyorum, hem de takım arkadaşlarımı uyarıyorum. Türk futbolunda en büyük eksik diyalog. Sahada konuşmak çok önemlidir. Her zaman söylerim. Futbolcular başarı için sahada sürekli iletişim kurmak zorundadır. Bazen belki fazla abartıyorum ancak futbolda sertlik var. Sahada sanki yüzümde bir maske oluyor." 

Bülent'in seyir defteri Maç Gol Lig 422 15 Avrupa 102 1 A Milli 100 3 Toplam 624 19 

</TEXT>
</DOC>
