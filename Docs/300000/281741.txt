<DOC>
<DOCNO> 281741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/bbas.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'e eleştiri 
</HEADLINE>
<TEXT>



Adaylar rahatsız 
TARİHİNDEKİ ilk "özerk" seçimini yaşayacak olan basketbolda, "ana statü" kargaşası yaşanıyor. Basketbol Federasyonu'nun, statünün hazırlanışı sırasında "başına buyruk" hareket etmesi, genel kurula danışmaması tepkilere neden oldu. Ana statüde, halen görevde olan Turgay Demirel Federasyonu'nun, seçimlerde kendisine "avantaj" sağlayacak değişiklikler öngördüğü, bu yüzden Ankara'da yoğun bir kulis içine girdiği, bunun da diğer başkan adaylarını rahatsız ettiği öğrenildi. 

İlginç çabalar 
ÖRNEK olarak Futbol Federasyonu'nun ana statüsü alınmasına karşın, bazı maddelerin, Basketbol Federasyonu'nun oluşturmaya çalıştığı statüye sokulmaması için çaba gösterildiği iddia edildi. Buna göre, başkan adayının vergi ve sigorta borcu bulunmaması, iki dönemden fazla üst üste başkanlık yapmamış olması gibi şartlar, statüden çıkarılmaya çalışılıyor. Ayrıca kulüplerin oy dağılımının gizlenmesi de adayların sıkıntı duyduğu konular arasında yer alıyor. 

Potada kupa günü 

BASKETBOLDA Cumhurbaşkanlığı Kupası, erkekler ve bayanlarda bugün oynanacak karşılaşmalarla sahiplerini bulacak. Ankara ASKİ Salonu'nda saat 14.00'te Fenerbahçe ile Erdemirspor bayan takımları kupaya sahip olabilmek için mücadele verecekler. Erkeklerde ise geçtiğimiz sezonun lig Şampiyonu Efes Pilsen ile Türkiye Kupası'nın sahibi Ülkerspor, aynı salonda saat 16.00'da kozlarını paylaşacak. Bayanların maçını FenerTV, erkeklerin karşılaşmasını ise Show TV naklen yayınlayacak. 


</TEXT>
</DOC>
