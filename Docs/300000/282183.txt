<DOC>
<DOCNO> 282183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy01.html </URL>
<DATE> 2004/10/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan, Avrupa'nın 'göç' kaygısını yanıtladı... 
</HEADLINE>
<TEXT>

     Başbakan Recep Tayyip Erdoğan üyelik halinde AB'nin Türkiye'den ''göç gelecek'' diye korkmasının gereksiz olduğunu söyledi. 
     Fransız Dış Politika Enstitüsü'nün 25. Kuruluş Yıldönümü toplantısına katılan Erdoğan, burada yaptığı konuşmadan sonra misafirlerin Türkiye'ye yönelik sorularını yanıtladı. 
     Serbest dolaşım hakkıyla ilgili bir soru üzerine Erdoğan, Türkiye'nin AB'de serbest dolaşım hakkını 1986'de elde ettiğini hatırlattı. Ancak bu hakkı şu ana kadar kullanmadığını belirtti. Üyelik halinde belirli bir süre bu hakkından feragat edilmesinin düşünülebileceğini kaydeden Erdoğan, ''Bu konuda yaşanan korku gereksiz. Türkiye'deki ekonomik trendler ve büyüme hızı böyle devam ederse Avrupa'daki göçmen Türk nüfusunun göçü tersine döner'' dedi. 
     Türkiye'deki son ekonomik gelişmelere dikkati çeken Erdoğan, Almanya'da 60 bin Türkün iş yeri sahibi olduğunu hatırlattı. Türkiye'nin büyüklüğünden dolayı AB'ye girişinin zor olup olamayacağı yönündeki bir soru üzerine Erdoğan, ''Avrupa içinde böyle bir düşünceyi zaaf olarak değerlendirdiğini'' söyledi. Erdoğan, AB siyasi güç olmak istiyorsa bu tür bir düşüncenin geçerli olamayacağını ifade etti. 
     Erdoğan AB müzakerelerine ilişkin bir soru üzerine verdiği yanıtta ise, ''bazı aday ülkelere müzakereler bittikten sonra talep edilen konular şimdi bizden isteniyor'' diye yanıtladı. Türkiye ile müzakerelerin başladıktan sonra askıya alınması uyarısına ilişkin bir soru üzerine Erdoğan, Bu konunun daha önce Nice anlaşmasında öngörülen bir tedbir olduğunu belirtti, ancak hiçbir ülkeye uygulanmadığını hatırlattı. Erdoğan, ''bununla birlikte bunun istisnai bir şekilde sadece Türkiye için gündeme getirilmesi bizi rahatsız etti'' şeklinde konuştu. 
     Ermeni soykırımı iddialarına ilişkin bir soru üzerine Erdoğan, bu konunun parlamentolarda halledilebilecek bir konu olmadığını belirterek, bunun tarihçilere bırakılması gerektiğini kaydetti. Erdoğan ''Ermeni soykırımı iddiasını yapanlar gelip arşivlerimize bakabilirler. Bakın biz arşivlerimizi açtık. Ancak bu iddiaları yapanlar lütfedip arşivlerimizi incelemeye gelmiyorlar'' dedi. Türkiye'nin Ermenistan'a hava koridorunu açtığını hatırlatan Erdoğan, ''Türkiye'de yaşayan Ermeni vatandaşlarımız da Türkiye'nin AB üyeliğine büyük destek veriyorlar'' dedi. 
     
</TEXT>
</DOC>
