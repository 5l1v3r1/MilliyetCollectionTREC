<DOC>
<DOCNO> 273191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas01.html </URL>
<DATE> 2004/09/19/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Tınaztepe mağarası turist bekliyor 
</HEADLINE>
<TEXT>

     Konya'nın Seydişehir İlçesi'nde bulunan 1580 metre uzunluğundaki Tınaztepe Mağarası'nda çeşitli düzenlemeler yapan firma, tanıtım için çeşitli girişimlerde bulunuyor. 
     Mağaranın içinde çeşitli düzenlemeler yapan firmanın Genel Müdürü Bayram Çelmeli, Tınaztepe Mağarası'nın, Seydişehir'in 35 kilometre güneybatısında, Keçili Köyü mevkiinde olduğunu söyledi. 
     İlk kez Fransız bir bilim adamı tarafından keşfedilen mağaranın, kretase kireçtaşları içinde geliştiğini belirten Çelmeli, mağaranın üst üste 3 seviyeden meydana geldiğini ve içinde balkon, köprü, uzantılar ve havuzlar bulunduğunu anlattı. 
     Mağaranın girişinden itibaren yer yer traverten ve sarkıtlar ile mineral tortulardan oluşan yoğun bir doğal dokunun çevreyi sardığını belirten Çelmeli, şöyle konuştu 
     ''Tınaztepe Mağarası'nın keşfinin ardından, turizme kazandırmak amacıyla 1991 yılından itibaren çeşitli girişimlerde bulunduk. 2001 yılında gerekli yerlerden izinlerin alınmasıyla, mağaranın üst kısmını, turizm amaçlı düzenleme çalışmalarına başladık. Yapılan çalışmalar sonucu ortaya çıkarılan 1580 metre uzunluğundaki alanda okaliptus ağaçlarıyla, yürüyüş platformu oluşturuldu, korkuluklar yapıldı. 
     Mağara içindeki yürüyüş parkurunun sonunda ziyaretçilerin şaşkınlıkla karşıladığı bir de göl bulunuyor.'' Mağara içinde bulunan sarkıt, dikit ve travertenlerin fotoselli ışıklandırma düzeniyle aydınlatıldığını belirten Bayram Çelmeli, Tınaztepe'nin, Türkiye'de turizme kazandırılmış en büyük mağara olduğunu öne sürdü. Çelmeli, mağaranın dış bölümünde ise restoran, market, çay bahçesi ve hediyelik eşyaların satıldığı dükkan bulunduğunu söyledi. 
     
     RESMİ AÇILIŞ YAPILMADI 
     Seydişehir Antalya Karayolu'nun 25. kilometresinde bulunan mağaraya ulaşımın son derece kolay olduğunu ifade eden Çelmeli, karayolunu takiben stabilize ve 200 metrelik patika yoldan yaya olarak mağaraya gidilebildiğini söyledi. 
     Tınaztepe Mağarası'nın, öncelikle Seydişehir olmak üzere ülke ekonomisine önemli katkılar sağlayacağını düşünerek emek harcadıklarını bildiren Çelmeli, şöyle devam etti 
     ''Mağaranın resmi açılışını henüz yapmadık. Kültür ve Turizm Bakanı Erkan Mumcu'nun da katılacağı bir törenle açılışı gerçekleştirmek istiyoruz. Böylece gerçekten eşsiz bir güzelliğe sahip bu mağarayla, yerli ve yabancı turistleri bölgeye çekmeyi amaçlıyoruz. Çeşitli tur acentalarıyla görüşmelerimiz devam ediyor. Yakın bir zamanda mağaramızın ismini Türkiye'ye ve dünyaya duyuracağımıza inanıyorum.'' 
     
</TEXT>
</DOC>
