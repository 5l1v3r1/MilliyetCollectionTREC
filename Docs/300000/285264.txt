<DOC>
<DOCNO> 285264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/gun02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipler de 17 Aralık'ı bekliyor 
</HEADLINE>
<TEXT>


İmam Hatip Mezunları Derneği Başkanı İbrahim Solmaz, müzakere tarihinden sonra üniversitelerde artık türban yasağının yaşanmayacağını savundu 

GÜRKAN AKGÜNEŞ 

İmam Hatip Mezunları ve Mensupları Derneği ÖNDER Genel Başkanı İbrahim Solmaz, Türkiye'nin AB'den müzakere tarihi almayı beklediği 17 Aralık'tan sonra YÖK'ün yeniden yapılandırılmasıyla birçok üniversitede başörtüsü yasağı yaşanmayacağını söyledi. Solmaz, 28 Şubat sonrası sıkıntılarından kurtulan İHL'lerin 5 yıldızlı eğitim verecek duruma geldiğini belirtti. 
ÖNDER Bakırköy Şubesi'nin Florya'daki İstanbul Büyükşehir Belediyesi Sosyal Tesisleri'nde verdiği iftarda konuşan Solmaz, İHL'lilere kazanımlarını anlattı. Solmaz, "17 Aralık'tan sonra YÖK denen nesne ıslah edildiği takdirde, zaten hukuki anlamda önümüzde olmayan engel tamamen ortadan kalkmış olacak. Öğrenciler, katsayı mağduriyeti olmadan üniversite sınavına girecek. YÖK yeniden yapılandırıldığı takdirde, şu anda imam hatiplerde olduğu gibi, üniversitelerimizin hepsinde olmasa da çoğunda başörtüsü yasağı problemi yaşamayacağız" dedi. 

İHL'de 5 yıldızlı eğitim 
Kendinden önceki konuşmacıların 28 Şubat döneminde çok sıkıntı çektikleri yönündeki sözlerine atıfta bulunan Solmaz, şunları kaydetti 
"Öyle bir fırtına vardı ki, okyanusun içerisinde anlatılacak gibi değil ama hamdolsun gemi batmadı. Ancak şimdi biz o gemiyi her türlü fırtınaya dayanıklı hale getirmeliyiz. Geçmişteki sıkıntılı günleri geride bıraktığımızı düşünüyoruz. Birçok okulumuz 2 yıl içinde büyük gelişme kaydetti. Önümüzdeki yıl bu okullarda 5 yıldızlı eğitim verebilecek fiziki ortamlar hazır olacak." 
Esenler Belediye Başkanı Mehmet Öcalan da şöyle konuştu "Allah'ın nurunu ağızlarıyla söndürmek isteyenler muhakkak olacaktır. Ama Allah nurunu tamamlayacaktır. Onlar istemeseler bile. Bu nur tamamlanacaktır, tamamlanıyor ve Allah'ın izniyle daha güzel yarınlar bizlerin olacaktır." 


</TEXT>
</DOC>
