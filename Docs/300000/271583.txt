<DOC>
<DOCNO> 271583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/spo06.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne olur yardım edin 
</HEADLINE>
<TEXT>


Unvanları 'yardımcı' ancak elleri bayraklı olanlar, hedefteki orta hakemlerden daha fazla hata yapıyorlar. Vakit geç olmadan, daha fazla can yanmadan, hakem hocaları buna bir çare bulmalılar 

TAMER BAĞLAN 


Unvanları bile değişti. Yan'dılar, yardımcı oldular. Gelin görün ki, son zamanlarda yardımcıdan çok ayak bağı gibi duruyorlar. Hedef tahtası ortadakiler, ancak hatayı en çok eli bayraklılar yapıyorlar. Geride kalan haftalara dikkatlice bakınca çıkan sonuç şu Yardımcıların acil yardıma ihtiyacı var. 
1964 65'te Fenerbahçe, 1994 95'te Beşiktaş, 1998 99'da da Galatasaray beşte beş yapıp lige başlamış ve üçü de o sezonları şampiyon olarak tamamlamışlardı. Tarihinin en iyi başlangıcını yapan Trabzonspor da bu kervana katıldı. Şampiyonlar Ligi ön elemeleri nedeniyle erken form tuttukları ve kasım, aralık aylarının onlar için zor geçebileceğini söyleyenler var. Ancak futbolun bilimle bu derece içiçe geçtiği bir dönemde, bu sav askıda kalır gibi geliyor. Ayrıca, Malatyaspor, Gençlerbirliği, Denizlispor gibi büyük engelleri geride bırakan Atay Aktuğ, Ziya Doğan, Fatih ve Gökdeniz'li Trabzonspor'un bir avantajı daha var. Ligin ilk yarısında üç büyüklerle kendi sahalarında oynuyorlar... 
Allah "Yürü ya kulum" dermiş, kulun önü açılır istediği kadar gidermiş. Tesisleşme, alt yapı, sürekli artan ekonomik güç derken, Fenerbahçe de Dünya kulübü olma yolunda, emin adımlarla yürüyor. Ne var ki, onca imkana ve rakiplerini imrendiren kadrosuna rağmen, futbol takımı da yürüyor Sarı - Lacivertliler'in. İyi de, sağlıklı yaşam için bile faydası olmaz ki, bu ağır gidişin. Biraz tempo gerek, nabız gerek. Terlemek gerek, toksinlerden kurtulmak için. Aman dikkat Yarın başka bir gün sonra cılkı çıkmasın işin... 
Maçtan bir gün sonra 13. ölüm yıldönümünde kabri başında anılacak Metin Okay'a ithaf edilmişti sanki, Galatasaray - Samsunspor karşılaşması. Krita, Necati ve Hakan birbirinden daha güzel goller atmak için adeta yarıştılar. Bu maç için fazla söze gerek yok Çoklarına 100. Yıl'da güven vermeyen, şüpheli gözlerle izlenen takımın her hafta biraz daha iyiye gidiyor. Ruhun şad olsun Taçsız Kral... 
Son 20 dakikadaki ısrarına, "gitti" denilen maçı çevirişine bakılırsa Gaziantepspor bu sezon yine zirveden pek uzak kalmayacak. Üstelik, uzun süredir forvetleri sakatlıkla boğuşuyor Nurullah Sağlam'ın. Onlar da katılınca, El Taib'li Antep'in tadı daha çok çıkacak. 
Yukarıdan aşağıya Aykut Kocaman'ın Malatya'sı, Giray Bulak'ın Denizli'si, Rıza Çalımbay'ın Rize'si, Erdoğan Arıca'nın Gençler'i, Samet Aybaba'nın Ankaraspor'u, Reha Kapsal'ın Ankaragücü'sü ve Del Bosque'nin Beşiktaş'ı, zirvedeki dörtlünün en sıkı rakipleri olacak. Nihayet siftah yapan Kartal, birkaç hafta daha geçince ve mabedine kavuşunca belki daha da farklılaşacak. 
Görünen o ki, Kayserispor, İstanbulspor, Sebatspor ve Sakaryaspor diğerlerinden farklı bir kulvarda yarışacak. Belki henüz çok erken, ancak bu dörtlü bir an önce lige başlamazsa, bu sezon alt sıralarda heyecan olmayacak. 

HAFTANIN PORTRESİ 
GÖKDENİZ TRABZONSPOR 
FUTBOLA ayakları kadar, yüreğini de koyanlardan. Ve o ufak tefek fiziğinin içine binlerce yetenek dolduran, izlemeye doyulamayanlardan. Hiç kuşkusuz Gökdeniz bu ülkenin en yaratıcı ayaklarından. Her seferinde bunu tekrar tekrar ispat etmesi gerektiği bilinci ile koşullandırılan, vasatın altına düştüğünde eleştirilerle yaralanan, ancak buna rağmen yorulmayan... Denizli önünde attığı gol ve Fatih Tekke'ye verdiği nefis asistle yaptığı şov alıştığımız resitallerden biriydi. O yine haftanın kahramanı olmayı tercih etti. 

HAFTANIN KARMASI 
Fevzi Malatya 
Emrah Trabzon 
Kürşat Rize 
Cem Karaca Konya 
Necati G.Saray 
El Taib G.Antep 
Gökdeniz Trabzon 
Aurelio F.Bahçe 
Okan Ç.Rize 
Carew Beşiktaş 
Youla G.Birliği 

HAFTANIN TAKIMI 
TRABZONSPOR Önüne geleni deviriyor, ligin altını üstüne getiriyor. Karadeniz fırtınası kesileceğe benzemiyor. Denizli gibi dişli bir ekibi evinde yenerek, zirvedeki yerlerini sağlamlaştırdılar, ilk beş haftayı kayıpsız kapatarak, tarihlerinde yeni bir sayfa açtılar. Kusursuz futbol gösterileriyle alkış topladılar. 

HAFTANIN HOCASI 
ZİYA DOĞAN Kabına sığmayan, hırslı ve inatçı kişiliğiyle takımın hamurunu yoğurdu. Yönetim ile zaman zaman yaşanan polemikler, sakatlıklar, Şampiyonlar Ligi'nin eşiğinden dönmenin getirdiği moral motivasyon kaybı bile onun takıma aşıladığı kazanma isteğini törpülemedi. Denizli'de ikinci yarıdaki şahlanış bu inancın zaferiydi. 

HAFTANIN HAKEMİ 
TOLGA ÖZKALFA Gençlerbirliği - Diyarbakır MHK'nin yeni keşfi olmasına rağmen değme hakemlere taş çıkartıyor. Bu durum bazı ağabeylerinin yaptığı hataların acısını biraz olsun hafifletiyor. Başkent'te çaldığı düdükler kulak tırmalamadı, oyun içinde kurduğu sağlıklı iletişimlerle Süper Lig'deki ikinci sınavından da tam not aldı. 

GOL KRALLIĞI Futbolcu Takım Maç Gol Fatih Tekke Trabzonspor 5 6 Van Hooijdonk Fenerbahçe 5 5 Hakan Şükür Galatasaray 5 5 G.Karadeniz Trabzonspor 5 5 

GOL PASI Futbolcu Takım Maç Gol Pası Alex de Souza Fenerbahçe 4 3 Lee Eul Yong Trabzonspor 4 3 Timuçin Beyazıt Denizlispor 5 3 Ümit Özat Fenerbahçe 5 3 Gürol Azer Çaykur Rizespor 5 3 Bernt Thijs Trabzonspor 5 3 

ALTIN ELDİVEN Futbolcu Takım Maç Gol Michael Petkovic Trabzonspor 5 3 Volkan Demirel Fenerbahçe 4 3 

KART CEZALILARI 
Kırmızı Alper Akıcı Çaykur Rizespor 
Sarı El Saka Gençlerbirliği 

HAFTANIN SONUÇLARI 
Akçaabat Sebatspor - Fenerbahçe 1 - 4 
Ogün Dk.7 Ken.kal. , Orhan Dk.57 , 
Alex Dk.83 , Nobre Dk.88 ve 89 
Gaziantepspor - B.B.Ankaraspor 2 - 1 
Jaba Dk.50 , Gökhan Zan Dk.87 , 
Mehmet Polat Dk.90 
Gençlerbirliği - Diyarbakırspor 2 - 0 
Youla Dk.48 ve 90 
Denizlispor - Trabzonspor 0 - 2 
Gökdeniz Dk.58 , Fatih Tekke Dk.76 
Galatasaray - Samsunspor 3 - 1 
Kirita Dk.41 , Necati Dk.49 ve 59 , 
Hakan Şükür Dk.90 1 
Sakaryaspor - Beşiktaş 1 - 4 
Carew Dk.30 P. ve 55 P. , Serdal Dk.77 , Sergen Dk.78 , İ.Akın Dk.88 
İstanbulspor - Çaykur Rizespor 0 - 3 
Kürşat Dk.63 , Okan Dk.72 ve 90 3 P. 
Malatyaspor - Ankaragücü 1 - 0 
Osterc Dk.67 
Kayserispor - Konyaspor 2 - 2 
Alper Dk.15 , Cem Karaca Dk.59 Pen. , Johnson Dk.69 , Zafer Biryol Dk.76 

HAFTANIN MAÇLARI 
ÇARŞAMBA Fenerbahçe - S.Prag 
PERŞEMBE Bodo - Beşiktaş, 
Egaleo - G.Birliği, Trabzon - A.Bilbao 
CUMA D.Bakır - Denizli 
CUMARTESİ B.B.Ankaraspor - Sakarya, Konya - A.Sebat, Samsun - İstanbulspor, F.Bahçe - Malatya 
PAZAR Trabzon - G.Antep, 
A.Gücü - G.Birliği, Ç.Rize - Kayseri, 
Beşiktaş - G.Saray 


</TEXT>
</DOC>
