<DOC>
<DOCNO> 265571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/magazin/amag.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uykusuz her gece 
</HEADLINE>
<TEXT>


Rock'n Coke'a katılanlar önceki gece 'uykuya direndi.' Erkin Koray'ın ısıttığı geceyi MFÖ ateşledi. Sahneye Iggy Pop çıkınca da yer yerinden oynadı... 

Pınar Aktaş 

Hezarfen Havaalanı'ndaki Rock'n Coke'ta müzikseverler, önceki gün sabah başladıkları eğlenceyi dün gece yarısına kadar sürdürdü. Kısa bir dinlenmenin ardından sabah saatlerinde gençler 50 Cent'i izlemek için önlerde yer kapmaya başlayınca alan yeniden hareketlendi. Önceki gecenin en eğlenceli grubu, MFÖ'ydü. Erkin Koray'ın coşturduğu 'kasaba halkı' Mazhar Alanson sahneye çıkınca kısa bir şaşkınlık yaşadı. Sahneye uzun sarı bir peruk ve üzerinde ten rengi transparanla çıkan Alanson, kendisinden sonra sahneye çıkacak Iggy Pop'a ithafen böyle giyinmişti. "Punk'ın Babası" Iggy Pop da iki saat sahnede kaldı. Konserler bittikten sonra "eğlence bitti" diye düşünenler ise yanılıyordu. Alternatif sahnelerde müzik gece yarısına kadar sürdü. Sabaha karşı konser alanı alkolden yorgun düşen gençlerle doluydu. Ancak günün ilk saatlerinde festival alanı, yine büyük bir hızla dolmaya başladı. 
Festivalde günün sürprizi ise bir nik h töreniydi. Festivalin ışık tasarımcısı Arek Nişanyan 38 , tasarımcı Mine Küçük'le 38 'oracıkta' evlendi. Hezarfen Havaalanı'nda kurulan sağlık merkezine tam 600 kişi başvurdu. Başvuranların çoğunluğunun sıcak havadan etkilendiği belirtildi. 

Fırtına iptali 
Sabaha kadar sürmesi planlanan festival, gece yarısına doğru çıkan fırtına yüzünden saat 23.00'ten itibaren iptal edildi. 

Bira ve şarap su gibi aktı 

GÜLAY FIRAT İstanbul 
"BarIŞaRock Müzik Festivali"nin ikinci gününde anti - Amerikancı gençler eğlenceye doydu. Sarıyer Mehmet Akif Ersoy Piknik Alanı'ndaki festivalde, bira ve şarap su gibi aktı. ABD'ye tepkilerini her fırsatta gösteren rockçı gençler ilginç görüntüler oluşturdu. Kamp alanında nargilesini fokurdatanlar bile vardı. Aşırı sıcaktan bunalan bazı gençler, broşürlerde yazan "Cola tüketmeyelim" ikazlarını kulak ardı edip büfeden Pepsi alarak içti, bir kısmı da üzerindeki giysileri çıkardı. 


</TEXT>
</DOC>
