<DOC>
<DOCNO> 289157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/yasam/yas03.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççıyı cebindeki 'kupür' ele verdi 
</HEADLINE>
<TEXT>


Lise öğrencisi Gamze'yi trenden atan kapkaççıyı, gözaltında cebinden çıkan gazete parçası ele verdi 

GÖKHAN KARAKAŞ İstanbul 

Tuzla Aydıntepe Tren İstasyonu'nda Gamze Uçankuş adlı lise öğrencisinin telefonunu kapkaç yöntemiyle aldıktan sonra trenden atarak yaralanması olayının faili tesadüf sonucu yakalandı. Şüpheli olarak gözaltına alınan kapkaççıyı cebinden çıkan gazete kupürü ele verdi. 

Aramada ortaya çıktı 
Kadıköy Bağdat Caddesi'nde birkaç gün önce şüpheli kişilerin bulunduğu ihbarı üzerine polis 5 kişiyi gözaltına aldı. Bu kişilerin üst aramalarında, İbrahim Buğalı'nın 19 üzerinde, Uçankuş'un kapkaca uğradığına dair gazetelerde yayımlanan bir haberin kupürü bulundu. 
Buğalı ile diğer şüphelilerden E.Ö. 17 , sorgularında 31 Ekim 2004 tarihinde cep telefonunu aldıktan sonra Uçankuş'u trenden attıklarını itiraf etti. 
Sorguları tamamlanan zanlılar, daha sonra Tuzla Adliyesi'ne gönderildi. Savcı tarafından ifadeleri alınan zanlılar, tutuklanmaları istemiyle Tuzla Nöbetçi Sulh Ceza Mahkemesi'ne sevk edildi. 

'Beraber düştük' 
Buğalı, tutuklanarak Kartal Cezaevi'ne gönderilirken, diğer zanlı E.Ö. tutuksuz yargılanmak üzere serbest bırakıldı. 
Buğalı'nın ifadesinde, "Tren, Aydıntepe'den yeni hareket etmişti. Kızın boynundan telefonu çektim. Bu sırada beraber trenden düştük. Ben olay yerinden koşarak uzaklaştım. Daha sonra telefonu Kadıköy'de 300 milyon liraya sattım. Yanımdaki E.Ö. hiçbir işe karışmadı" dediği öne sürüldü. 


</TEXT>
</DOC>
