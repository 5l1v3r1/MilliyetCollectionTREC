<DOC>
<DOCNO> 297143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/spo09.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi okumuş çocuklar 
</HEADLINE>
<TEXT>


Türk sporunu 4 yıl yönetecek olan 38 federasyonun seçilmiş başkanlarından 32'si üniversite, 6'sı ise lise mezunu. Başkanlardan sadece ikisi yabancı dil bilmiyor 

AYŞE YEŞİN 


Lisan bolluğu 
GENÇLİK ve Spor Genel Müdürlüğü bünyesinde yer alan 39 federasyonun seçimleri önceki gün tamamlanırken, resmi olmayan sonuçlara göre yarışı kazanan 38 başkan "okumuş" çıktı. Türk sporunu 4 yıl boyunca yönetecek olan başkanlardan 32'si üniversite, 6'sı ise lise mezunu olduğunu beyan etti. Ayrıca seçilmiş 38 federasyon başkanından sadece 2'si dil bilmediğini, 36'sı ise en az bir lisan bildiğini bildirdi. 

Oylar sayılacak 
FEDERASYON başkanlarının arasında yapılan incelemede iş adamlarının ağırlıkta olduğu görüldü. Ayrıca 8 öğretim üyesi de Türk sporunu yönetmeye talip olurken, 20 başkanın, seçildiği branşta lisanslı sporculuk yaptığı belirlendi. 15 - 16 Aralık tarihlerinde Türkiye'nin tüm illerinden gelecek oylar Ankara'daki Seçim Kurulu tarafından yeniden sayıldıktan sonra 17 Aralık'ta kesin sonuçlar ilan edilecek. 

Son gün 22 Aralık 
TÜRKİYE genelindeki seçimler sonucunda sadece bir branşta adaylar birbirine üstünlük sağlayamadı. Zihinsel Engelliler Federasyonu'nda oyları paylaşan Tarık Bitlis ile Muhammed Abdullah Tuncay, illerden gelecek oyların yeniden sayılması sonucunda eşitliği bozamazlarsa kura çekimine gidilecek. 18 - 21 Aralık'da seçim sonuçlarına itirazlar kabul edilecek. 22 Aralık'ta galipler kesinleşecek. 


</TEXT>
</DOC>
