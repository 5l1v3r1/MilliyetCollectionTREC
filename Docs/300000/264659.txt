<DOC>
<DOCNO> 264659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun08.html </URL>
<DATE> 2004/08/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Talat Ledra Palas'taki olayda yasadışı uygulama yok 
</HEADLINE>
<TEXT>

     KKTC Başbakanı Mehmet Ali Talat, bir Rum milletvekilinin Ledra Palas sınır kapısından KKTC'ye kimliksiz geçişine imkan sağladığı şeklindeki haberlere ilişkin olarak, olayda yasadışı bir uygulamanın kesinlikle olmadığını, yasal çerçevede bir müdahalede bulunduğunu söyledi. 
     Talat, dün basına yansıyan olaya ilişkin soru üzerine, Rum ana muhalefet partisi DİSİ milletvekili Hristos Purguridis'in Ledra Palas'tan KKTC'ye geçişine yardımcı olması konusunda açıklamalar yaptı. 
     Olayda ''yasal olarak yapılması gereken bir uygulamanın ortadan kaldırılması veya bir uygulamaya uyulmaması'' diye bir şey bulunmadığını söyleyen Talat, şunları belirtti 
     ''Tamamen yasal çerçevede yapılan bir muamele söz konusudur. İstenen bütün kurallara uyan bir giriş gerçekleşiyorken bir yanlış anlama sonucunda zor bir durum ortaya çıkmıştır. Buna bizzat müdahale etmem gerekiyordu ve bizzat oraya gidip durumu çözümlemiş oldum. Olay oydu.'' Talat, bu olayın yansımasının başka yerlere başka şekilde yapıldığını söyleyerek, KKTC Cumhurbaşkanı Rauf Denktaş'ın bu olaya tepkisini basından öğrendiğini, Denktaş'a olayın yanlış aktarılmış olabileceğini kaydetti. 
     Talat, ''Olayda hiçbir şekilde mevcut bir kuralın izlenmemesi veya ortadan kaldırılması olmamıştır. Tamamen kurallar çerçevesinde olmuştur'' dedi. 
     Başbakan Talat, olay sırasında polis örgütündeki görev devir teslimi nedeniyle bir yanlış anlama ortaya çıktığını ve her zaman yapılan bir uygulamanın bu kez takıntıya uğradığını kaydetti. 
     KKTC'nin mahcup olmaması için bir adım atması gerektiğini ve bunu yaptığını belirten Talat, ''Herhangi bir yasadışı uygulama kesinlikle olmamıştır'' sözlerini yineledi. 
     
</TEXT>
</DOC>
