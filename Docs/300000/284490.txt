<DOC>
<DOCNO> 284490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas07.html </URL>
<DATE> 2004/10/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Alman Ali Dede' Karl Heinz Türk olmak istiyorum, sabrım kalmadı 
</HEADLINE>
<TEXT>

     Mehmet Şirin AYDIN DHA 

AYDIN'ın Didim İlçesi'nde yaşayan Alman Makina Mühendisi Karl Heinz Pfalzaraf, 18 yıldır Türk vatandaşı olabilmek için mücadele verdi, ancak henüz amacına ulaşamadı. Didim'de halkın Alman Ali Dede' dediği Pfalzaraf, "Ben artık Türk vatandaşı olmak istiyorum. Daha fazla sabrım kalmadı'' dedi. 
     Karl Heinz Pfalzaraf ve eşi Waltraud Pfalzaraf, ülkelerinde emekli olduktan sonra 1985 yılında Didim'in Taşburun Mevkii'nde deniz kenarında bir ev aldı. Türkiye'ye kısa sürede alışan Pfalzaraf çifti, bir yıl sonra Türk vatandaşı olmak için başvurdu. Bu başvurudan sonuç alamayan Alman çift, 1998'de başvuruyu yeniledi. Ancak bu arada Pfalzaraf'ın Türkiye aşığı eşi Waltraud, hayatını kaybetti, İslami kurallara göre toprağa verildi. 
     62 yaşındaki Karl Heinz Pfalzaraf, bunca yıldır sonuçlandıramadığı vatandaşlık mücadelesini anlatırken şunları söyledi 
     "İlk başvuruma 7 ay sonra yanıt verildi, Türk vatandaşı olabilmem için beş yıl sürekli Türkiye'de kalmam gerektiği belirtildi. Eşimle birlikte 1998'de yine Nüfus Müdürlüğü'ne vatandaşlık başvurusu yaptık. Tam 6 yıldır bekliyorum. Çok üzülüyorum. Çünkü 13 yıldır, yaz kış sürekli Didim'deyim. Sadece yılda bir ay, Almanya'ya oğullarımı görmeye gidiyorum. Eşim, bu hayalimizin gerçekleştiğini göremedi, 1.5 yıl önce vefat etti. Türk kimliği özlemi, onunla birlikte toprağa gömüldü. Biz tam bir Türkiye sevdalısıyız. Atatürk'e hayranız. Bizim gibi zararsız, emekli olmuş insanların son arzuları neden yerine getirilmez, anlamıyorum.'' Eşi Waltraud Pfalzaraf, kanserden öldüğünde, İslami kurallara göre, Türk din görevlileri tarafından yıkandığını, Akköy Mezarlığı'nda toprağa verildiğini, imamların Kuranı Kerim okuduğunu belirten Karl Heinz Pfalzaraf, "Biz Müslüman olmadık ama hepimizin Allah'ı tek diye düşünüyorduk. Eşim de ben de hep Türklerin adetlerine, İslamiyete saygı duyduk. O böyle gömülmeyi istedi. Şimdi burada yalnız yaşıyorum. Gitmeyi de düşünmüyorum'' diye konuştu. Didim'de halkın Alman Ali Dede' dediği Pfalzaraf, iki ay önce, hayranı olduğu Atatürk'ün Selanik'teki evini ziyaret ettiğini anlattı. 
     Nüfus Müdürlüğü yetkilileri, başvuru belgelerini genel müdürlüğe ilettiklerini belirterek, "Evraklar araştırıldı. Eksiklik olmadığı söylendi. En yakın zamanda Bakanlar Kurulu onayına sunulacak'' dedi. 
     
</TEXT>
</DOC>
