<DOC>
<DOCNO> 257229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/guncel/gun06.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon enkazdan çıktı 
</HEADLINE>
<TEXT>


ANKARA Milliyet 

ÖSS sözel bölüm birincisi Eren Eraslan'ın başarı öyküsünün arkasından, Türkiye'yi derinden sarsan, binlerce kişinin yaşamını yitirdiği 17 Ağustos 1999 depremi çıktı. 
Marmara depremini Gölcük'te yaşayan Eraslan ailesi, ağır hasar gören evlerinden mucize eseri sağ kurtuldu. Çok sayıda arkadaşı ve öğrencisini kaybeden öğretmen Eraslan çifti, çocukların geleceğini düşünerek taşınma kararı aldı, tayinlerini Ankara'ya istedi. . 

Gönlü mühendislikte 
Yıldırım Beyazıt Anadolu Lisesi öğrencisi Eraslan'a, sonucu İstanbul'daki teyzesinin oğlu bildirdi. Sayısal bölüm öğrencisi olmasına karşın sözel birincisi olduğunu belirten, sayısal alanda da Türkiye 27'ncisi olan Eraslan, gönlünde daha çok sayısal bölümlerin yattığını belirtti. Elektrik - elektronik ya da genetik mühendisliği bölümünü tercih etmeyi düşündüğünü belirten Eraslan, "gözde" üniversitelerini Fatih, ODTÜ ve Boğaziçi diye sıraladı. Sonucu öğrendiğinde inanamadığını, ancak çok sevindiğini söyleyen Eraslan, medyanın ilgisine şaşırdığını belirterek, "Birinci olmam sürpriz oldu, şu an hiçbir şey düşünemiyorum. Eve gidip uyumak istiyorum" dedi. 


</TEXT>
</DOC>
