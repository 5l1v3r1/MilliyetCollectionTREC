<DOC>
<DOCNO> 261580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo17.html </URL>
<DATE> 2004/08/08/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
İstanbulspor, Diyarbakırspor maçı sonrası notlar... 
</HEADLINE>
<TEXT>

     İstanbulspor Teknik Direktörü Erol Tok, Diyarbakırspor karşısında çok iyi oynamalarına karşın galip gelemedikleri için üzgün olduğunu söyledi. 
     Erol Tok, maç sonrası yaptığı açıklamada, 90 dakika boyunca çok iyi mücadele ettiklerini belirterek, ''Çok pozisyona girdik ama bunları değerlendiremedik. İnanıyorum ki İstanbulspor gelecek haftalarda çok daha iyi olacaktır'' dedi. 
     
     KAYIHAN MEMNUN DEĞİL 
     Diyarbakırspor Teknik Direktörü Ümit Kayıhan ise bugün ortaya koydukları futboldan memnun olmadığını söyledi. 
     Rakiplerinin kendilerinden daha üstün bir oyun sergilediğini anlatan Kayıhan, ''Bazı problemler yaşıyoruz. Geçen yılki kadromuzdan 6-7 oyuncumuz yok, 7-8 yeni oyuncumuz var. Bu da bir adaptasyon sorunu yaratıyor. Kısa sürede toparlanmalıyız'' diye konuştu. 
     
     TOK YARALANDI 
     İstanbulspor'un beraberlik golünün ardından Güngören Mimar Yahya Baş Stadı'nda istenmeyen olaylar yaşandı. 
     Golden sonra Diyarbakırsporlu taraftarların bulunduğu tribünlerden sahaya bıçak ve çeşitli maddeler sahaya atıldı. Bu sırada çenesine bir madde gelen İstanbulspor Teknik Direktörü Tok hafif biçimde yaralandı. Bu olaylar nedeniyle oyun bir süre durdu. 
     Tok, maç sonrası yaptığı açıklamada, sporun dostluk ve kardeşlik olduğunu ve bu tür olayların spora yakışmadığını söyledi. 
     Bir takımın sahadan galip ve yenik ayrılabileceğini, bunun da normal olduğunu kaydeden Tok, ''Çeneme gelen madde gözüme de gelebilirdi. Bunlar olmamalı'' dedi. 
     
     KAYIHAN ÖZÜR DİLEDİ 
     Diyarbakırspor Teknik Direktörü Ümit Kayıhan, olaylar nedeniyle özür diledi. 
     Kayıhan, bu tip olayları onaylamanın mümkün olmadığını ve sahaya atılan yabancı maddelere anlam veremediğini belirterek, ''Diyarbakırspor taraftarları adına tüm sporseverlerden özür diliyorum. Diyarbakırspor taraftarları böyle davranmaz. İnanıyorum ki bundan sonra bu tür hareketler olmayacaktır'' diye konuştu. 
     
</TEXT>
</DOC>
