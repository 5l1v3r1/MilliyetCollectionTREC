<DOC>
<DOCNO> 279160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo11.html </URL>
<DATE> 2004/10/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Ortaç Bütün Konyalıların takımına sahip çıkması gerekir... 
</HEADLINE>
<TEXT>

     Konyaspor Basın Sözcüsü Sefa Ortaç, genel kurul öncesinde bütün Konyalıları takımlarına sahip çıkmaya çağırdı. 
     Ortaç, ekonomik nedenlerden dolayı bir süre önce genel kurul kararı aldıklarını anımsatarak, genel kurulun yapılacağı güne kadar yönetimin takımın başında olacağını ifade etti. 
     Takımın, Saffet Susiç gözetiminde cuma gününden itibaren Denizlispor maçının hazırlıklarına başladığını kaydeden Ortaç, çalışmaların sorunsuz bir şekilde sürdüğünü bildirdi. 
     Yeni teknik direktör Susiç'in, takıma verdiği motivasyon ve heyecanla, güçlü rakipleri Denizlispor'u yenmeyi hedeflediklerini belirten Ortaç, ''Oyuncularımız bu maça galibiyet parolasıyla hazırlanıyor. Yönetimin genel kurula gitmesi, onların motivasyonlarından hiçbir şey eksiltmedi'' dedi. 
     Yönetimin, takımın çalışmalarını yakından takip ettiğini kaydeden Ortaç, şunları söyledi 
     ''Biz, Konyaspor'un daha iyi yerlere gelmesi için genel kurul kararı aldık. 2 trilyon liraya yaklaşan bir bütçe açığıyla daha fazla devam edemezdik. Kombine biletlerimizi satamadık, reklam gelirimizi artıramadık, tribünleri dolduramadık. Dolayısıyla tüm gayretlerimize rağmen bu işi daha fazla götüremeyeceğimize karar verdik. Yapılacak genel kurulda, yeni yönetim belirlenecek. Ancak bu işe mutlaka Büyükşehir Belediyesi'nin el atması gerekir. Çünkü yeni yönetim de desteksiz bir iş yapamaz. Bütün Konyalıların takımlarına sahip çıkması gerekir.'' Ortaç, Süper Lige çıkmanın çok zor, ligden düşmenin ise çok kolay olduğunu belirterek, Konyaspor'un oluşturduğu güçlü kadrosuyla ligde iyi yerlere layık olduğunu sözlerine ekledi. 
     
</TEXT>
</DOC>
