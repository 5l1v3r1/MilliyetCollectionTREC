<DOC>
<DOCNO> 277266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur46.html </URL>
<DATE> 2004/10/04/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Hamit Bayram polis merkezinden değil, yolda kaçırılmış... 
</HEADLINE>
<TEXT>

     ''Uyuşturucu ticareti yaptığı'' gerekçesiyle yargılanan tutuklu sanık Hamit Bayram'ın, Van'daki polis merkezinden kaçırılması olayı ile ilgili talimatla ifadesi alındı. 
     Malatya E Tipi Kapalı Cezaevi'nde tutuklu bulunan sanık Bayram'ın, Van 4. Ağır Ceza Mahkemesi'nin talebi üzerine Malatya Cumhuriyet Başsavcılığı'nda talimatla ifadesi alındı. 
     Bayram ifadesinde, Malatya'da 7 Temmuz günü polis tarafından gözaltına alındığını ancak, aracında ve üzerinde uyuşturucu ele geçirilmediğini öne sürerek, gözaltındayken, Malatya'daki polis merkezinde işkence gördüğünü iddia etti. 
     Daha sonra Malatya'dan karayoluyla Van'a götürüldüğünü belirten Bayram, ifadesinde şunlara yer verdi 
     ''Van-Erciş karayolu üzerindeki Bölge Trafiğin karşısındaki yolda kardeşim Mecit ve 8 kişi aracımızı durdurdu. Yanlarında silah yoktu. Bunlar arasında babam Mustafa ve kardeşim Hecer yoktu. Yanımdakiler bu sırada beni tartaklıyordu. Ağabeyim Mecit Kardeşime niye böyle davranıyorsunuz deyince, şahıslarla aralarında arbede başladı. Karşılıklı yumruklaşma oldu. Yakınlarım hakaret ettiğini duymadım. Üstelik beni getirenlerin polis olduklarını bilmiyorlardı. Arbede sırasında bir an psikolojik boşluğa düştüm ve orada ticari bir taksiye binip olay yerinden uzaklaştım. Daha sonra ne olduğunu bilmiyorum.'' 
     
     OLAYIN GEÇMİŞİ 
     Malatya'ya eroin maddesi geleceğini ve Ali Karakuş'a teslim edileceği ihbarı alınması üzerine Emniyet Müdürlüğü Kaçakçılık ve Organize Suçlar Şube Müdürlüğü ekipleri, 7 Temmuz'da Malatya girişinde Hamit Bayram, Hüsnü Özbuz, Bülent Aydın, Hüseyin Eşme ve Ali Kemal Demirkıran'ın içinde bulunduğu 2 aracı durdurmuş, araç ve şahısların üzerinde arama yapmıştı. 
     Aramada, Hamit Bayram'ın üzerinde 4 gram afyon sakızı, 3 gram eroin ile aracındaki pet şişe içerisinde 125 mililitre morfin ve kokain ele geçirilmişti. 
     Bayram'ın ifadesinde uyuşturucunun numunelik olduğunu, eroinin esas kısmını Van'da teslim edeceğini bildirmesi üzerine zanlılar Van'a götürülmüştü. Ancak, Hamit Bayram ve Hüsnü Özbuz, 10 Temmuz'da Van'daki polis merkezinden silahlı yakınları tarafından kaçırılmıştı. 
     Ardından Hamit Bayram, 17 Eylül'de Ankara'da gerçekleştirilen operasyonda yakalanmış, 23 Eylül'de Malatya'ya getirilerek, E Tipi Kapalı Cezaevine konulmuştu. 
     
</TEXT>
</DOC>
