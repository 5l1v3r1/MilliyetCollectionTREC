<DOC>
<DOCNO> 290483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur12.html </URL>
<DATE> 2004/11/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Telefonum çalındı" başvurusu yapan kişi, hırsızmış... 
</HEADLINE>
<TEXT>

     Antalya'da cep telefonunu çaldırdığı için polise başvuran kişinin, hırsızlık suçlamasıyla arandığı belirlendi. 
     Alınan bilgiye göre, O.E'nin cep telefonu, Cumhuriyet Caddesi'ndeki Barlar Sokağı girişinde ''yankesicilik'' yöntemiyle çalındı. 
     O.E'nin başvurusu üzerine soruşturma başlatan polis ekipleri, olay yerinden kaçan zanlı olduğu iddiasıyla A.Ç'yi kısa süre sonra yakaladı. Çalınan cep telefonu yakalanan sanığın üzerinde bulunamadı. 
     Bu arada, polis merkezinde yapılan yüzleştirme ve ifadelerin alınması sırasında mağdur O.E'nin şüpheli hareketleri nedeniyle polis araştırma yaptı. Araştırma sonucu O.E'nin ''işyeri hırsızlığı'' suçlamasıyla arandığı belirlendi. 
     Gözaltına alınan O.E. ile yankesicilik zanlısı A.Ç'nin sorgusu sürerken, çalınan cep telefonu, Cumhuriyet Caddesi'nde bir vatandaş tarafından bulunarak polise teslim edildi. 
     
</TEXT>
</DOC>
