<DOC>
<DOCNO> 250580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo07.html </URL>
<DATE> 2004/06/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Voleybol... A Millilerin asıl hedefi 2007 Avrupa Şampiyonası... 
</HEADLINE>
<TEXT>

     A Milli Erkek Voleybol Takımı Antrenörü Nedim Özbey, ''Asıl hedefimiz, 2007 Avrupa Şampiyonası'' dedi. 
     Erkekler Avrupa Ligi'nde, grubunda ilk 2'ye girmeyi garantileyebilmek için 26 ve 27 Haziran günlerinde grup sonuncusu Hırvatistan ile Ankara'da yapacağı son maçları set vermeden kazanmayı hedefleyen A Milli takım, bugün Atatürk Spor Sarayı'nda antrenmanlara başladı. 
     Antrenmandan önce basın mensuplarına açıklama yapan antrenör Nedim Özbey, 5 Nisan'dan beri çalıştıklarını belirterek, şunları söyledi 
     ''Rusya ve Çek Cumhuriyeti ile yaptığımız maçlar çok çekişmeli geçti. Diğer takımlardan hiçbiri bizden böyle bir performans beklemiyordu. Rusya'yı sahamızda ilk defa yendik, yine ilk defa Çek Cumhuriyeti'ni 2 kez yendik. Bu takıma verilen önemin sonuçlarını alıyoruz.'' Avrupa Şampiyonası'na gitmek için çok iyi bir ekibe sahip olduklarını kaydeden Özbey, ''Seyirci desteğine çok ihtiyacımız var. Basın da bize çok güzel destek veriyor, çok teşekkür ederiz'' dedi. 
     Menajer Pahidar Demir de takımdan çok memnun olduklarını ve herşeyin inandıkları biçimde gittiğini söyledi. A Milli Bayan Voleybol Takımı'na uygulanan stratejiyi uyguladıklarını belirten Demir, şöyle devam etti 
     ''Bu strateji 3 aşamadan oluşuyor. Birincisi takıma aile ortamında olduklarını hissettirmeye çalışıyoruz. Rahat bir ortamda çalışmalarını sağlıyoruz. İkincisi erkek voleybolu güce dayanan bir spor. O gücü disipline edip kontrol altına almak önemli. Gücü en iyi şekilde kullanmak lazım. Üçüncüsü ise takım ruhu. Bu çok önemli. Biz de bunu sağladık.'' Yardımcı antrenör Mustafa Çayır ise, bu denli başarılı bir takım oluşturdukları için çok mutlu olduklarını dile getirerek, ''Son zamanlarda kaybolmuş bir takımı dirilttiğimiz için çok mutluyuz. Avrupa'da erkek voleybolunda Türkler'in de olduğunu ispatlayacağız'' diye konuştu. 
     Bu arada takımda Ali ve Barış'ın hafif sakatlıkları olduğu, ancak durumlarının ciddi olmadığı bildirildi. 
     Türkiye, bu sezon ilk kez düzenlenen ligde grupta son haftaya 15 puanla Rusya ve Çek Cumhuriyeti'nin ardından 3. sırada giriyor. 
     
</TEXT>
</DOC>
