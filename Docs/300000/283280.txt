<DOC>
<DOCNO> 283280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/agun.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Caniler bizi ayıramaz' 
</HEADLINE>
<TEXT>


İngiltere'nin yenilenen İstanbul Başkonsolosluğu binasını açan Prens Charles, "Aramıza ayrılık tohumları atmak isteyen caniler, ancak bizleri bir araya getirmeyi başarabilmişlerdir" dedi 

İSTANBUL Milliyet Fotoğraflar ŞENOL DEMİRCİ, OZAN GÜZELCE, ERHAN SEVENLER-AA 

Türkiye'deki El Kaide örgütü militanlarınca 20 Kasım 2003'te yapılan bombalı saldırıda hasar gören İngiltere'nin İstanbul Başkonsolosluğu'nun yenilenen binası, İngiltere Veliaht Prensi Charles tarafından törenle açıldı. Charles, "Bu cani saldırıları planlayarak aramıza ayrılık tohumları atmak isteyenler, ancak bizleri İngiliz ve Türk, Müslüman, Musevi ve Hıristiyanlar'ı bir araya getirmeyi başarabilmişlerdir" dedi. 
Açılış öncesi İstanbul Başkonsolosu Barbara Hay ve diğer yetkililerle birlikte binayı inceleyen Charles, Türk kültürünün özünün AB içinde korunması gerektiğini vurgulayarak şunları söyledi 

'Desteğimiz sürecek' 
"Türkiye'nin karşısında olan fırsat olağanüstüdür. Siz nihayetinde laik demokrasinin İslami değerler ve sosyal adaletten ödün vermek demek olmadığını ve Avrupa içerisinde Türk kültür ve sosyal değerlerini kabul etmenin, demokrasi ve hukuk devletinin tehdit altında olduğu anlamına gelmediğini gösterebilecek pozisyondasınız. Türkiye halkı büyük ölçüde Kemal Atatürk'ün vizyonu sayesinde İslam ve demokrasinin birlikte uyum içinde varolabileceğini gösterme yolunu bulmuştur." 
Şimdiye kadar Türkiye'nin en kararlı destekçilerinden biri olduklarını kaydeden Charles, desteğin devam edeceğini söyledi. 

Kale duvarı gibi 

Prens Charles, yenilenen başkonsolosluk binasının duvarına çakılı plaketin açılışını yaptı. Binanın çevresine 6 metre uzunluğunda güvenlik duvarı inşa edildi. Bahçe girişine ise yarım metrelik blok bariyerler kuruldu. 


Manolya ağacı dikti 

Prens Charles, İngiltere'nin İstanbul Başkonsolosu Barbara Hay ve diğer yetkililerle binayı inceledi. Prens, törenin ardından başkonsolosluğun bahçesine bir manolya ağacı dikti. Prens, Tünel'deki Galata Mevlevihanesi'ni de ziyaret etti. 



Yemekte suböreği 

ELÇİN ERGÜN Ankara 
Prens Charles, Başbakan Erdoğan'ın Başbakanlık Konutu'nda verdiği yemeğe katıldı. Prens Charles, Erdoğan'a, İngiliz Kraliyet ailesinin armasını taşıyan bir dolmakalem seti hediye etti. Yemekte Charles'e suböreği, sütlaç, Türk kahvesi ve lokum ikram edildi. 

Protokol yürüdü 

Başkonsolosluğun bulunduğu Galatasaray Meşrutiyet Caddesi, dün en sessiz günlerinden birini yaşadı. Trafiğe kapatılan caddeye konuklar ve gazeteciler dışında kimse alınmadı.Güvenlik noktasında kadın polis olmayınca erkek polisler, kadın gazetecilerin çantalarına bakarken çekingen davrandı.Konsolosluk etrafında olağanüstü güvenlik önlemleri alındı. Çevre binalara keskin nişancılar yerleştirildi. İngiliz güvenlik görevlileri de dikkat çekti.Prens Charles, kalabalık bir konvoyla bahçeye giriş yaptı. Tören bitiminde, konsolosluktan ayrılan konuklardan Patrik Bartholomeos ve Doğuş Holding Yönetim Kurulu Başkanı Ferit Şahenk gibi isimler yürümek zorunda kaldı.Konuklar, giriş kapısında araçlardan inerken, sadece Kültür ve Turizm Bakanı Erkan Mumcu aracıyla konsolosluk bahçesine girebildi. n PINAR AKTAŞ 


</TEXT>
</DOC>
