<DOC>
<DOCNO> 255362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko26.html </URL>
<DATE> 2004/07/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Vergi yüzsüzleri 16 Ağustos'ta açıklanıyor 
</HEADLINE>
<TEXT>

     Vergi daireleri, 2003 sonu itibariyle vadesi geçtiği halde ödenmemiş vergi borcu bulunanları 16 Ağustos'tan itibaren ilan edecekler. Vergi yüzsüzlerinin listesi 1 Eylül'den itibaren de internetten yayımlanacak. 
     ANKA'nın Maliye Bakanlığı'ndan edindiği bilgiye göre, geçen yıl 50 milyar lira olarak uygulanan, açıklama kapsamına alınacak vergi yüzsüzlerine ilişkin borç alt sınırı bu yıl 75 milyar lira olarak uygulanacak. Bu kapsamda 31 Aralık 2003 tarihi itibarıyla vadesi geldiği halde 1 
     Temmuz 2004 tarihi itibarıyla ödenmemiş bulunan vergi dairelerince takip ve tahsil edilen vergi, resim, harç, fon payı, vergi cezaları, gecikme faizi ve gecikme zamları açıklamaya konu olacak. Farklı vergi dairelerinde mükellefiyet kaydı bulunan mükelleflerin farklı vergi dairelerini olan borçları toplanmayacak. Sadece her bir vergi dairesine 75 milyar lira ve daha fazla borcu olan veya bu tutar ve üzerinde kesinleşen vergi ve cezası bulunan mükellefler ilan edilecek. 
     Maliye Bakanlığı Türkiye genelinde vergi dairelerinde yapılacak açıklamanın 16 Ağustos 2004 ila 15 Eylül 2004 tarihleri arasında, 1 Eylül 2004 tarihinden itibaren de Gelirler Genel Müdürlüğü'nün internet sitesinde yapılmasını kararlaştırdı. İlanlarda, mükellefin adı, soyadı veya ünvanı, vergi kimlik numarası, esas faaliyet konusu, kesinleşen vergi toplamı, kesinleşen ceza toplamı, ve gecikme faizi tutarlarına yer verilecek. Açıklama kapsamına, 4811 sayılı Vergi Barışı Kanunu hükümlerine göre 
     taksitlendirilen vergi ve cezaları ise alınmayacak. 
     Defterdarlıklar, hazırlanan vergi yüzsüzlerine ilişkin listelerin bir örneğini Gelirler Genel Müdürlüğü İstatistik Araştırma Şube Müdürlüğü'ne gönderecekler. Bu yolla oluşturulacak listeler Gelirler Genel Müdürlüğü'nün www.gelirler.gov.tr adresindeki internet sitesinde 1 Eylül'den başlayarak bir ay süreyle yayımlanacak. 
     Vergi yüzsüzlerine ilişkin akçıklama, vergi tahsilatını hızlandırmak amacıyla Vergi Usul Kanunu uyarınca her yıl yapılıyor. Söz konusu yasanın, 5'inci maddesi, mükelleflerin vergi tarhına esas olan beyanları, kesinleşen vergi ve cezaları ile vadesi geçtiği halde ödenmemiş bulunan vergi ve ceza miktarlarının Maliye Bakanlığınca açıklanabilmesine olanak sağlıyor. 
     
</TEXT>
</DOC>
