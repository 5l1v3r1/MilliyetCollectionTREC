<DOC>
<DOCNO> 251687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy11.html </URL>
<DATE> 2004/06/29/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Harp gereçleri üreten kuruluşların denetimi ile ilgi madde kabul edildi 
</HEADLINE>
<TEXT>

     Harp Araç ve Gereçleri ile Silah, Mühimmat ve Patlayıcı Madde Üreten Sanayi Kuruluşlarının Denetimi Hakkında Kanun Tasarısı, TBMM Genel Kurulu'nda kabul edildi. 
     Yasa, harp silah ve mühimmatı ile patlayıcı madde üreten özel firmaların yanı sıra kamu kurum ve kuruluşlarının da denetlenmesini öngörüyor. İzinsiz kurulan tesislerin kapatılması, Milli Savunma Bakanlığı'nca görevli mahkemeden istenebilecek. Yasayla, ayrıca izinsiz üretim yapan ya da ürettiklerini ihraç eden firmalara verilecek cezalar da artırılıyor. 
     Yıllık listelerde belirlenen silahlar ile bunlara ait mühimmat ve yedek parçaların iç pazara üretici ya da dağıtıcı firmalarca sunulmasına Genelkurmay Başkanlığı ve İçişleri Bakanlığı'nın olumlu görüşleri alındıktan sonra Milli Savunma Bakanlığı'nca izin verilebilecek. 
     Üretim tesislerinin nerelerde kurulacağı ve depolarıyla satış yerlerinin nerelerde bulunacağına ilişkin yatırımcı kurum ve kuruluşlar ile gerçek ve tüzel kişilerin teklifi, İçişleri ile Çevre ve Orman bakanlıklarının uygun görüşü alındıktan sonra Milli Savunma Bakanlığı'nca onaylanacak. 
     Bu hükme aykırı hareket edenler 2 aydan bir yıla kadar hapis ve 4 milyar liradan aşağı olmamak üzere ağır para cezasıyla cezalandırılacak. 
     
     TESİSİN KAPATILMASI İSTEMİ 
     İzinsiz kurulan tesislerin kapatılması ve her türlü malzemenin satışının ve sevkinin yasaklanması, Milli Savunma Bakanlığı'nca yetkili ve görevli mahkemeden istenebilecek. Mahkeme, bu talebi 15 gün içerisinde inceleyerek karara bağlayacak. 
     Denetime tabi harp araç ve gereçleri ile silah, mühimmat ve bunlara ait yedek parçalar ve patlayıcı maddelere ilişkin liste, her yıl Ocak ayında ve gerektiğinde yılı içerisinde Dışişleri Bakanlığı, Sanayi ve Ticaret Bakanlığı ve Genelkurmay Başkanlığı ile ihtiyaç duyulan kamu kurum ve kuruluşlarının görüşleri alındıktan sonra Milli Savunma Bakanlığı tarafından tespit ve ilan edilecek. 
     Savunma sanayi kuruluşları, imal ettikleri harp araç ve gereçleri, silah, mühimmat, patlayıcı madde cinsleri ile stokları ve üretim tesislerinde kendi denetim ve sorumlulukları altında imal edecekleri el yapımı silahlar ile bunlara ait yedek parça ve mühimmatları, her yıl ocak ayında aldıkları siparişin cins ve miktarları ile sipariş verenlerin kimliklerini 1 ay içerisinde Milli Savunma Bakanlığı'na bildirmek zorunda olacak. 
     Milli Savunma Bakanlığı, bu kanun kapsamına giren kuruluşların sivil amaca yönelik üretimleri hariç, ulusal savunma ihtiyaçları dışındaki siparişlerin kabul edilip edilmeyeceği hususundaki kararını ülke güvenliği ve ekonomisiyle kamu yararı açısından Genelkurmay Başkanlığı, Dışişleri Bakanlığı ve gerektiğinde diğer ilgili bakanlıkların görüşlerini alarak en geç 1 ay içerisinde ilgili kuruluşlara bildirecek. Bildirimin yapılmaması halinde sipariş kabul edilmiş sayılacak. 
     Kanun kapsamındaki sanayi kuruluşları, kuruldukları tarihten itibaren kurucularını, sermayelerini, kuruluşun bilgisi dahilindeki sermayedarlarını, yönetim ve denetim kurulu üyeleri ile şirketi temsil ve ilzama yetkili kişilerin kimliklerini, üretecekleri maddelerin cinsleri ile senelik üretim miktarlarını ve personel adedini, bu bilgilerde oluşacak değişiklikleri, değişiklik tarihinden itibaren bir ay içerisinde, imal ettikleri harp araç ve gereçleri, silah, mühimmat ve patlayıcı madde cinsleri ile stoklarını, her yıl ocak ayı içerisinde, aldıkları siparişlerin cins ve miktarları ile sipariş verenlerin kimliklerini ise bir ay içinde Milli Savunma Bakanlığı'na bildirecekler. 
     Bu hükme uymayanlar ise bir aydan 6 aya kadar hapis ve 2 milyar liradan aşağı olmamak üzere ağır para cezasına çarptırılacaklar. 
     
     İHRAÇ VEYA YURTDIŞINA ÇIKARMA 
     Yıllık listelerde belirlenen her türlü harp araç ve gereçleri ile silah, mühimmat ve bunlara ait yedek parçalarla patlayıcı maddelerin ihracı veya yurtdışına çıkarılmasına, Genelkurmay Başkanlığı ve Dışişleri Bakanlığı'nın görüşleri de alındıktan sonra Milli Savunma Bakanlığı'nca izin verilebilecek. 
     Bu hükme aykırı hareket edenler de bir yıldan 5 yıla kadar hapis ve 8 milyar liradan aşağı olmamak üzere ağır para cezasına çarptırılacak. 
     Yıllık listelerde yer almaması nedeniyle izne gerek görülmeden dış satış bağlantısı yapılmış veya listelerde yer aldığı için ilgili mercilerden dış sipariş kabulüyle ilgili izin verilmiş malların, sonradan belirlenen şartlar dolayısıyla müşterisine teslimine mani olunması halinde, satıcının maruz kalacağı zarar, Bakanlar Kurulu kararı ile Hazine tarafından ilgili kuruluşa ödenecek. 
     Yıllık listelerde yer verilmemekle birlikte canlıların toplu imhasına yönelik tasarlanan nükleer, biyolojik ve kimyasal silahlardan oluşan kitle imha silahlarının ve bunları fırlatma vasıtalarının geliştirilmesinde kullanılabileceğinden şüphe duyulabilecek malzeme ve teknolojinin ihracatı da Milli Savunma Bakanlığı'nın iznine tabi olacak. 
     Bu kanunun uygulanmasına ilişkin esas ve usuller de kanunun yayımı tarihinden itibaren bir yıl içerisinde Bakanlar Kurulu kararıyla yürürlüğe konulacak yönetmelikte düzenlenecek. 
     Kanun kapsamındaki sanayi kuruluşları, bu kanun uyarınca çıkarılacak yönetmeliğin yürürlüğe konulmasından itibaren 6 ay içerisinde yönetmelikte öngörülen işlemleri tamamlamakla yükümlü olacak. 
     
     ÖZEL GELİR-ÖZEL ÖDENEK TASARISI ERTELENDİ 
     Bu arada, TBMM Genel Kurulu'nun çalışmalarına ara vermeden önce yarım kalan özel gelir ve özel ödeneklerin düzenlenmesine ilişkin yasa tasarısının görüşmeleri ertelendi. Genel Kurul, yeniden çalışmalara başladığında Komisyon ve Hükümet yerine oturmadı. 
     Maliye Bakanı Kemal Unakıtan, tasarıyla ilgili bir değerlendirme yapacaklarını ve yeniden getireceklerini bildirdi. Unakıtan'ın Adalet Bakanı Cemil Çiçek ile görüşme yaptığı, Çiçek'in tasarının bu şekliyle yasalaşmasını istemediği öğrenildi. 
     
</TEXT>
</DOC>
